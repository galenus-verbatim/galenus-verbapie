<article xmlns="http://www.w3.org/1999/xhtml" id="urn:cts:greekLit:tlg0057.tlg001.1st1K-grc1:14">
<span class="pb page1" data-page="1.37" id="p1.37"></span>
<span class="milestone ed1page page1" data-n="1.6" data-unit="ed1page" id="ed1page.1.6"></span>
<span class="milestone ed2page page1" data-n="2.15" data-unit="ed2page" id="ed2page.2.15"></span>
          <p>
<span class="lb" data-page="1.37" data-line="5" id="l1.37.5"></span>Εἰ δὲ καὶ τὴν ἡδονὴν σώματός τις ἀγαθὸν
<span class="lb" data-page="1.37" data-line="6" id="l1.37.6"></span>εἶναι φαίη, οὐδὲ ταύτης αὐτῆς αὐτοῖς μέτεστι, οὔτ’ οὖν
<span class="lb" data-page="1.37" data-line="7" id="l1.37.7"></span>ἀθλοῦσιν οὔτε καταλύσασιν, εἴγε παρὰ μὲν τὸν τῆς ἀθλήσεως
<span class="lb" data-page="1.37" data-line="8" id="l1.37.8"></span>χρόνον ἐν πόνοις τε καὶ ταλαιπωρίαις εἰσὶν, οὐ γυμναζόμενοι
<span class="lb" data-page="1.37" data-line="9" id="l1.37.9"></span>μόνον, ἀλλὰ καὶ πρὸς ἀνάγκην ἐσθίοντες· ἡνίκα δὲ
<span class="lb" data-page="1.37" data-line="10" id="l1.37.10"></span>καὶ καταλύσαντες τύχοιεν, ἀνάπηροι τὰ πλεῖστα μέρη τοῦ
<span class="lb" data-page="1.37" data-line="11" id="l1.37.11"></span>σώματος γίνονται. Τάχ’ οὖν ἐπὶ τῷ χρήματα πάντων ἀθροίζειν
<span class="lb" data-page="1.37" data-line="12" id="l1.37.12"></span>πλεῖστα σεμνύνονται; καὶ μὴν ἐστὶν ὑμῖν θεάσασθαι
<span class="lb" data-page="1.37" data-line="13" id="l1.37.13"></span>πάντας αὐτοὺς ὀφείλοντας, οὐ μόνον ἐκεῖνον τὸν χρόνον,
<span class="lb" data-page="1.37" data-line="14" id="l1.37.14"></span>καθ’ ὃν ἀθλοῦσιν, ἀλλὰ καὶ καταλύσαντας τὴν ἄσκησιν,
<span class="lb" data-page="1.37" data-line="15" id="l1.37.15"></span>οὐδ’ ἂν εὕροις ἀθλητὴν οὐδενὸς πλουσιώτερον ἑνὸς τῶν
<span class="lb" data-page="1.37" data-line="16" id="l1.37.16"></span>ἐπιτυχόντων οἰκονόμων ἀνδρὸς πλουσίου. ἔστι δὲ οὐδ’ αὐτὸ
<span class="pb" data-page="1.38" id="p1.38"></span>
<span class="lb" data-page="1.38" data-line="1" id="l1.38.1"></span>τὸ πλουτεῖν ἐξ ἐπιτηδεύματος ἀξιόλογον ἁπλῶς, ἀλλὰ τὸ
<span class="lb" data-page="1.38" data-line="2" id="l1.38.2"></span>τοιαύτην ἐπίστασθαι τέχνην, ἣ καὶ ναυαγήσασι συνεκκολυμβήσει,
<span class="lb" data-page="1.38" data-line="3" id="l1.38.3"></span>ὅπερ οὔτε τοῖς διοικοῦσι τὰ τῶν πλουσίων, οὔτε τοῖς
<span class="lb" data-page="1.38" data-line="4" id="l1.38.4"></span>τελώναις ἢ τοῖς ἐμπόροις ὑπάρχει. καίτοι πλουτοῦσιν ἐξ
<span class="lb" data-page="1.38" data-line="5" id="l1.38.5"></span>ἐπιτηδευμάτων οὗτοι μάλιστα, ἀλλ’ ἐὰν ἀπολέσωσι τὰ χρήματα,
<span class="lb" data-page="1.38" data-line="6" id="l1.38.6"></span>συναπολλύουσιν αὐτοῖς καὶ τὰς πράξεις, ἀφορμῆς μέν
<span class="lb" data-page="1.38" data-line="7" id="l1.38.7"></span>τινος χρημάτων εἰς αὐτὰς δεόμενοι, τῷ δὲ οὐκ ἔχειν ταύτην
<span class="lb" data-page="1.38" data-line="8" id="l1.38.8"></span>ἄρξασθαι τῆς ἀρχαίας πράξεως ἀδυνατοῦντες. οὐδὲ γὰρ
<span class="lb" data-page="1.38" data-line="9" id="l1.38.9"></span>δανείζει τις αὐτοῖς χωρὶς ἐνεχύρων ἢ ὑποθηκῶν. ὥστε εἰ
<span class="lb" data-page="1.38" data-line="10" id="l1.38.10"></span>καὶ πρὸς χρηματισμὸν ἀσφαλῆ τε καὶ οὐκ ἄδοξον ἀξιοῖ τις
<span class="lb" data-page="1.38" data-line="11" id="l1.38.11"></span>ἡμᾶς παρεσκευάσθαι, τέχνην ἀσκητέον ἐστὶ διὰ παντὸς τοῦ
<span class="lb" data-page="1.38" data-line="12" id="l1.38.12"></span>βίου καὶ παραμένουσαν. Ἀλλὰ διττῆς οὔσης διαφορᾶς τῆς
<span class="lb" data-page="1.38" data-line="13" id="l1.38.13"></span>πρώτης ἐν ταῖς τέχναις· ἔνιαι μὲν γὰρ αὐτῶν λογικαί τ’ εἰσὶ
<span class="lb" data-page="1.38" data-line="14" id="l1.38.14"></span>καὶ σεμναὶ, τινὲς δ’ εὐκαταφρόνητοι καὶ διὰ τῶν τοῦ σώματος
<span class="lb" data-page="1.38" data-line="15" id="l1.38.15"></span>πόνων, ἃς δὴ βαναύσους τε καὶ χειρωνακτικὰς ὀνομάζουσιν·
<span class="lb" data-page="1.38" data-line="16" id="l1.38.16"></span>ἄμεινον ἂν εἴη τοῦ προτέρου γένους τῶν τεχνῶν μετέρχεσθαί
<span class="lb" data-page="1.38" data-line="17" id="l1.38.17"></span>τινα. τὸ γάρ τοι δεύτερον γένος αὐτῶν ἀπολείπειν
<span class="pb" data-page="1.39" id="p1.39"></span>
<span class="lb" data-page="1.39" data-line="1" id="l1.39.1"></span>εἴωθε γηρῶντας τοὺς τεχνίτας εἰσὶ δὲ ἐκ τοῦ προτέρου
<span class="lb" data-page="1.39" data-line="2" id="l1.39.2"></span>γένους ἰατρική τε καὶ ῥητορικὴ καὶ μουσικὴ, γεωμετρία τε
<span class="lb" data-page="1.39" data-line="3" id="l1.39.3"></span>καὶ ἀριθμητικὴ, καὶ λογιστικὴ, καὶ ἀστρονομία, καὶ γραμματικὴ,
<span class="lb" data-page="1.39" data-line="4" id="l1.39.4"></span>καὶ νομική. πρόσθες δ’, εἰ βούλει, ταύταις πλαστικήν
<span class="lb" data-page="1.39" data-line="5" id="l1.39.5"></span>τε καὶ γραφικήν· εἰ γὰρ καὶ διὰ τῶν χειρῶν ἐνεργοῦσιν,
<span class="lb" data-page="1.39" data-line="6" id="l1.39.6"></span>ἀλλ’ οὐκ ἰσχύος νεανικῆς δεῖται τὸ ἔργον αὐτῶν. Ἐκ τούτων
<span class="lb" data-page="1.39" data-line="7" id="l1.39.7"></span>οὖν τινὰ τῶν τεχνῶν ἀναλαμβάνειν τε καὶ ἀσκεῖν χρὴ
<span class="lb" data-page="1.39" data-line="8" id="l1.39.8"></span>τὸν νέον, ὅτῳ μὴ παντάπασιν ἡ ψυχὴ βοσκηματώδης ἐστί·
<span class="lb" data-page="1.39" data-line="9" id="l1.39.9"></span>καὶ μᾶλλόν γε τὴν ἀρίστην ἐν ταύταις, ἥτις, ὡς ἡμεῖς φαμὲν,
<span class="lb" data-page="1.39" data-line="10" id="l1.39.10"></span>ἐστὶν ἰατρική· τοῦτο δ’ αὐτὸ δεικτέον ἐφεξῆς.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg001.1st1K-grc1:4">
<span class="pb page1" data-page="1.5" id="p1.5"></span>
<span class="milestone ed1page page1" data-n="0.2" data-unit="ed1page" id="ed1page.1.2"></span>
<span class="milestone ed2page page1" data-n="2.4" data-unit="ed2page" id="ed2page.2.4"></span>
          <p>
<span class="lb" data-page="1.5" data-line="13" id="l1.5.13"></span>Τοὺς δέ γε τῆς τύχης συνεπομένους ἅπαντας
<span class="lb" data-page="1.5" data-line="14" id="l1.5.14"></span>μὲν ἀργοὺς θεάσῃ καὶ τεχνῶν ἀμαθεῖς· ὀχουμένους δ’ ἐπ’
<span class="lb" data-page="1.5" data-line="15" id="l1.5.15"></span>ἐλπίδων ἀεὶ, καὶ θεούσῃ τῇ δαίμονι συνθέοντας· ἐνίους
<span class="lb" data-page="1.5" data-line="16" id="l1.5.16"></span>μὲν ἐγγὺς, ἐνίους δὲ <span class="milestone ed2page" data-n="2.5" data-unit="ed2page" id="ed2page.2.5"></span>ποῤῥωτέρω, τινὰς δὲ καὶ τῆς χειρὸς
<span class="lb" data-page="1.5" data-line="17" id="l1.5.17"></span>αὐτῆς ἐξημμένους. Ἐν τούτοις ἅπασι καὶ τὸν Κροῖσον ﻿
<span class="pb" data-page="1.6" id="p1.6"></span>
<span class="lb" data-page="1.6" data-line="1" id="l1.6.1"></span>ἐκεῖνον τὸν Λυδὸν ὄψει, καὶ τὸν Πολυκράτην τὸν Σάμιον,
<span class="lb" data-page="1.6" data-line="2" id="l1.6.2"></span>καὶ ἴσως θαυμάσεις, τῷ μὲν τὸν Πακτωλὸν ἰδὼν ῥέοντα
<span class="lb" data-page="1.6" data-line="3" id="l1.6.3"></span>χρυσὸν, τῷ δὲ καὶ τοὺς θαλαττίους ὑπηρετοῦντας ἰχθῦς.
<span class="lb" data-page="1.6" data-line="4" id="l1.6.4"></span>Μετὰ τούτων δὲ καὶ Κῦρον θεάσῃ, καὶ Πρίαμον καὶ Διονύσιον.
<span class="lb" data-page="1.6" data-line="5" id="l1.6.5"></span>Ἀλλὰ καὶ τούτων ὀλίγον ὕστερον ὄψει Πολυκράτην
<span class="lb" data-page="1.6" data-line="6" id="l1.6.6"></span>μὲν ἀνεσταυρωμένον, ὑπὸ Κύρῳ δὲ Κροῖσον, αὐτὸν δὲ τὸν
<span class="lb" data-page="1.6" data-line="7" id="l1.6.7"></span>Κῦρον ὑπ’ ἄλλοις. Ὄψει δὲ καὶ Πρίαμον καθειργμένον καὶ
<span class="lb" data-page="1.6" data-line="8" id="l1.6.8"></span>Διονύσιον ἐν Κορίνθῳ. Εἰ δὲ καὶ τοὺς ἄλλους ἐπισκέψαιο
<span class="lb" data-page="1.6" data-line="9" id="l1.6.9"></span>τοὺς ἀπωτέρω μὲν αὐτὴν θέουσαν διώκοντας, οὐ μὴν τυχόντας
<span class="lb" data-page="1.6" data-line="10" id="l1.6.10"></span>γε, μισήσεις ὅλως τὸν χορόν. εἰσὶ γὰρ ἐνταῦθα καὶ
<span class="lb" data-page="1.6" data-line="11" id="l1.6.11"></span>δημαγωγοὶ πολλοὶ, καὶ ἑταῖραι καὶ πόρνοι καὶ προδόται
<span class="lb" data-page="1.6" data-line="12" id="l1.6.12"></span>φίλων· εἰσὶ δὲ καὶ φονεῖς καὶ τυμβωρύχοι, καὶ ἅρπαγες·
<span class="lb" data-page="1.6" data-line="13" id="l1.6.13"></span>πολλοὶ δὲ μηδὲ τῶν θεῶν αὐτῶν πεφεισμένοι, ἀλλὰ καὶ
<span class="lb" data-page="1.6" data-line="14" id="l1.6.14"></span>τούτων ἱερὰ συλήσαντες.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg001.1st1K-grc1:6">
<span class="pb page1" data-page="1.9" id="p1.9"></span>
<span class="milestone ed1page page1" data-n="1.2" data-unit="ed1page" id="ed1page.1.2"></span>
<span class="milestone ed2page page1" data-n="2.6" data-unit="ed2page" id="ed2page.2.6"></span>
          <p>
<span class="lb" data-page="1.9" data-line="6" id="l1.9.6"></span>Πολλοὶ δὲ τῶν κακοδαιμόνων καὶ πάντα πρὸς
<span class="lb" data-page="1.9" data-line="7" id="l1.9.7"></span>τὸν πλοῦτον ἀποβλεπόντων, ἐν τοιαύταις πραγμάτων περιστάσεσι
<span class="lb" data-page="1.9" data-line="8" id="l1.9.8"></span>γενόμενοι, χρυσὸν ἢ ἄργυρον ἐξαψάμενοί τε καὶ περιθέμενοι
<span class="lb" data-page="1.9" data-line="9" id="l1.9.9"></span>τῷ σώματι, προσαπώλεσαν αὐτοῖς καὶ τὴν ψυχὴν,
<span class="lb" data-page="1.9" data-line="10" id="l1.9.10"></span>οὐδὲ τοῦτο δυνάμενοι συνιδεῖν, ὅτι καὶ τῶν ἀλόγων ζώων
<span class="lb" data-page="1.9" data-line="11" id="l1.9.11"></span>αὐτοὶ πρῶτοι τὰ ταῖς τέχναις κεκοσμημένα μᾶλλον ἀσπάζονται.
<span class="lb" data-page="1.9" data-line="12" id="l1.9.12"></span>Καὶ γὰρ τοὺς πολεμικοὺς ἵππους καὶ τοὺς θηρατικοὺς
<span class="lb" data-page="1.9" data-line="13" id="l1.9.13"></span>κύνας πρὸ τῶν ἄλλων τιμῶσι, καὶ τοὺς μὲν οἰκέτας ἐκδιδάσκονται
<span class="lb" data-page="1.9" data-line="14" id="l1.9.14"></span>τέχνας, πάμπολυ πολλάκις εἰς αὐτοὺς ἀργύριον
<span class="lb" data-page="1.9" data-line="15" id="l1.9.15"></span>ἀναλίσκοντες· ἑαυτῶν δ’ ἀμελοῦσι. Καίτοι οὐκ αἰσχρὸν τὸν
<span class="lb" data-page="1.9" data-line="16" id="l1.9.16"></span>οἰκέτην μὲν ἐνίοτε δραχμῶν εἶναι μυρίων ἄξιον, αὐτὸν δὲ
<span class="lb" data-page="1.9" data-line="17" id="l1.9.17"></span>τὸν δεσπότην αὐτοῦ μηδὲ μιᾶς; καὶ τί λέγω μιᾶς; οὐδ’ ἂν
<span class="pb" data-page="1.10" id="p1.10"></span>
<span class="lb" data-page="1.10" data-line="1" id="l1.10.1"></span>προῖκά τις τὸν τοιοῦτον λάβοι. Μή ποτε αὑτοὺς μόνους
<span class="lb" data-page="1.10" data-line="2" id="l1.10.2"></span>ἠτιμήκασιν ἐκ πάντων μηδεμίαν ἐκμαθόντες τέχνην; Ὅταν
<span class="lb" data-page="1.10" data-line="3" id="l1.10.3"></span>γὰρ καὶ τὰ ἄλογα τῶν ζώων ἐν τεχνικοῖς ἐπιτηδεύμασι παιδεύωσι,
<span class="lb" data-page="1.10" data-line="4" id="l1.10.4"></span>καὶ οἰκέτην ἀργὸν καὶ ἄτεχνον οὐδενὸς ἄξιον εἶναι
<span class="lb" data-page="1.10" data-line="5" id="l1.10.5"></span>νομίζωσιν· ἐπιμελῶνται δὲ καὶ τῶν χωρίων, καὶ τῶν ἄλλων
<span class="lb" data-page="1.10" data-line="6" id="l1.10.6"></span>κτημάτων, ὅπως ἕκαστον εἰς δύναμιν ὅτι βέλτιστον ᾖ· μόνων
<span class="lb" data-page="1.10" data-line="7" id="l1.10.7"></span>δ’ ἑαυτῶν ἀμελῶσι, μηδ’ εἰ ψυχὴν ἔχουσι γιγνώσκοντες,
<span class="lb" data-page="1.10" data-line="8" id="l1.10.8"></span>εὔδηλον, ὅτι τοῖς ἀποβλήτοις τῶν οἰκετῶν ἐοίκασιν.
<span class="lb" data-page="1.10" data-line="9" id="l1.10.9"></span>ὥστε τὶς ἐπιστὰς ἀνδρὶ τοιούτῳ προσηκόντως ἂν εἴποι πρὸς
<span class="lb" data-page="1.10" data-line="10" id="l1.10.10"></span>αὐτόν· ὦ ἄνθρωπε, οἰκία μὲν σοὶ εὖ ἔχει, καὶ τὰ ἀνδράποδα
<span class="lb" data-page="1.10" data-line="11" id="l1.10.11"></span>πάντα, καὶ ἵπποι δὴ καὶ κύνες, καὶ χωρία, καὶ ὅσα
<span class="lb" data-page="1.10" data-line="12" id="l1.10.12"></span>κέκτησαι διάκειται καλῶς· αὐτὸν δὲ σὲ οὐκ ἀγαθὴ κομιδὴ
<span class="lb" data-page="1.10" data-line="13" id="l1.10.13"></span>ἔχει. Καλῶς οὖν καὶ ὁ Δημοσθένης, καὶ ὁ Διογένης, ὁ
<span class="lb" data-page="1.10" data-line="14" id="l1.10.14"></span>μὲν, χρυσᾶ πρόβατα καλῶν τοὺς πλουσίους καὶ ἀπαιδεύτους·
<span class="lb" data-page="1.10" data-line="15" id="l1.10.15"></span>ὁ δὲ, ταῖς ἐπὶ τῶν κρημνῶν συκαῖς ἀπεικάζων αὐτούς.
<span class="lb" data-page="1.10" data-line="16" id="l1.10.16"></span>ἐκείνων τε γὰρ τὸν καρπὸν οὐκ ἀνθρώπους, ἀλλὰ κόρακας
<span class="lb" data-page="1.10" data-line="17" id="l1.10.17"></span>ἢ κολοιοὺς ἐσθίειν, τούτων τε τὰ χρήματα μηδὲν ὄφελος ﻿
<span class="pb" data-page="1.11" id="p1.11"></span>
<span class="lb" data-page="1.11" data-line="1" id="l1.11.1"></span>εἶναι τοῖς ἀστείοις, δαπανᾶσθαι δ’ ὑπὸ τῶν κολάκων, οἵτινες,
<span class="lb" data-page="1.11" data-line="2" id="l1.11.2"></span>ἐὰν οὕτως τύχῃ, πάντων αὐτοῖς ἀναλωθέντων, ἀπαντῶντες
<span class="lb" data-page="1.11" data-line="3" id="l1.11.3"></span>παρέρχονται, μὴ γνωρίζειν προσποιούμενοι. Ὅθεν
<span class="lb" data-page="1.11" data-line="4" id="l1.11.4"></span>οὐδ’ ὁ ταῖς κρήναις τοὺς τοιούτους εἰκάσας ἄμουσός τις
<span class="lb" data-page="1.11" data-line="5" id="l1.11.5"></span>ἦν. καὶ γάρ τοι καὶ οἱ ἀπὸ τῶν κρηνῶν ὑδρευόμενοι πρόσθεν,
<span class="lb" data-page="1.11" data-line="6" id="l1.11.6"></span>ἐπειδὰν μηκέτ’ ἔχωσιν ὕδωρ, ἀνασυράμενοι προσουροῦσι.
<span class="lb" data-page="1.11" data-line="7" id="l1.11.7"></span>καὶ ἔστιν εὔλογον, τοὺς διὰ μηδὲν ἀλλ’ ἢ τὰ χρήματα
<span class="lb" data-page="1.11" data-line="8" id="l1.11.8"></span>περιβλέπτους, ἅμα τῷ στερηθῆναι τούτων, εὐθὺς καὶ
<span class="lb" data-page="1.11" data-line="9" id="l1.11.9"></span>τῶν ἄλλων, ἃ διὰ ταῦτ’ εἶχον, ἐστερῆσθαι. Τί γὰρ ἂν καὶ
<span class="lb" data-page="1.11" data-line="10" id="l1.11.10"></span>πάθοιεν, ἴδιον μὲν οὐδὲν ἀγαθὸν κεκτημένοι, ἀεὶ δ’ ἐπ’
<span class="lb" data-page="1.11" data-line="11" id="l1.11.11"></span>ἀλλοτρίοις καὶ τοῖς παρὰ τῆς τύχης ἐπαιρόμενοι;
</p>
        </article>

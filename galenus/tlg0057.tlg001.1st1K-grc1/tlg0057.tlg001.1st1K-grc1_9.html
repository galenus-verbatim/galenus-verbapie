<article xmlns="http://www.w3.org/1999/xhtml" id="urn:cts:greekLit:tlg0057.tlg001.1st1K-grc1:9">
<span class="pb page1" data-page="1.20" id="p1.20"></span>
<span class="milestone ed1page page1" data-n="1.3" data-unit="ed1page" id="ed1page.1.3"></span>
<span class="milestone ed2page page1" data-n="2.9" data-unit="ed2page" id="ed2page.2.9"></span>
          <p>
<span class="lb" data-page="1.20" data-line="4" id="l1.20.4"></span>Ἄγετ’ οὖν, ὦ παῖδες, ὁπόσοι τῶν ἐμῶν
<span class="lb" data-page="1.20" data-line="5" id="l1.20.5"></span>ἀκηκοότες λόγων, ἐπὶ τέχνης μάθησιν ὥρμησθε, μή τις
<span class="lb" data-page="1.20" data-line="6" id="l1.20.6"></span>ὑμᾶς ἀπατεὼν καὶ γόης ἀνὴρ παρακρουσάμενός ποτε, ματαιοτεχνίαν
<span class="lb" data-page="1.20" data-line="7" id="l1.20.7"></span>διδάξηται, γιγνώσκοντας, ὡς ὁπόσοις τῶν ἐπιτηδευμάτων
<span class="lb" data-page="1.20" data-line="8" id="l1.20.8"></span>οὐκ ἐστὶ τὸ τέλος βιωφελὲς, ταῦτ’ οὐκ εἰσὶ
<span class="lb" data-page="1.20" data-line="9" id="l1.20.9"></span>τέχναι. Καὶ περὶ μὲν τῶν ἄλλων ὑμᾶς καὶ πάνυ πέποιθα
<span class="lb" data-page="1.20" data-line="10" id="l1.20.10"></span>γιγνώσκειν, ὅτι μηδὲν τούτων ἐστὶ τέχνη, οἶον τό τε πεττευριπτεῖν
<span class="lb" data-page="1.20" data-line="11" id="l1.20.11"></span>καὶ βαδίζειν ἐπὶ σχοινίων λεπτῶν, ἐν κύκλῳ τε
<span class="lb" data-page="1.20" data-line="12" id="l1.20.12"></span>περιδινεῖσθαι μὴ σκοτούμενον, οἷα τά τε Μυρμηκίδου τοῦ
<span class="lb" data-page="1.20" data-line="13" id="l1.20.13"></span>Ἀθηναίου καὶ Καλλικράτους τοῦ Λακεδαιμονίου. Τὸ δὲ τῶν
<span class="lb" data-page="1.20" data-line="14" id="l1.20.14"></span>ἀθλητῶν ἐπιτήδευμα μόνον ὑποπτεύω, μήποτ’ ἄρα τοῦτο
<span class="lb" data-page="1.20" data-line="15" id="l1.20.15"></span>καὶ ῥώμην σώματος ἐπαγγελλόμενον, καὶ τὴν παρὰ τοῖς
<span class="lb" data-page="1.20" data-line="16" id="l1.20.16"></span>πολλοῖς δόξαν ἐπαγόμενον, δημοσίᾳ παρὰ τοῖς πατράσι τετιμημένον
<span class="lb" data-page="1.20" data-line="17" id="l1.20.17"></span>ἡμερησίαις ἀργυρίου δόσεσι, καὶ ὅλως ἴσα τοῖς ἀριστεῦσι ﻿
<span class="pb" data-page="1.21" id="p1.21"></span>
<span class="lb" data-page="1.21" data-line="1" id="l1.21.1"></span><span class="milestone ed2page" data-n="2.10" data-unit="ed2page" id="ed2page.2.10"></span>τετιμημένον, ἐξαπατήσῃ τινὰ τῶν νέων, ὡς
<span class="lb" data-page="1.21" data-line="2" id="l1.21.2"></span>προκριθῆναι τινὸς τέχνης. Ὅθεν ἄμεινον προδιασκέψασθαι
<span class="lb" data-page="1.21" data-line="3" id="l1.21.3"></span>περὶ αὐτοῦ· εὐεξαπάτητος γὰρ ἕκαστος ἐν οἷς ἐστιν ἀπρόσκεπτος.
<span class="lb" data-page="1.21" data-line="4" id="l1.21.4"></span>Τὸ δὴ τῶν ἀνθρώπων γένος, ὦ παῖδες, ἐπικοινωνεῖ
<span class="lb" data-page="1.21" data-line="5" id="l1.21.5"></span>τοῖς θεοῖς τε καὶ τοῖς ἀλόγοις ζώοις· τοῖς μὲν καθ’
<span class="lb" data-page="1.21" data-line="6" id="l1.21.6"></span>ὅσον λογικόν ἐστι, τοῖς δὲ καθ’ ὅσον θνητόν. Βέλτιον οὖν
<span class="lb" data-page="1.21" data-line="7" id="l1.21.7"></span>ἐστὶ τῆς πρὸς τὰ κρείττονα κοινωνίας αἰσθανόμενον, ἐπιμελήσασθαι
<span class="lb" data-page="1.21" data-line="8" id="l1.21.8"></span>παιδείας, ἧς τυχόντες μὲν, τὸ μέγιστον τῶν ἀγαθῶν
<span class="lb" data-page="1.21" data-line="9" id="l1.21.9"></span>ἕξομεν· ἀποτυχόντες δὲ, οὐκ αἰσχυνούμεθα τῶν ἀχρήστων
<span class="lb" data-page="1.21" data-line="10" id="l1.21.10"></span>ζώων ἐλαττούμενοι. Σώματος δ’ ἄσκησις ἀθλητικὴ,
<span class="lb" data-page="1.21" data-line="11" id="l1.21.11"></span>ἀποτυγχανομένη μὲν αἰσχίστη, ἐπιτυγχανομένη δὲ, τῶν ἀλόγων
<span class="lb" data-page="1.21" data-line="12" id="l1.21.12"></span>ζώων οὐδέπω κρείττων· τίς γὰρ λεόντων ἢ ἐλεφάντων
<span class="lb" data-page="1.21" data-line="13" id="l1.21.13"></span>ἀλκιμώτερος; τίς δ’ ὠκύτερος λαγωοῦ; Τίς δ’ οὐκ οἶδεν, ὡς
<span class="lb" data-page="1.21" data-line="14" id="l1.21.14"></span>καὶ τοὺς θεοὺς δι’ οὐδὲν ἄλλ’ ἢ διὰ τὰς τέχνας ἐπαινουμένους;
<span class="lb" data-page="1.21" data-line="15" id="l1.21.15"></span>ὡς καὶ τῶν ἀνθρώπων τοὺς ἀρίστους θείας ἀξιωθῆναι
<span class="pb" data-page="1.22" id="p1.22"></span>
<span class="lb" data-page="1.22" data-line="1" id="l1.22.1"></span>τιμῆς, οὐχ ὅτι καλῶς ἔδραμον ἐν τοῖς ἀγῶσιν, ἢ δίσκον
<span class="lb" data-page="1.22" data-line="2" id="l1.22.2"></span>ἔῤῥιψαν, ἢ διεπάλαισαν, ἀλλὰ διὰ τὴν <span class="milestone ed1page" data-n="1.4" data-unit="ed1page" id="ed1page.1.4"></span>ἀπὸ τῶν τεχνῶν
<span class="lb" data-page="1.22" data-line="3" id="l1.22.3"></span>εὐεργεσίαν. Ἀσκληπιός γέ τοι καὶ Διόνυσος, εἴτ’ ἄνθρωποι
<span class="lb" data-page="1.22" data-line="4" id="l1.22.4"></span>πρότερον ἤστην, εἴτ’ ἀρχῆθεν θεοὶ, τιμῶν ἀξιοῦνται μεγίστων,
<span class="lb" data-page="1.22" data-line="5" id="l1.22.5"></span>ὁ μὲν διὰ τὴν ἰατρικὴν, ὁ δ’, ὅτι τὴν περὶ τὰς ἀμπέλους
<span class="lb" data-page="1.22" data-line="6" id="l1.22.6"></span>ἡμᾶς τέχνην ἐδίδαξεν. Εἰ δ’ οὐκ ἐθέλεις ἐμοὶ πείθεσθαι,
<span class="lb" data-page="1.22" data-line="7" id="l1.22.7"></span>τόν γε θεὸν αἰδέσθητι τὸν Πύθιον. οὗτός ἐστιν
<span class="lb" data-page="1.22" data-line="8" id="l1.22.8"></span>ὁ καὶ τὸν Σωκράτην εἰπὼν ἀνδρῶν ἁπάντων σοφώτατον εἶναι,
<span class="lb" data-page="1.22" data-line="9" id="l1.22.9"></span>καὶ τῷ Λυκούργῳ προσφωνήσας, ᾧδ’ εἶπεν·
</p>
          <div class="lg">
            <div class="l"><span class="lb" data-page="1.22" data-line="10" id="l1.22.10"></span>Ἥκεις, ὦ Λυκόεργε, ἐμὸν ποτὶ πίονα νηόν.</div>
            <div class="l"><span class="lb" data-page="1.22" data-line="11" id="l1.22.11"></span>Δίζω, ἢ σὲ θεὸν μαντεύσοιμαι, ἢ ἄνθρωπον.</div>
            <div class="l"><span class="lb" data-page="1.22" data-line="12" id="l1.22.12"></span>Ἀλλ’ ἔτι καὶ μᾶλλον θεὸν ἔλπομαι, ὦ Λυκόεργε.</div>
          </div>
          <p>
<span class="lb" data-page="1.22" data-line="13" id="l1.22.13"></span>Ὁ δὲ αὐτὸς οὗτος θεὸς καὶ τὸν Ἀρχίλοχον τεθνεῶτα φαίνεται
<span class="lb" data-page="1.22" data-line="14" id="l1.22.14"></span>τιμῶν οὐ τὰ μέτρια. τὸν γοῦν φονέα, βουλόμενον εἰσελθεῖν
<span class="lb" data-page="1.22" data-line="15" id="l1.22.15"></span>εἰς τὸν νεὼν αὐτοῦ, διεκώλυσεν εἰπών·
</p>
          <div class="l"><span class="lb" data-page="1.22" data-line="16" id="l1.22.16"></span>Μουσάων θεράποντα κατέκτανες, ἔξιθι νηοῦ.</div>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg001.1st1K-grc2:13">
<span class="pb page1" data-page="18" id="p18"></span>


          <p>
<span class="lb" data-page="18" data-line="25" id="l18.25"></span>ἀλλ’ ἴσως τῶν 〈μὲν〉 εἰρημένων οὐδενός, ἰσχύος
<span class="lb" data-page="18" data-line="26" id="l18.26"></span>〈δ’〉 ἀντιποιήσονται· τοῦτο γὰρ εὖ οἶδ’ ὅτι φήσουσιν,
<span class="lb" data-page="18" data-line="27" id="l18.27"></span>ἰσχυρότατοι πάντων εἶναι. ποίας, ὦ πρὸς θεῶν, ἰσχύος
<span class="lb" data-page="18" data-line="28" id="l18.28"></span>καὶ ποῦ χρησίμης; πότερον τῆς εἰς τὰ γεωργικὰ τῶν
<span class="pb" data-page="19" id="p19"></span>
<span class="lb" data-page="19" data-line="1" id="l19.1"></span>ἔργων; πάνυ <span class="milestone kuhnpb" data-n="1.33" data-unit="kuhn.pb" id="kuhn.pb.1.33"></span>μὲν οὖν καλῶς ἢ σκάπτειν ἢ θερίζειν ἢ
<span class="lb" data-page="19" data-line="2" id="l19.2"></span>ἀροῦν 〈ἤ〉 τι τῶν ἄλλων τῶν κατὰ γεωργίαν δύνανται.
<span class="lb" data-page="19" data-line="3" id="l19.3"></span>ἀλλ’ ἴσως 〈τῆς〉 εἰς τὰ πολεμικά; τὸν Εὐριπίδην αὖθίς
<span class="lb" data-page="19" data-line="4" id="l19.4"></span>μοι κάλει, ὅστις αὐτοὺς ὑμνήσει λέγων ‘πότερα
<span class="lb" data-page="19" data-line="5" id="l19.5"></span>μαχοῦνται πολεμίοισιν, ἐν χεροῖν δίσκους ἔχοντες;’ τῷ
<span class="lb" data-page="19" data-line="6" id="l19.6"></span>γὰρ ὄντι ‘οὐδεὶς σιδήρου ταῦτα μωραίνει πέλας’. ἀλλὰ
<span class="lb" data-page="19" data-line="7" id="l19.7"></span>πρὸς κρύος καὶ θάλπος ἰσχυροί; αὐτοῦ γε τοῦ Ἡρακλέους
<span class="lb" data-page="19" data-line="8" id="l19.8"></span>ζηλωταί, ὡς ἑνὶ καὶ χειμῶνι καὶ θέρει σκέπεσθαι δέρματι,
<span class="lb" data-page="19" data-line="9" id="l19.9"></span>ὡς ἀνυπόδετοι διατελεῖν, ὑπαίθριοι κοιμᾶσθαι,
<span class="lb" data-page="19" data-line="10" id="l19.10"></span>χαμευνεῖν· ἐν ἅπασι γὰρ τούτοις τῶν νεογνῶν παίδων
<span class="lb" data-page="19" data-line="11" id="l19.11"></span>εἰσὶν ἀσθενέστεροι. ἐν τίνι τοίνυν ἔτι τὴν ἰσχὺν ἐπιδείξονται
<span class="lb" data-page="19" data-line="12" id="l19.12"></span>ἢ ἐπὶ τίνι μέγα φρονήσουσιν; οὐ γὰρ δήπου
<span class="lb" data-page="19" data-line="13" id="l19.13"></span>[ὅτι ἐπὶ] τῷ τοὺς σκυτοτόμους ἢ 〈τοὺς〉 τέκτονας ἢ τοὺς
<span class="lb" data-page="19" data-line="14" id="l19.14"></span>οἰκοδόμους οἷοί τ’ εἶναι καταβάλλειν ἐν παλαίστρᾳ τε
<span class="lb" data-page="19" data-line="15" id="l19.15"></span>καὶ σταδίῳ; τάχ’ οὖν ἐπὶ τῷ δι’ ὅλης ἡμέρας κονίεσθαι
<span class="lb" data-page="19" data-line="16" id="l19.16"></span>〈θαυμάζεσθαι〉 δικαιοῦσιν· ἀλλὰ τοῦτό γε καὶ <span class="milestone kuhnpb" data-n="1.34" data-unit="kuhn.pb" id="kuhn.pb.1.34"></span>τοῖς
<span class="lb" data-page="19" data-line="17" id="l19.17"></span>ὄρτυξι καὶ τοῖς πέρδιξιν ὑπάρχει, καὶ εἴπερ ἐπὶ τούτῳ,
<span class="lb" data-page="19" data-line="18" id="l19.18"></span>μέγα χρὴ φρονεῖν 〈καὶ〉 ἐπὶ τῷ δι’ ὅλης ἡμέρας βορβόρῳ
<span class="lb" data-page="19" data-line="19" id="l19.19"></span>λούεσθαι. ἀλλὰ νὴ Δία τῶν ἱερουργημένων ἕνα ταύρων
<span class="lb" data-page="19" data-line="20" id="l19.20"></span>ἀναθέμενος τοῖς ὤμοις ὁ Μίλων ἐκεῖνος ὁ Κροτωνιάτης
<span class="lb" data-page="19" data-line="21" id="l19.21"></span>διεκόμισέ ποτε τὸ στάδιον. ὦ τῆς ὑπερβαλλούσης ἀνοίας,
<span class="lb" data-page="19" data-line="22" id="l19.22"></span>ὡς μηδὲ τοῦτο γιγνώσκειν ὅτι πρὸ βραχέος τὸ βαρύτατον
<span class="lb" data-page="19" data-line="23" id="l19.23"></span>τοῦτο σῶμα τοῦ ταύρου ζῶντος ἐβάσταζεν ἡ ψυχὴ τοῦ
<span class="lb" data-page="19" data-line="24" id="l19.24"></span>ζῴου, καὶ πολλῷ γ’ ἀκοπώτερον ἢ ὁ Μίλων, ἥ γε καὶ
<span class="lb" data-page="19" data-line="25" id="l19.25"></span>θεῖν ἠδύνατο βαστάζουσα· ἀλλ’ ὅμως οὐδενὸς ἦν ἀξία,
<span class="lb" data-page="19" data-line="26" id="l19.26"></span>παραπλησίως τῇ Μίλωνος. ἐδήλωσε δὲ καὶ ἡ τελευτὴ
<span class="lb" data-page="19" data-line="27" id="l19.27"></span>τἀνδρὸς ὅπως ἦν ἀνόητος· ὅς γε θεασάμενός ποτε νεανίσκον
<span class="lb" data-page="19" data-line="28" id="l19.28"></span>σχίζοντα κατὰ μῆκος ξύλον ἐνθέσει σφηνῶν,
<span class="pb" data-page="20" id="p20"></span>
<span class="lb" data-page="20" data-line="1" id="l20.1"></span>ἐκεῖνον μὲν ἀπέστησε καταγελάσας, αὐτὸς δὲ διὰ τῶν
<span class="lb" data-page="20" data-line="2" id="l20.2"></span>ἑαυτοῦ χειρῶν μόνων ἐτόλμησε διασπᾶν αὐτό. κἄπειθ’
<span class="lb" data-page="20" data-line="3" id="l20.3"></span>ὅσον εἶχεν ἰσχύος εὐθὺς ἐν τῇ πρώτῃ προσβολῇ πληρώσας
<span class="lb" data-page="20" data-line="4" id="l20.4"></span>διέστησε μὲν ἑκατέρωσε τὰ μέρη τοῦ ξύλου, τῶν σφηνῶν
<span class="lb" data-page="20" data-line="5" id="l20.5"></span>δ’ ἐκπεσόντων ἐν τῷδε τὸ λοιπὸν τοῦ ξύλου μέρος ἀδυνατῶν
<span class="lb" data-page="20" data-line="6" id="l20.6"></span>διαστῆσαι μέχρι πολλοῦ μὲν ἀντεῖχεν, ὕστερον δὲ
<span class="lb" data-page="20" data-line="7" id="l20.7"></span>νικηθεὶς οὐκ ἔφθασε κομίσασθαι <span class="milestone kuhnpb" data-n="1.35" data-unit="kuhn.pb" id="kuhn.pb.1.35"></span>τὰς χεῖρας, ἀλλ’ ὑπὸ
<span class="lb" data-page="20" data-line="8" id="l20.8"></span>τῶν μερῶν τοῦ ξύλου συνελθόντων ἀλλήλοις καταληφθεῖσαι
<span class="lb" data-page="20" data-line="9" id="l20.9"></span>συνετρίβησαν μὲν αὗται πρῶται, θανάτου δ’ οἰκτροῦ τῷ
<span class="lb" data-page="20" data-line="10" id="l20.10"></span>Μίλωνι κατέστησαν αἴτιαι. πάνυ μὲν οὖν ὤνησεν αὐτὸν
<span class="lb" data-page="20" data-line="11" id="l20.11"></span>εἰς τὸ μηδὲν παθεῖν ὁ νεκρὸς ταῦρος ἐν τῷ σταδίῳ
<span class="lb" data-page="20" data-line="12" id="l20.12"></span>βασταχθείς· ἢ τὸ κοινὸν τῶν Ἑλλήνων ἔσωσεν ἄν, ἡνίκα
<span class="lb" data-page="20" data-line="13" id="l20.13"></span>πρὸς τὸν βάρβαρον ἐπολέμουν, ἡ τοιαύτη τοῦ Μίλωνος
<span class="lb" data-page="20" data-line="14" id="l20.14"></span>ἐνέργεια [περὶ τὸν ταῦρον], ἀλλ’ οὐχ ἡ Θεμιστοκλέους
<span class="lb" data-page="20" data-line="15" id="l20.15"></span>σοφία πρῶτον μὲν ὑποκριναμένου καλῶς τὸν χρησμόν,
<span class="lb" data-page="20" data-line="16" id="l20.16"></span>εἶτα στρατηγήσαντος ὡς ἐχρῆν; ‘σοφὸν γὰρ ἓν βούλευμα
<span class="lb" data-page="20" data-line="17" id="l20.17"></span>〈τὰς〉 πολλὰς χέρας νικᾷ, σὺν ὅπλοις δ’ ἀμαθία χεῖρον
<span class="lb" data-page="20" data-line="18" id="l20.18"></span>κακόν.
</p>
          <p>
<span class="lb" data-page="20" data-line="19" id="l20.19"></span>ὅτι μὲν εἰς οὐδὲν τῶν κατὰ τὸν βίον ἔργων χρήσιμος
<span class="lb" data-page="20" data-line="20" id="l20.20"></span>ἡ τῶν ἀθλητῶν ἄσκησις, εὖ οἶδ’ ὅτι σαφὲς ἤδη γέγονεν·
<span class="lb" data-page="20" data-line="21" id="l20.21"></span>ὅτι δὲ καὶ ἐν αὐτοῖς οἷς ἀσκοῦσιν οὐδενός εἰσιν ἄξιοι
<span class="lb" data-page="20" data-line="22" id="l20.22"></span>λόγου μάθοιτ’ ἄν, εἰ διηγησαίμην ὑμῖν τὸν μῦθον ἐκεῖνον,
<span class="lb" data-page="20" data-line="23" id="l20.23"></span>ὃν τῶν οὐκ ἀμούσων ἀνδρῶν τις ἐντείνας ἔπεσι
<span class="lb" data-page="20" data-line="24" id="l20.24"></span>διεσκεύασεν. <span class="milestone kuhnpb" data-n="1.36" data-unit="kuhn.pb" id="kuhn.pb.1.36"></span>ἐστὶ δὲ οὗτος. <span class="milestone ed1folio" data-n="3v" data-unit="ed1folio" id="ed1folio.3v"></span> εἰ Λιὸς γνώμῃ πᾶσι τοῖς
<span class="lb" data-page="20" data-line="25" id="l20.25"></span>ζῴοις ὁμόνοια καὶ κοινωνία γένοιτο πρὸς τὸν βίον, ὡς
<span class="lb" data-page="20" data-line="26" id="l20.26"></span>τὸν ἐν Ὀλυμπίᾳ κήρυκα μὴ μόνον ἀνθρώπους τοὺς
<span class="lb" data-page="20" data-line="27" id="l20.27"></span>ἀγωνιουμένους καλεῖν, ἀλλὰ καὶ πᾶσιν ἐπιτρέπειν τοῖς
<span class="lb" data-page="20" data-line="28" id="l20.28"></span>ζῴοις εἰς τὸ στάδιον ἥκειν [ἓν], οὐδένα ἂν ἄνθρωπον
<span class="lb" data-page="20" data-line="29" id="l20.29"></span>οἶμαι στεφθήσεσθαι. ‘ἐν μὲν γὰρ δολιχῷ ὑπέρτατος,
<span class="lb" data-page="20" data-line="30" id="l20.30"></span>φησίν, ὁ ἵππος ἔσται, τὸ στάδιον δὲ λαγωὸς ἀποίσεται, ﻿
<span class="pb" data-page="21" id="p21"></span>
<span class="lb" data-page="21" data-line="1" id="l21.1"></span>ἐν δὲ διαύλῳ δορκὰς ἀριστεύσει. μερόπων δ’ ἐναρίθμιος
<span class="lb" data-page="21" data-line="2" id="l21.2"></span>οὐδεὶς ἐν ποσίν, ὦ κοῦφοι ἀσκήτορες, ἄθλιοι ἄνδρες.’
<span class="lb" data-page="21" data-line="3" id="l21.3"></span>ἀλλ’ οὐδὲ τῶν ἀφ’ Ἡρακλέους τις ἐλέφαντος ἢ λέοντος
<span class="lb" data-page="21" data-line="4" id="l21.4"></span>ἰσχυρότερος ἂν φανείη. οἶμαι δ’ ὅτι καὶ ταῦρος πυγμῇ
<span class="lb" data-page="21" data-line="5" id="l21.5"></span>στεφθήσεται. ‘καὶ ὄνος, φησί, λὰξ ὅτι εἰ βούλεται ἐρίσας
<span class="lb" data-page="21" data-line="6" id="l21.6"></span>αὐτὸς τὸν στέφανον οἴσεται. αὐτὰρ ἐν ἱστορίῃ πολυπείρῳ
<span class="lb" data-page="21" data-line="7" id="l21.7"></span>γράψεται ὄνος, ὅτι παγκράτιον νίκησέ ποτ’ ἄνδρα
<span class="lb" data-page="21" data-line="8" id="l21.8"></span>(εἰκοστὴ δὲ καὶ πρώτη ὀλυμπιὰς ἦν ὅτ’ ἐνίκα) Ὀγκηστής.’
</p>
          <p>
<span class="lb" data-page="21" data-line="9" id="l21.9"></span><span class="milestone kuhnpb" data-n="1.37" data-unit="kuhn.pb" id="kuhn.pb.1.37"></span>πάνυ χαριέντως οὗτος ὁ μῦθος ἐπιδείκνυσι τὴν
<span class="lb" data-page="21" data-line="10" id="l21.10"></span>ἀθλητικὴν ἰσχὺν οὐ τῶν ἀνθρωπίνων οὖσαν ἀσκημάτων·
<span class="lb" data-page="21" data-line="11" id="l21.11"></span>καίτοι γ’ εἰ μηδ’ ἐν ἰσχύι πρωτεύουσι τῶν ζῴων οἱ
<span class="lb" data-page="21" data-line="12" id="l21.12"></span>ἀθληταί, τίνος ἂν ἔτι τῶν ἄλλων ἐπήβολοι γενηθεῖεν ἀγαθῶν;
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg001.1st1K-grc2:8">
<span class="pb page1" data-page="9" id="p9"></span>


          <p>
<span class="lb" data-page="9" data-line="5" id="l9.5"></span>ἐπαινέσειε δ’ ἄν τις καὶ τὸν Ἀθήνησι νομοθέτην,
<span class="lb" data-page="9" data-line="6" id="l9.6"></span>ὃς τὸν μὴ διδάξαντα τέχνην ἐκώλυε πρὸς τοῦ
<span class="lb" data-page="9" data-line="7" id="l9.7"></span>παιδὸς τρέφεσθαι. τέχνης 〈γὰρ〉 ἁπάσης κατ’ ἐκεῖνον
<span class="lb" data-page="9" data-line="8" id="l9.8"></span>μάλιστα τὸν χρόνον ἀσκουμένης ἡνίχ’ ὡραιότατα φαίνεται
<span class="lb" data-page="9" data-line="9" id="l9.9"></span>τὰ σώματα, πολλοῖς συνέβη περιβλέπτοις διὰ κάλλος
<span class="lb" data-page="9" data-line="10" id="l9.10"></span>γεγενημένοις ἀμελῆσαι τῆς ἑαυτῶν ψυχῆς, εἶθ’ ὕστερον
<span class="lb" data-page="9" data-line="11" id="l9.11"></span>ὅτ’ οὐδὲν ὄφελος λέγειν ‘εἴθ’ ὤφελεν τὸ κάλλος, ὅ με
<span class="lb" data-page="9" data-line="12" id="l9.12"></span>διώλεσε, κακῶς ὀλέσθαι’. <span class="milestone kuhnpb" data-n="1.16" data-unit="kuhn.pb" id="kuhn.pb.1.16"></span>τηνικαῦτα δ’
<span class="lb" data-page="9" data-line="13" id="l9.13"></span>αὐτοὺς καὶ τὸ τοῦ Σόλωνος εἰσέρχεται σκοπεῖσθαι κελεύοντος
<span class="lb" data-page="9" data-line="14" id="l9.14"></span>ἐν τοῖς μάλιστα τὸ τέλος τοῦ βίου. εἶτα καὶ
<span class="lb" data-page="9" data-line="15" id="l9.15"></span>τῷ γήρᾳ λοιδοροῦνται, δέον ἑαυτοῖς, καὶ τὸν Εὐριπίδην
<span class="lb" data-page="9" data-line="16" id="l9.16"></span>ἐπαινοῦσι λέγοντα οὐκ ἀσφαλὲς εἶναι περαιτέρω
<span class="lb" data-page="9" data-line="17" id="l9.17"></span>τὸ κάλλος ἢ μέσον λαβεῖν. ἄμεινον οὖν ἐστιν
<span class="lb" data-page="9" data-line="18" id="l9.18"></span>ἐγνωκότας τὴν μὲν τῶν μειρακίων ὥραν τοῖς ἠρινοῖς
<span class="lb" data-page="9" data-line="19" id="l9.19"></span>ἄνθεσιν ἐοικυῖαν ὀλιγοχρόνιόν τε τὴν τέρψιν ἔχουσαν
<span class="lb" data-page="9" data-line="20" id="l9.20"></span>ἐπαινεῖν 〈ἐκεῖνόν〉 τε καὶ τὴν Λεσβίαν
<span class="lb" data-page="9" data-line="21" id="l9.21"></span>λέγουσαν ‘ὁ μὲν γὰρ καλὸς ὅσσον ἰδεῖν πέλεται
<span class="lb" data-page="9" data-line="22" id="l9.22"></span>〈καλός〉, ὁ δὲ κἀγαθὸς αὐτίκα καὶ καλὸς ἔσται’, πείθεσθαι
<span class="lb" data-page="9" data-line="23" id="l9.23"></span>δὲ καὶ Σόλωνι τὴν αὐτὴν γνώμην ἐνδεικνυμένῳ,
<span class="lb" data-page="9" data-line="24" id="l9.24"></span>τὸ δὲ γῆρας καθάπερ χαλεπὸν ἐφεδρεύοντα χειμῶνα,
<span class="lb" data-page="9" data-line="25" id="l9.25"></span>δεόμενον οὐχ ὑποδημάτων μόνον καὶ ἐσθῆτος ἀλλὰ καὶ
<span class="lb" data-page="9" data-line="26" id="l9.26"></span>οἰκήσεως ἐπιτηδείας καὶ μυρίων ἄλλων, παρασκευάζεσθαι
<span class="lb" data-page="9" data-line="27" id="l9.27"></span>πρὸς αὐτὸ καθάπερ ἀγαθὸν κυβερνήτην ἐκ πολλοῦ πρὸς
<span class="lb" data-page="9" data-line="28" id="l9.28"></span>χειμῶνα· μοχθηρὸν γὰρ τὸ ‘ῥεχθέν δέ τε νήπιος ἔγνω’.
<span class="lb" data-page="9" data-line="29" id="l9.29"></span><span class="milestone kuhnpb" data-n="1.17" data-unit="kuhn.pb" id="kuhn.pb.1.17"></span>πρὸς τί γὰρ ἂν καὶ φαίη τις εἶναι χρήσιμον
<span class="pb" data-page="10" id="p10"></span>
<span class="lb" data-page="10" data-line="1" id="l10.1"></span>ἀνάσκητον νέου κάλλος; ἆρά γ’ εἰς πόλεμον; καὶ μὴν
<span class="lb" data-page="10" data-line="2" id="l10.2"></span>οὐκ 〈ἂν〉 ἀστόχως τις ἐπιφωνήσειε τοῖς τοιούτοις ‘ἀλλὰ
<span class="lb" data-page="10" data-line="3" id="l10.3"></span>σύγ’ ἱμερόεντα μετέρχεο ἔργα γάμοιο’ 〈ἢ〉 ‘ἀλλ’
<span class="lb" data-page="10" data-line="4" id="l10.4"></span>εἰς οἶκον ἰοῦσα τὰ σ’ αὐτῆς ἔργα κόμιζε’. καὶ
<span class="lb" data-page="10" data-line="5" id="l10.5"></span>γὰρ ὁ Νιρεὺς ‘κάλλιστος μὲν ἀνὴρ ὑπὸ Ἴλιον
<span class="lb" data-page="10" data-line="6" id="l10.6"></span>ἦλθεν, ἀλλ’ ἀλαπαδνὸς ἔην’, καὶ διὰ τοῦθ’ ἅπαξ αὐτοῦ
<span class="lb" data-page="10" data-line="7" id="l10.7"></span>μόνον ἐμνημόνευσεν Ὅμηρος ἐν νεῶν καταλόγῳ πρὸς ἐπίδειξιν,
<span class="lb" data-page="10" data-line="8" id="l10.8"></span>ἐμοὶ δοκεῖ, τῆς τῶν καλλίστων ἀνδρῶν ἀχρηστίας,
<span class="lb" data-page="10" data-line="9" id="l10.9"></span>ὅταν αὐτοῖς ὑπάρχῃ μηδὲν ἄλλο τῶν εἰς τὸν βίον χρησίμων.
<span class="lb" data-page="10" data-line="10" id="l10.10"></span>οὐδὲ μὴν εἰς πόρον χρημάτων, εἴ τινες τῶν
<span class="lb" data-page="10" data-line="11" id="l10.11"></span>κακοδαιμόνων λέγειν τολμῶσι, τὸ κάλλος ἐστὶ χρήσιμον.
<span class="lb" data-page="10" data-line="12" id="l10.12"></span>ὁ μὲν γὰρ ἐλευθέριός τε καὶ ἔνδοξος καὶ βέβαιος χρηματισμὸς
<span class="lb" data-page="10" data-line="13" id="l10.13"></span>ἀπὸ τέχνης γίγνεσθαι πέφυκεν, ὁ δ’ ἀπὸ
<span class="lb" data-page="10" data-line="14" id="l10.14"></span>σώματος καὶ κάλλους αἰσχρός ἐστι καὶ διὰ παντὸς
<span class="lb" data-page="10" data-line="15" id="l10.15"></span>ἐπονείδιστος. χρὴ τοίνυν τὸν νέον πειθόμενον τῷ
<span class="lb" data-page="10" data-line="16" id="l10.16"></span>παλαιῷ παραγγέλματι τὴν
<span class="lb" data-page="10" data-line="17" id="l10.17"></span>ἑαυτοῦ μορφὴν ἐν κατόπτρῳ θεασάμενον, εἰ μὲν καλὸς
<span class="lb" data-page="10" data-line="18" id="l10.18"></span>εἴη τὴν ὄψιν, ἀσκῆσαι τοιαύτην εἶναι καὶ τὴν ψυχήν,
<span class="lb" data-page="10" data-line="19" id="l10.19"></span>ἄτοπον ἡγησάμενον ἐν καλῷ σώματι ψυχὴν αἰσχρὰν οἰκεῖν,
<span class="lb" data-page="10" data-line="20" id="l10.20"></span>εἰ δ’ αἰσχρὸς αὑτῷ φαίνοιτο τὴν τοῦ σώματος ἰδέαν
<span class="lb" data-page="10" data-line="21" id="l10.21"></span>εἶναι, τοσῷδε μᾶλλον ἐπιμεληθῆναι τῆς ψυχῆς, ἵν’ ἔχῃ
<span class="lb" data-page="10" data-line="22" id="l10.22"></span>λέγειν τὸ Ὁμηρικόν ‘ἄλλος δ’ αὖτ’ εἶδος ἀκιδνότερος
<span class="lb" data-page="10" data-line="23" id="l10.23"></span>πέλει ἀνήρ· ἀλλὰ θεὸς μορφὴν ἔπεσι στέφει, οἳ
<span class="lb" data-page="10" data-line="24" id="l10.24"></span>δέ τ’ ἐς αὐτὸν τερπόμενοι λεύσσουσιν· ὃ δ’ ἀσφαλέως
<span class="lb" data-page="10" data-line="25" id="l10.25"></span>ἀγορεύει αἰδοῖ μειλιχίῃ, μετὰ δὲ πρέπει ἀγρομένοισιν·
<span class="lb" data-page="10" data-line="26" id="l10.26"></span>ἐρχόμενον δ’ ἀνὰ ἄστυ θεὸν ὣς εἰσορόωσιν’.
</p>
          <p>
<span class="lb" data-page="10" data-line="27" id="l10.27"></span>ἐξ ἁπάντων τοίνυν τῶν εἰρημένων τοῖς γε μὴ παντάπασιν
<span class="lb" data-page="10" data-line="28" id="l10.28"></span>ἀνοήτοις ἐναργῶς φαίνεται μήτ’ ἐπὶ γένους
<span class="lb" data-page="10" data-line="29" id="l10.29"></span>λαμπρότητι μήτ’ ἐπὶ πλούτῳ τε καὶ κάλλει θαρρήσαντας
<span class="lb" data-page="10" data-line="30" id="l10.30"></span>καταφρονῆσαι τέχνης ἀσκήσεως. αὐτάρκη μὲν οὖν καὶ
<span class="lb" data-page="10" data-line="31" id="l10.31"></span>ταῦτα· κάλλιον δ’ ἴσως προσθεῖναι καὶ τὸ τοῦ Διογένους ﻿
<span class="pb" data-page="11" id="p11"></span>
<span class="lb" data-page="11" data-line="1" id="l11.1"></span>οἷον ἀγαθόν τινα ἐπῳδόν. ὃς ἑστιώμενος παρά τινι τῶν
<span class="lb" data-page="11" data-line="2" id="l11.2"></span>μὲν ἑαυτοῦ πάντων <span class="milestone kuhnpb" data-n="1.19" data-unit="kuhn.pb" id="kuhn.pb.1.19"></span>ἀκριβῶς προνενοημένῳ, μόνου δ’
<span class="lb" data-page="11" data-line="3" id="l11.3"></span>ἑαυτοῦ παντάπασιν ἠμεληκότι, χρεμψάμενος ὡς πτύσων
<span class="lb" data-page="11" data-line="4" id="l11.4"></span>εἶτ’ ἐν κύκλῳ περισκοπήσας εἰς οὐδὲν μὲν τῶν πέριξ
<span class="lb" data-page="11" data-line="5" id="l11.5"></span>ἔπτυσεν, αὐτῷ δὲ μόνῳ προσέπτυσε τῷ δεσπότῃ τῆς
<span class="lb" data-page="11" data-line="6" id="l11.6"></span>οἰκίας. ἀγανακτοῦντος δ’ αὐτοῦ καὶ τὴν αἰτίαν ἐρωτῶντος
<span class="lb" data-page="11" data-line="7" id="l11.7"></span>οὐδὲν ἔφησεν ὁρᾶν οὕτως ἠμελημένον τῶν κατὰ τὴν
<span class="lb" data-page="11" data-line="8" id="l11.8"></span>οἰκίαν ὡς ἐκεῖνον. τοὺς γὰρ τοίχους ἅπαντας ἀξιολόγοις
<span class="lb" data-page="11" data-line="9" id="l11.9"></span>γραφαῖς κεκοσμῆσθαι, τὸ δ’ ἔδαφος ἐκ ψήφων πολυτελῶν
<span class="lb" data-page="11" data-line="10" id="l11.10"></span>συγκεῖσθαι θεῶν εἰκόνας ἔχον [ἐξ αὐτῶν] διατετυπωμένας,
<span class="lb" data-page="11" data-line="11" id="l11.11"></span>ἅπαντά 〈τε〉 τὰ σκεύη λαμπρὰ καὶ καθαρὰ
<span class="lb" data-page="11" data-line="12" id="l11.12"></span>καὶ τὴν στρωμνὴν καὶ τὰς κλίνας εἰς κάλλος ἐξησκῆσθαι,
<span class="lb" data-page="11" data-line="13" id="l11.13"></span>μόνον δ’ ἐκεῖνον ὁρᾶν ἠμελημένον. εἴθισται δ’ ἅπασιν
<span class="lb" data-page="11" data-line="14" id="l11.14"></span>ἀνθρώποις εἰς τοὺς ἀτιμοτάτους τῶν παρόντων τόπων
<span class="lb" data-page="11" data-line="15" id="l11.15"></span>ἀποπτύειν. μὴ τοίνυν ἐάσῃς, ὦ μειράκιον, ἄξιον τοῦ
<span class="lb" data-page="11" data-line="16" id="l11.16"></span>προσπτύεσθαι γενέσθαι σεαυτόν, μηδ’ ἂν ἅπαντά σοι
<span class="lb" data-page="11" data-line="17" id="l11.17"></span>τἄλλα κάλλιστα διακεῖσθαι δοκῇ. σπάνιον μὲν γάρ ἐστι
<span class="lb" data-page="11" data-line="18" id="l11.18"></span>καὶ τὸ τυχεῖν αὐτῶν ὁμοῦ πάντων, ὡς εὐγενῆ τε καὶ
<span class="lb" data-page="11" data-line="19" id="l11.19"></span>πλούσιον <span class="milestone kuhnpb" data-n="1.20" data-unit="kuhn.pb" id="kuhn.pb.1.20"></span>εἶναι καὶ καλὸν ἅμα τὸν αὐτόν. εἰ δ’ ἄρα καὶ
<span class="lb" data-page="11" data-line="20" id="l11.20"></span>συνέλοι ποτέ, δεινὸν ἂν εἴη μόνον ἐν ἅπασι τοῖς ὑπάρχουσιν
<span class="lb" data-page="11" data-line="21" id="l11.21"></span>αὐτὸν κατάπτυστον εἶναι.
</p>
        </article>

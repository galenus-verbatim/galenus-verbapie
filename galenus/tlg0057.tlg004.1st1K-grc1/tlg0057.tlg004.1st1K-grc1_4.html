<article xmlns="http://www.w3.org/1999/xhtml" id="urn:cts:greekLit:tlg0057.tlg004.1st1K-grc1:4">
<span class="pb page1" data-page="1.72" id="p1.72"></span>
<span class="milestone ed1page page1" data-n="1.11" data-unit="ed1page" id="ed1page.1.11"></span>
<span class="milestone ed2page page1" data-n="2.288" data-unit="ed2page" id="ed2page.2.288"></span>
          <p>
<span class="lb" data-page="1.72" data-line="4" id="l1.72.4"></span>Ἀφ’ ὧν δὲ ἡ ἔνδειξις τοῦ συμφέροντος τοῖς
<span class="lb" data-page="1.72" data-line="5" id="l1.72.5"></span>δογματικοῖς, ἀπὸ τούτων ἡ τήρησις τοῖς ἐμπειρικοῖς. τὸ γὰρ
<span class="lb" data-page="1.72" data-line="6" id="l1.72.6"></span>προειρημένον ἄθροισμα τῶν συμπτωμάτων ἐπὶ τοῦ πυρέττοντος,
<span class="lb" data-page="1.72" data-line="7" id="l1.72.7"></span>ὃ συνδρομὴν καλεῖν εἰσιν εἰθισμένοι, τῷ μὲν δογματικῷ
<span class="lb" data-page="1.72" data-line="8" id="l1.72.8"></span>τὴν κένωσιν ὑπαγορεύει, τῷ δὲ ἐμπειρικῷ τὴν ὑπόμνησιν
<span class="lb" data-page="1.72" data-line="9" id="l1.72.9"></span>τῆς τηρήσεως. <span class="milestone ed2page" data-n="2.289" data-unit="ed2page" id="ed2page.2.289"></span>ἐπὶ γὰρ τῶν οὕτως ἐχόντων
<span class="lb" data-page="1.72" data-line="10" id="l1.72.10"></span>πολλάκις ἑωρακὼς τὴν κένωσιν ὠφελοῦσαν, ἐλπίζει καὶ νῦν
<span class="lb" data-page="1.72" data-line="11" id="l1.72.11"></span>χρησάμενος ὀνήσειν. ἀλλὰ καὶ τοὺς ἀκμάζοντας τῇ ἡλικία
<span class="lb" data-page="1.72" data-line="12" id="l1.72.12"></span>τὴν ἱκανὴν κένωσιν ἀλύπως φέροντας οἶδεν, ἐξ ὧν πολλάκις
<span class="lb" data-page="1.72" data-line="13" id="l1.72.13"></span>ἑώρακεν. οὕτω δὲ καὶ ἦρος μᾶλλον ἢ θέρους, καὶ ἐν χωρίῳ
<span class="lb" data-page="1.72" data-line="14" id="l1.72.14"></span>εὐκράτῳ, καὶ εἰ ἔθος δέ τι κενώσεως εἴη τῷ κάμνοντι, οἷον
<span class="lb" data-page="1.72" data-line="15" id="l1.72.15"></span>δι’ αἱμοῤῥοΐδος, ἢ διὰ ῥινῶν, ὁ μὲν δογματικὸς ἀφέλοι ἂν
<span class="lb" data-page="1.72" data-line="16" id="l1.72.16"></span>καὶ διὰ τοῦτο πλέον τοῦ αἵματος ἀπὸ τῆς τοῦ πράγματος
<span class="lb" data-page="1.72" data-line="17" id="l1.72.17"></span>φύσεως ὁρμώμενος· ὁ δ’ ἐμπειρικὸς, ὅτι οὕτω τετήρηκεν. καὶ
<span class="pb" data-page="1.73" id="p1.73"></span>
<span class="lb" data-page="1.73" data-line="1" id="l1.73.1"></span>καθόλου φάναι, τὰς αὐτὰς ἐπὶ τῶν αὐτῶν παθῶν ἰάσεις
<span class="lb" data-page="1.73" data-line="2" id="l1.73.2"></span>οἵ τε δογματικοὶ καὶ οἱ ἐμπειρικοὶ παραλαμβάνουσι, περὶ
<span class="lb" data-page="1.73" data-line="3" id="l1.73.3"></span>τοῦ τρόπου τῆς εὑρέσεως αὐτῶν ἀμφισβητοῦντες. ἐπὶ γὰρ
<span class="lb" data-page="1.73" data-line="4" id="l1.73.4"></span>τοῖς αὐτοῖς φαινομένοις κατὰ τὸ σῶμα συμπτώμασιν ἔνδειξις
<span class="lb" data-page="1.73" data-line="5" id="l1.73.5"></span>μὲν τῆς αἰτίας γίνεται τοῖς δογματικοῖς, ἐξ ἧς τὴν θεραπείαν
<span class="lb" data-page="1.73" data-line="6" id="l1.73.6"></span>εὑρίσκουσιν· ὑπόμνησις δὲ τοῖς ἐμπειρικοῖς τῶν
<span class="lb" data-page="1.73" data-line="7" id="l1.73.7"></span>πολλάκις ὡσαύτως τετηρημένων. ἐφ’ ὧν δὲ μηδὲν ἔχουσιν
<span class="lb" data-page="1.73" data-line="8" id="l1.73.8"></span>οἱ δογματικοὶ φαινόμενον σύμπτωμα τὸ τὴν αἰτίαν ἐνδεικνυμένον,
<span class="lb" data-page="1.73" data-line="9" id="l1.73.9"></span>ἐπὶ τούτων ἐρωτᾷν οὐκ ὀκνοῦσι τὸ προκαταρκτικὸν
<span class="lb" data-page="1.73" data-line="10" id="l1.73.10"></span>καλούμενον αἴτιον· οἷον, εἰ κύων λυττῶν ἦν ὁ δάκνων,
<span class="lb" data-page="1.73" data-line="11" id="l1.73.11"></span>ἢ ἔχιδνα, ἤ τι τοιοῦτον ἄλλο. τὸ μὲν γὰρ ἕλκος αὐτὸ οὐδὲν
<span class="lb" data-page="1.73" data-line="12" id="l1.73.12"></span>ἀλλοιότερον μέχρι παντὸς φαίνεται τῶν ἄλλων ἑλκῶν
<span class="lb" data-page="1.73" data-line="13" id="l1.73.13"></span>ἢ πάντως γε κατ’ ἀρχάς. ἐπὶ μὲν γὰρ τοῦ λυττῶντος κυνὸς
<span class="lb" data-page="1.73" data-line="14" id="l1.73.14"></span>μέχρι παντὸς ὅμοιον φαίνεται τοῖς ὑπ’ ἄλλου τινὸς
<span class="lb" data-page="1.73" data-line="15" id="l1.73.15"></span>δηχθεῖσιν. ἐπὶ δὲ τῶν ἐχιδνῶν, ἐν μὲν ταῖς πρώταις ἡμέραις
<span class="lb" data-page="1.73" data-line="16" id="l1.73.16"></span>ὅμοιον τοῖς ἄλλοις, ὕστερον δὲ, ἡνίκα ἤδη μοχθηρῶς
<span class="lb" data-page="1.73" data-line="17" id="l1.73.17"></span>ἔχωσι, παθήματά τινα περὶ τὸ σῶμα ὀλέθρια προσγίνεται
<span class="lb" data-page="1.73" data-line="18" id="l1.73.18"></span>αὐτοῖς. τὰ δὴ τοιαῦτα συμπτώματα πάντα, ὅσα ὑπὸ τῶν ﻿
<span class="pb" data-page="1.74" id="p1.74"></span>
<span class="lb" data-page="1.74" data-line="1" id="l1.74.1"></span>ἰοβόλων καλουμένων ζώων γίγνεται, μὴ θεραπευόμενα καλῶς
<span class="lb" data-page="1.74" data-line="2" id="l1.74.2"></span>εὐθὺς ἐξ ἀρχῆς, ἐσχάτως ὀλέθρια καθίστανται. τίς
<span class="lb" data-page="1.74" data-line="3" id="l1.74.3"></span>οὖν ἡ ὀρθὴ θεραπεία; ἢ δηλονότι κενῶσαι τὸν ἰὸν τὸν
<span class="lb" data-page="1.74" data-line="4" id="l1.74.4"></span>ἅμα τῇ δήξει τοῦ σώματος τοῦ δηχθέντος ἐμπεσόντα; οὐκ
<span class="lb" data-page="1.74" data-line="5" id="l1.74.5"></span>οὖν ἐπ’ οὐλὴν ἄγειν δεῖ καὶ κλείειν τὰ τοιαῦτα σπεύδειν,
<span class="lb" data-page="1.74" data-line="6" id="l1.74.6"></span>ἀλλὰ τοὐναντίον ἐπιτέμνειν πολλάκις, εἰ μικρὰ παντελῶς·
<span class="lb" data-page="1.74" data-line="7" id="l1.74.7"></span>ἤδη δὲ καὶ θερμοῖς καὶ δριμέσι καὶ δυναμένοις ἕλκειν καὶ
<span class="lb" data-page="1.74" data-line="8" id="l1.74.8"></span>ξηραίνειν τὸν ἰὸν φαρμάκοις χρῆσθαι, διὰ τὴν αὐτὴν αἰτίαν.
<span class="lb" data-page="1.74" data-line="9" id="l1.74.9"></span>τὰ δ’ αὐτὰ φάρμακα καὶ οἱ ἐμπειρικοὶ προσφέρουσιν, οὐχ
<span class="lb" data-page="1.74" data-line="10" id="l1.74.10"></span>ὑπὸ τῆς φύσεως αὐτοῦ τοῦ πράγματος ποδηγούμενοι πρὸς τὴν
<span class="lb" data-page="1.74" data-line="11" id="l1.74.11"></span>εὕρεσιν αὐτῶν, ἀλλὰ τῶν διὰ τῆς πείρας φανέντων μεμνημένοι.
<span class="lb" data-page="1.74" data-line="12" id="l1.74.12"></span>ὥσπερ γὰρ ἐπὶ ταῖς ἡλικίαις, καὶ ταῖς ὥραις, καὶ
<span class="lb" data-page="1.74" data-line="13" id="l1.74.13"></span>ταῖς χώραις, ἑκάστου τῶν εἰρημένων ἡ θεραπεία δι’ ἐμπειρίας
<span class="lb" data-page="1.74" data-line="14" id="l1.74.14"></span>ἐγινώσκετο αὐτοῖς, οὕτω καὶ ἐπὶ τοῖς προκαταρκτικοῖς
<span class="lb" data-page="1.74" data-line="15" id="l1.74.15"></span>ὀνομαζομένοις αἰτίοις. εἰ μὲν δὴ οὖν συνεχώρουν ἀλλήλοις
<span class="lb" data-page="1.74" data-line="16" id="l1.74.16"></span>τὰς ὁδοὺς τῆς εὑρέσεως ἀμφοτέρας ἀληθεῖς εἶναι, οὐδὲν ἂν
<span class="lb" data-page="1.74" data-line="17" id="l1.74.17"></span>αὐτοῖς ἔδει μακροτέρων λόγων.
</p>
        </article>

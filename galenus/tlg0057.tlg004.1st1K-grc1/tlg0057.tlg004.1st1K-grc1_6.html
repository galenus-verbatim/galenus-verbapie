<article xmlns="http://www.w3.org/1999/xhtml" id="urn:cts:greekLit:tlg0057.tlg004.1st1K-grc1:6">
<span class="pb page1" data-page="1.79" id="p1.79"></span>
<span class="milestone ed1page page1" data-n="1.12" data-unit="ed1page" id="ed1page.1.12"></span>
<span class="milestone ed2page page1" data-n="2.291" data-unit="ed2page" id="ed2page.2.291"></span>
          <p>
<span class="lb" data-page="1.79" data-line="7" id="l1.79.7"></span>Οἱ δὲ μεθοδικοὶ καλούμενοι, οὕτω γὰρ ἑαυτοὺς
<span class="lb" data-page="1.79" data-line="8" id="l1.79.8"></span>ὠνόμασαν, ὥσπερ οὐχὶ καὶ τῶν ἔμπροσθεν δογματικῶν
<span class="lb" data-page="1.79" data-line="9" id="l1.79.9"></span>μεθόδῳ τὴν τέχνην μεταχειρίζεσθαι φασκόντων, οὐ μέχρι
<span class="lb" data-page="1.79" data-line="10" id="l1.79.10"></span>λόγου μοι δοκοῦσιν ἀμφισβητεῖν ταῖς παλαιαῖς αἱρέσεσιν, ἀλλ’
<span class="lb" data-page="1.79" data-line="11" id="l1.79.11"></span>ἤδη καὶ τῶν ἔργων τῆς τέχνης πολλὰ μετακοσμεῖν· οἵ γε οὔτε
<span class="lb" data-page="1.79" data-line="12" id="l1.79.12"></span>τόπον πεπονθότα χρήσιμον οὐδὲν ἔχειν φασὶν εἰς θεραπείας
<span class="lb" data-page="1.79" data-line="13" id="l1.79.13"></span>ἔνδειξιν, οὔτε αἴτιον, οὔτε ἡλικίαν, οὔτε ὥραν, οὔτε χώραν,
<span class="lb" data-page="1.79" data-line="14" id="l1.79.14"></span>οὔτε τοῦ νοσοῦντος τῆς δυνάμεως τὴν ἐπίσκεψιν, ἢ τῆς
<span class="lb" data-page="1.79" data-line="15" id="l1.79.15"></span>φύσεως, ἢ τῆς ἕξεως αὐτοῦ. παραιτοῦνται δὲ καὶ τὰς ὥρας,
<span class="lb" data-page="1.79" data-line="16" id="l1.79.16"></span>καὶ τὰς χώρας, καὶ τὰ ἔθη, παρὰ μόνων τῶν παθῶν τὴν
<span class="lb" data-page="1.79" data-line="17" id="l1.79.17"></span>ἔνδειξιν τοῦ συμφέροντος ἀρκεῖν αὐτοῖς φάσκοντες. οὐδὲ
<span class="lb" data-page="1.79" data-line="18" id="l1.79.18"></span>παρὰ τούτων κατ’ εἶδος, ἀλλὰ κοινῇ καὶ καθόλου τιθέμενοι,
<span class="pb" data-page="1.80" id="p1.80"></span>
<span class="lb" data-page="1.80" data-line="1" id="l1.80.1"></span>καὶ δὴ καὶ καλοῦσι κοινότητας, αὐτὰ δὴ ταῦτα τὰ διὰ
<span class="lb" data-page="1.80" data-line="2" id="l1.80.2"></span>πάντων διήκοντα τῶν ἐν μέρει. καὶ πειρῶνται τῶν γε οἱ
<span class="lb" data-page="1.80" data-line="3" id="l1.80.3"></span>μὲν κατὰ δίαιταν νοσημάτων ἁπάντων, ἔνιοι δὲ καὶ πάντων
<span class="lb" data-page="1.80" data-line="4" id="l1.80.4"></span>ἁπλῶς δύο κοινότητας ἐπιδεικνύναι, καί τινα τρίτην
<span class="lb" data-page="1.80" data-line="5" id="l1.80.5"></span>μικτήν. ὀνόματα δὲ αὐταῖς στέγνωσιν καὶ ῥύσιν ἔθεντο,
<span class="lb" data-page="1.80" data-line="6" id="l1.80.6"></span>καὶ πᾶν νόσημά φασιν ἢ στεγνὸν ἢ ῥοῶδες εἶναι, ἢ ἐξ
<span class="lb" data-page="1.80" data-line="7" id="l1.80.7"></span>ἀμφοῖν ἐπιπεπλεγμένον. εἰ μὲν γὰρ αἱ φυσικαὶ κενώσεις τῶν
<span class="lb" data-page="1.80" data-line="8" id="l1.80.8"></span>σωμάτων ἴσχοιντο, στέγνωσιν καλοῦσιν· εἰ δέ τι μᾶλλον
<span class="lb" data-page="1.80" data-line="9" id="l1.80.9"></span>φέροιντο, ῥοῶδες· ἡνίκα δὲ καὶ ἴσχοιντο, καὶ φέροιντο, τὴν
<span class="lb" data-page="1.80" data-line="10" id="l1.80.10"></span>ἐπιπλοκὴν ἐν τούτῳ συνίστασθαι, καθάπερ ἐπ’ ὀφθαλμοῦ
<span class="lb" data-page="1.80" data-line="11" id="l1.80.11"></span>φλεγμαίνοντός τε ἅμα καὶ ῥευματιζομένου. τὴν γὰρ φλεγμονὴν
<span class="lb" data-page="1.80" data-line="12" id="l1.80.12"></span>στεγνὸν οὖσαν πάθος, ὅτι μὴ μόνη ἦν, ἀλλὰ σὺν
<span class="lb" data-page="1.80" data-line="13" id="l1.80.13"></span>τῷ ῥεύματι, περὶ ἕνα καὶ τὸν αὐτὸν τόπον ἐγένετο τὸ σύμπαν
<span class="lb" data-page="1.80" data-line="14" id="l1.80.14"></span>ποιεῖν πάθος ἐπιπεπλεγμένον. ἔνδειξιν δὲ τοῦ συμφέροντος
<span class="lb" data-page="1.80" data-line="15" id="l1.80.15"></span>ἐπὶ μὲν τῶν στεγνῶν τὴν χάλασιν, ἐπὶ δὲ τῶν
<span class="lb" data-page="1.80" data-line="16" id="l1.80.16"></span>ῥοωδῶν τὴν στάλσιν ὑπάρχειν. γόνατος μὲν γὰρ, εἰ τύχοι,
<span class="lb" data-page="1.80" data-line="17" id="l1.80.17"></span>φλεγμήναντος, χαλᾷν φασι χρῆναι· ῥέουσαν δὲ τὴν κοιλίαν,
<span class="pb" data-page="1.81" id="p1.81"></span>
<span class="lb" data-page="1.81" data-line="1" id="l1.81.1"></span>ἢ τὸν ὀφθαλμὸν, ἐπέχειν τε καὶ στέλλειν· ἐν δὲ τοῖς ἐπιπεπλεγμένοις
<span class="lb" data-page="1.81" data-line="2" id="l1.81.2"></span>πρὸς τὸ κατεπεῖγον ἵστασθαι. τῷ γὰρ μᾶλλον
<span class="lb" data-page="1.81" data-line="3" id="l1.81.3"></span>διοχλοῦντι, καὶ τὸν κίνδυνον ἐπιφέροντι, τοῦτο δέ ἐστιν,
<span class="lb" data-page="1.81" data-line="4" id="l1.81.4"></span>ὡς τῷ ἰσχυροτέρῳ ἐναντιοῦσθαί φασι δεῖν μᾶλλον ἢ θατέρῳ.
<span class="lb" data-page="1.81" data-line="5" id="l1.81.5"></span>τί οὖν δὴ οὐχὶ δογματικοὺς ἑαυτοὺς ἐκάλεσαν, ἐνδείξει τὰ
<span class="lb" data-page="1.81" data-line="6" id="l1.81.6"></span>βοηθήματα ποριζόμενοι; διότι, φασὶν, οἱ δογματικοὶ τὸ
<span class="lb" data-page="1.81" data-line="7" id="l1.81.7"></span>ἄδηλον ἐρευνῶσιν, ἡμεῖς δὲ ἐν τοῖς φαινομένοις διατρίβομεν.
<span class="lb" data-page="1.81" data-line="8" id="l1.81.8"></span>ἀμέλει καὶ ὅλην τὴν αἵρεσιν ἑαυτῶν οὕτως ὁρίζονται γνῶσιν
<span class="lb" data-page="1.81" data-line="9" id="l1.81.9"></span>φαινομένων κοινοτήτων. καὶ ἵνα μὴ κοινὸς ὁ ὅρος εἶναι
<span class="lb" data-page="1.81" data-line="10" id="l1.81.10"></span>δοκῇ ταῖς ἄλλαις ἁπάσαις τέχναις, καὶ γὰρ κᾀκείνας γνώσεις
<span class="lb" data-page="1.81" data-line="11" id="l1.81.11"></span>εἶναι νομίζουσι φαινομένων κοινοτήτων, διὰ τοῦτο
<span class="lb" data-page="1.81" data-line="12" id="l1.81.12"></span>προστιθέασιν, ἀκολούθων τῷ τῆς ἰατρικῆς τέλει. τινὲς δὲ
<span class="lb" data-page="1.81" data-line="13" id="l1.81.13"></span>αὐτῶν, οὐκ ἀκολούθων, ἀλλὰ συμφώνων προσέθεσαν, οἱ
<span class="lb" data-page="1.81" data-line="14" id="l1.81.14"></span>πλεῖστοι δ’ ἄμφω συντιθέντες, γνῶσιν εἶναί φασι τὴν μέθοδον
<span class="lb" data-page="1.81" data-line="15" id="l1.81.15"></span>φαινομένων κοινοτήτων συμφώνων τε καὶ ἀκολούθων
<span class="lb" data-page="1.81" data-line="16" id="l1.81.16"></span>τῷ τῆς ἰατρικῆς τέλει. τινὲς δὲ, ὥσπερ καὶ ὁ Θεσσαλὸς,
<span class="lb" data-page="1.81" data-line="17" id="l1.81.17"></span>προσεχῶν τε καὶ ἀναγκαίων πρὸς ὑγείαν. διὰ ταῦτα δὴ καὶ
<span class="pb" data-page="1.82" id="p1.82"></span>
<span class="lb" data-page="1.82" data-line="1" id="l1.82.1"></span>ἀξιοῦσι, μήτε δογματικοὶ καλεῖσθαι, <span class="milestone ed2page" data-n="2.292" data-unit="ed2page" id="ed2page.2.292"></span>μὴ γὰρ δεῖσθαι
<span class="lb" data-page="1.82" data-line="2" id="l1.82.2"></span>τοῦ ἀδήλου, καθάπερ ἐκεῖνοι, μήτε ἐμπειρικοὶ, κᾂν ὅτι μάλιστα
<span class="lb" data-page="1.82" data-line="3" id="l1.82.3"></span>περὶ τὸ φαινόμενον διατρίβωσιν, τῇ γὰρ ἐνδείξει κεχωρίσθαι
<span class="lb" data-page="1.82" data-line="4" id="l1.82.4"></span>αὐτῶν. οὐ μὴν ἐν αὐτῷ τῷ τρόπῳ τῆς περὶ τὸ
<span class="lb" data-page="1.82" data-line="5" id="l1.82.5"></span>φαινόμενον διατριβῆς ὁμολογεῖν ἑαυτούς φασι τοῖς ἐμπειρικοῖς.
<span class="lb" data-page="1.82" data-line="6" id="l1.82.6"></span>ἐκείνους μὲν γὰρ ὡς ἀγνώστων ἀποχωρῆσαι τῶν ἀδήλων,
<span class="lb" data-page="1.82" data-line="7" id="l1.82.7"></span>ἑαυτοὺς δὲ ὡς ἀχρήστων· καὶ τοὺς μὲν ἐμπειρικοὺς
<span class="lb" data-page="1.82" data-line="8" id="l1.82.8"></span>τήρησιν ἐπὶ τοῖς φαινομένοις, αὑτοὺς δὲ ἔνδειξιν ἔχειν.
<span class="lb" data-page="1.82" data-line="9" id="l1.82.9"></span>ἔν τε οὖν τούτοις διαφέρειν ἑαυτῶν ἑκατέρους φασὶ, καὶ μάλιστα
<span class="lb" data-page="1.82" data-line="10" id="l1.82.10"></span>ἐν οἷς ὥρας, καὶ ἡλικίας, καὶ χώρας, καὶ τοιαῦτα
<span class="lb" data-page="1.82" data-line="11" id="l1.82.11"></span>σύμπαντα περικόπτουσιν, ἄχρηστα μὲν ὄντα φανερῶς, ὡς
<span class="lb" data-page="1.82" data-line="12" id="l1.82.12"></span>ἐκεῖνοι νομίζουσι, δόξης δὲ χάριν τοῖς ἔμπροσθεν ἰατροῖς
<span class="lb" data-page="1.82" data-line="13" id="l1.82.13"></span>τετιμημένα. καὶ τοῦτ’ εἶναι τὸ μέγιστον ἀγαθὸν τῆς μεθοδικῆς
<span class="lb" data-page="1.82" data-line="14" id="l1.82.14"></span>αἱρέσεώς φασι καὶ σεμνοῦσθαι γε δι’ αὐτὸ καὶ θαυμάζεσθαι
<span class="lb" data-page="1.82" data-line="15" id="l1.82.15"></span>δικαιοῦσι. καὶ τῷ γε βραχὺν εἶναι εἰπόντι τὸν
<span class="lb" data-page="1.82" data-line="16" id="l1.82.16"></span>βίον, τὴν δὲ τέχνην μακρὰν, ἐπιτιμῶσι· τοὐναντίον γὰρ
<span class="lb" data-page="1.82" data-line="17" id="l1.82.17"></span>ἅπαν, αὐτὴν μὲν βραχεῖαν εἶναι, τὸν δὲ βίον μακρόν.
<span class="pb" data-page="1.83" id="p1.83"></span>
<span class="lb" data-page="1.83" data-line="1" id="l1.83.1"></span>ἀφαιρεθέντων γὰρ πάντων τῶν ψευδῶς ὑπειλημμένων τὴν
<span class="lb" data-page="1.83" data-line="2" id="l1.83.2"></span>τέχνην ὠφελεῖν, καὶ πρὸς μόνας τὰς κοινότητας ἀποβλεπόντων
<span class="lb" data-page="1.83" data-line="3" id="l1.83.3"></span>ἡμῶν, οὔτε μακρὰν ἔτι τὴν ἰατρικὴν, οὔτε χαλεπὴν εἶναι,
<span class="lb" data-page="1.83" data-line="4" id="l1.83.4"></span>ῥᾴστην δὲ καὶ σαφῆ, καὶ μησὶν ἓξ ὅλην τάχιστα γνωσθῆναι
<span class="lb" data-page="1.83" data-line="5" id="l1.83.5"></span>δυναμένην. οὕτω μὲν γὰρ ἐπὶ τῶν κατὰ τὴν δίαιταν νοσημάτων,
<span class="lb" data-page="1.83" data-line="6" id="l1.83.6"></span>ὡς στενὸν <span class="milestone ed1page" data-n="1.13" data-unit="ed1page" id="ed1page.1.13"></span>κομιδῇ συνῆχθαι τὸ πᾶν. ὡσαύτως δὲ
<span class="lb" data-page="1.83" data-line="7" id="l1.83.7"></span>καὶ ἐπὶ τῶν κατὰ χειρουργίαν τε καὶ φαρμακείαν. καὶ γὰρ ἐν
<span class="lb" data-page="1.83" data-line="8" id="l1.83.8"></span>ἐκείνοις καθόλου τινὰς κοινότητας ἐξευρίσκειν πειρῶνται, καὶ
<span class="lb" data-page="1.83" data-line="9" id="l1.83.9"></span>σκοποὺς ὑποτίθενται τῶν ἰαμάτων ὀλίγους τὸν ἀριθμὸν, ὥστ’
<span class="lb" data-page="1.83" data-line="10" id="l1.83.10"></span>ἐμοὶ μὲν δοκεῖ, οὐδὲ ἐν τοῖς πολυθρυλλήτοις ἕξ μησὶν, ἀλλὰ
<span class="lb" data-page="1.83" data-line="11" id="l1.83.11"></span>καὶ πολὺ θᾶττον ὅλην αὐτῶν τὴν τέχνην ἐκμαθεῖν ὑπῆρξεν.
<span class="lb" data-page="1.83" data-line="12" id="l1.83.12"></span>καὶ χρὴ χάριν οὕτω γινώσκειν αὐτοῖς τῆς συντόμου διδασκαλίας,
<span class="lb" data-page="1.83" data-line="13" id="l1.83.13"></span>εἴγε μὴ ψεύδονται· ψευδομένοις δὲ ὀλιγωρίαν ἐγκαλεῖν.
</p>
        </article>

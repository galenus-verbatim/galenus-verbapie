<article xmlns="http://www.w3.org/1999/xhtml" id="urn:cts:greekLit:tlg0057.tlg004.1st1K-grc1:7">
<span class="pb page1" data-page="1.83" id="p1.83"></span>
<span class="milestone ed1page page1" data-n="1.13" data-unit="ed1page" id="ed1page.1.13"></span>
<span class="milestone ed2page page1" data-n="2.292" data-unit="ed2page" id="ed2page.2.292"></span>
          <p>
<span class="lb" data-page="1.83" data-line="14" id="l1.83.14"></span>Ὡς δ’ ἄν τις μάλιστα δοκοίη μοι κρῖναι δικαίως,
<span class="lb" data-page="1.83" data-line="15" id="l1.83.15"></span>ἢ τυφλώττοντας αὐτοὺς περὶ τὸ χρήσιμον, ἢ μόνους
<span class="lb" data-page="1.83" data-line="16" id="l1.83.16"></span>τὸ περιττὸν ὀρθῶς φεύγοντας, ἤδη φράσω. καὶ γὰρ οὐδὲ
<span class="lb" data-page="1.83" data-line="17" id="l1.83.17"></span>σμικρὸν ἔοικεν εἶναι τοῦτο τὸ σκέμμα, οὐδὲ μέχρι λόγου μοι ﻿
<span class="pb" data-page="1.84" id="p1.84"></span>
<span class="lb" data-page="1.84" data-line="1" id="l1.84.1"></span>προϊέναι μόνον, ὥσπερ τοῖς ἐμπειρικοῖς τε καὶ δογματικοῖς,
<span class="lb" data-page="1.84" data-line="2" id="l1.84.2"></span>ὅσα περὶ τῆς πρώτης τῶν βοηθημάτων εὑρέσεως φιλονεικοῦσι,
<span class="lb" data-page="1.84" data-line="3" id="l1.84.3"></span>περὶ τῆς νῦν χρήσεως ὁμολογοῦντες ἀλλήλοις, ἀλλ’
<span class="lb" data-page="1.84" data-line="4" id="l1.84.4"></span>ἤτοι μεγάλα βλάπτεσθαι τὰ τῆς τέχνης ἔργα πρὸς τῆς
<span class="lb" data-page="1.84" data-line="5" id="l1.84.5"></span>μεθοδικῆς αἱρέσεως ἀναγκαῖον, ἢ μεγάλ’ ὠφελεῖσθαι. διττῆς
<span class="lb" data-page="1.84" data-line="6" id="l1.84.6"></span>δὲ τῆς ἐν τοῖς πράγμασι κρίσεως οὔσης, τῆς μὲν διὰ
<span class="lb" data-page="1.84" data-line="7" id="l1.84.7"></span>λόγου μόνου, τῆς δὲ διὰ τῶν φαινομένων ἐναργῶς, ἡ μὲν
<span class="lb" data-page="1.84" data-line="8" id="l1.84.8"></span>ἑτέρα, ἡ διὰ μόνου τοῦ λόγου, μείζων ἢ κατὰ τοὺς εἰσαγομένους
<span class="lb" data-page="1.84" data-line="9" id="l1.84.9"></span>ἐστίν· οὐκ οὖν αὐτῆς νῦν ὁ καιρός· ἡ δὲ ἑτέρα,
<span class="lb" data-page="1.84" data-line="10" id="l1.84.10"></span>ἡ διὰ μόνου τοῦ φαίνεσθαι, κοινὴ πάντων ἀνθρώπων ὑπάρχει.
<span class="lb" data-page="1.84" data-line="11" id="l1.84.11"></span>τί οὖν κωλύει ταύτῃ πρώτῃ χρήσασθαι, σαφεῖ τε ἅμα
<span class="lb" data-page="1.84" data-line="12" id="l1.84.12"></span>τοῖς εἰσαγομένοις οὔσῃ, καὶ πρὸς αὐτῶν τῶν μεθοδικῶν τετιμημένῃ;
<span class="lb" data-page="1.84" data-line="13" id="l1.84.13"></span>διαπαντὸς γοῦν οὐδὲν ἄλλο ἢ τὸ φαινόμενον
<span class="lb" data-page="1.84" data-line="14" id="l1.84.14"></span>ὑμνοῦσι, καὶ τοῦτο πρεσβεύουσιν ἐπὶ παντὶ, καὶ τὸ ἄδηλον
<span class="lb" data-page="1.84" data-line="15" id="l1.84.15"></span>ἅπαν ἄχρηστον εἶναι λέγουσι. φέρε δὴ πρῶτον ἐπισκεψώμεθα
<span class="lb" data-page="1.84" data-line="16" id="l1.84.16"></span>περὶ τῶν προκαταρκτικῶν λεγομένων αἰτίων, κανόνα
<span class="lb" data-page="1.84" data-line="17" id="l1.84.17"></span>τῆς κρίσεως τὸ φαινόμενον τιθέμενοι. καὶ πρῶτός γε ὁ
<span class="lb" data-page="1.84" data-line="18" id="l1.84.18"></span>μεθοδικὸς παρελθὼν ᾧδέ πως λεγέτω· Τί δή ποτε ψύξεις
<span class="pb" data-page="1.85" id="p1.85"></span>
<span class="lb" data-page="1.85" data-line="1" id="l1.85.1"></span>τε καὶ ἐγκαύσεις, καὶ μέθας, καὶ ἀπεψίας, καὶ πλησμονὰς,
<span class="lb" data-page="1.85" data-line="2" id="l1.85.2"></span>καὶ ἐνδείας, καὶ κόπους, καὶ ἐνεργείας, καὶ ἐδεσμάτων
<span class="lb" data-page="1.85" data-line="3" id="l1.85.3"></span>ποιότητας, καὶ ἐθῶν ὑπαλλαγὰς, ὦ δογματικοί τε καὶ ἐμπειρικοὶ,
<span class="lb" data-page="1.85" data-line="4" id="l1.85.4"></span>μάτην πολυπραγμονεῖτε; <span class="milestone ed2page" data-n="2.293" data-unit="ed2page" id="ed2page.2.293"></span>πότερον ταῦτ’
<span class="lb" data-page="1.85" data-line="5" id="l1.85.5"></span>ἰᾶσθαι μέλλετε, τὰς ἐν σώματι παρέντες διαθέσεις, ἃ τὴν
<span class="lb" data-page="1.85" data-line="6" id="l1.85.6"></span>ἀρχὴν οὐδὲ πάρεστιν, οὐκέτι τῶν τοιούτων οὐδὲν, ἀλλὰ
<span class="lb" data-page="1.85" data-line="7" id="l1.85.7"></span>αὐτὰ μὲν οἴχεται, τὸ δ’ ὑπ’ αὐτῶν γενόμενον ἐν τῷ σώματι
<span class="lb" data-page="1.85" data-line="8" id="l1.85.8"></span>μένει, καὶ τοῦτο χρὴ ἰᾶσθαι· τοῦτο γάρ ἐστι τὸ
<span class="lb" data-page="1.85" data-line="9" id="l1.85.9"></span>πάθος. ἐπισκεπτέον οὖν αὐτὸ, οἶόν τί ἐστιν. εἰ μὲν γὰρ
<span class="lb" data-page="1.85" data-line="10" id="l1.85.10"></span>στεγνὸν χαλαστέον, εἰ δὲ ῥοῶδες, σταλτέον, ὑφ’ ὅτου ἂν
<span class="lb" data-page="1.85" data-line="11" id="l1.85.11"></span>αἰτίου γεγονὸς ἑκάτερον ᾗ. εἰς τί δὴ οὖν ἔτι τὸ αἴτιον ὠφελεῖ,
<span class="lb" data-page="1.85" data-line="12" id="l1.85.12"></span>μήτε τοῦ ῥοώδους ποτὲ χαλάσεως δεομένου, μήτε τοῦ
<span class="lb" data-page="1.85" data-line="13" id="l1.85.13"></span>στεγνοῦ στάλσεως, ἢ πάντως εἰς οὐδὲν, ὥς γε τὸ πρᾶγμα
<span class="lb" data-page="1.85" data-line="14" id="l1.85.14"></span>αὐτὸ δείκνυσιν. ὅμοιος δὲ ὁ λόγος τοῖς μεθοδικοῖς καὶ περὶ
<span class="lb" data-page="1.85" data-line="15" id="l1.85.15"></span>τῶν ἀδήλων καὶ συνεκτικῶν ὀνομαζομένων αἰτίων. καὶ γὰρ
<span class="lb" data-page="1.85" data-line="16" id="l1.85.16"></span>ἐκεῖνα περιττά φασιν εἶναι, τοῦ πάθους τὴν οἰκείαν θεραπείαν
<span class="lb" data-page="1.85" data-line="17" id="l1.85.17"></span>ἐνδεικνυμένου, καὶ χωρὶς τοῦ γνωσθῆναι τὴν αἰτίαν,
<span class="lb" data-page="1.85" data-line="18" id="l1.85.18"></span>ὑφ’ ἧς ἐγένετο. τῷ δ’ αὐτῷ τρόπῳ τῶν λόγων ἐπί τε
<span class="pb" data-page="1.86" id="p1.86"></span>
<span class="lb" data-page="1.86" data-line="1" id="l1.86.1"></span>τὰς ὥρας, καὶ τὰς ἡλικίας, καὶ τὰ χωρία μεταβαίνουσι,
<span class="lb" data-page="1.86" data-line="2" id="l1.86.2"></span>θαυμάζουτες κᾀνταῦθα τῶν παλαιῶν ἰατρῶν, εἰ μὴ συνίασιν
<span class="lb" data-page="1.86" data-line="3" id="l1.86.3"></span>οὕτως ἐναργοῦς πράγματος. ἡ γάρ τοι φλεγμονὴ, πάθος
<span class="lb" data-page="1.86" data-line="4" id="l1.86.4"></span>οὖσα στεγνὸν, ὥς φασιν, οὐ δήπου, θέρους μὲν εἰ γένοιτο.
<span class="lb" data-page="1.86" data-line="5" id="l1.86.5"></span>τῶν χαλώντων δεῖται βοηθημάτων, χειμῶνος δὲ ἄλλων τινῶν,
<span class="lb" data-page="1.86" data-line="6" id="l1.86.6"></span>ἀλλ’ ἀμφοτέραις ὥραις τῶν αὐτῶν. οὐδ’ ἐπὶ μὲν τῆς
<span class="lb" data-page="1.86" data-line="7" id="l1.86.7"></span>τῶν παίδων ἡλικίας τῶν χαλαστικῶν, ἐπὶ δὲ τῆς τῶν πρεσβυτέρων
<span class="lb" data-page="1.86" data-line="8" id="l1.86.8"></span>τῶν στελλόντων. οὐδ’ ἐν Αἰγύπτῳ μὲν τῶν χαλώντων,
<span class="lb" data-page="1.86" data-line="9" id="l1.86.9"></span>Ἀθήνῃσι δὲ τῶν ἐπεχόντων. ἀνάπαλιν δὲ τῇ
<span class="lb" data-page="1.86" data-line="10" id="l1.86.10"></span>φλεγμονῇ τὸ ῥοῶδες πάθος ὑπάρχον οὐδέποτε τῶν χαλώντων,
<span class="lb" data-page="1.86" data-line="11" id="l1.86.11"></span>ἀλλ’ ἀεὶ τῶν στελλόντων δεῖται, καὶ χειμῶνος, καὶ
<span class="lb" data-page="1.86" data-line="12" id="l1.86.12"></span>θέρους, καὶ ἦρος, καὶ φθινοπώρου, καὶ παιδὸς ὄντος τοῦ
<span class="lb" data-page="1.86" data-line="13" id="l1.86.13"></span>νοσοῦντος, καὶ ἀκμάζοντος, καὶ γέροντος, καὶ εἰ τύχοι περὶ
<span class="lb" data-page="1.86" data-line="14" id="l1.86.14"></span>τὴν Θρᾴκην ἢ τὴν Σκυθίαν ἢ τὴν Αἰθιοπίαν εἶναι ὁ ἀῤῥωστῶν.
<span class="lb" data-page="1.86" data-line="15" id="l1.86.15"></span>οὐκ οὖν οὐδὲν τῶν τοιούτων εἰς οὐδὲν χρήσιμον εἶναί
<span class="lb" data-page="1.86" data-line="16" id="l1.86.16"></span>φασι, ἀλλὰ μάτην ταῦτα πάντα πολυπραγμονεῖσθαι.
<span class="lb" data-page="1.86" data-line="17" id="l1.86.17"></span>τί δὲ καὶ τὰ μέρη τοῦ σώματος ἐπισκοπῆσαι; ἆρ’ οὐ καὶ
<span class="lb" data-page="1.86" data-line="18" id="l1.86.18"></span>ταῦτα μάταια πρὸς ἔνδειξιν θεραπείας; ἢ τολμησάτω τις
<span class="pb" data-page="1.87" id="p1.87"></span>
<span class="lb" data-page="1.87" data-line="1" id="l1.87.1"></span>εἰπεῖν, ὡς ἐν μὲν τῷ νευρώδει μορίῳ τὴν φλεγμονὴν χαλαστέον,
<span class="lb" data-page="1.87" data-line="2" id="l1.87.2"></span>ἐν δὲ τῷ ἀρτηριώδει, ἢ φλεβώδει, ἢ σαρκώδει
<span class="lb" data-page="1.87" data-line="3" id="l1.87.3"></span>σταλτέον. ἢ ὅλως, εἴ τι στεγνὸν ἔν τινι μέρει τοῦ
<span class="lb" data-page="1.87" data-line="4" id="l1.87.4"></span>σώματος γένοιτο, τολμησάτω τις εἰπεῖν, ὡς οὐ χαλαστέον
<span class="lb" data-page="1.87" data-line="5" id="l1.87.5"></span>αὐτὸ, ἢ οὐ σταλτέον τὸ ῥοῶδες. εἰ τοίνυν ἡ τοῦ μέρους
<span class="lb" data-page="1.87" data-line="6" id="l1.87.6"></span>φύσις οὐδὲν ὑπαλλάττει τῆς θεραπείας τὸν τρόπον,
<span class="lb" data-page="1.87" data-line="7" id="l1.87.7"></span>ἀλλὰ καὶ κατὰ τὸ γένος τοῦ πάθους ἡ τῶν βοηθούντων
<span class="lb" data-page="1.87" data-line="8" id="l1.87.8"></span>εὕρεσις, ἄχρηστος φανερῶς ἡ τοῦ μέρους ἐπίσκεψις, ὁ μὲν
<span class="lb" data-page="1.87" data-line="9" id="l1.87.9"></span>δὴ μεθοδικὸς τοιοῦτος, ὡς τύπῳ φάναι.
</p>
        </article>

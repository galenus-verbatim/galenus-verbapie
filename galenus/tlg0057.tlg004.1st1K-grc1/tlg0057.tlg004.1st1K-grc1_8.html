<article xmlns="http://www.w3.org/1999/xhtml" id="urn:cts:greekLit:tlg0057.tlg004.1st1K-grc1:8">
<span class="pb page1" data-page="1.87" id="p1.87"></span>
<span class="milestone ed1page page1" data-n="1.13" data-unit="ed1page" id="ed1page.1.13"></span>
<span class="milestone ed2page page1" data-n="2.293" data-unit="ed2page" id="ed2page.2.293"></span>
          <p>
<span class="lb" data-page="1.87" data-line="10" id="l1.87.10"></span>Παρίτω δ’ ἐπ’ αὐτῷ δεύτερος ὁ ἐμπειρικὸς,
<span class="lb" data-page="1.87" data-line="11" id="l1.87.11"></span>ᾧδέ πως λέγων· Ἐγὼ τῶν φαινομένων πλέον οὐδὲν οἶδα,
<span class="lb" data-page="1.87" data-line="12" id="l1.87.12"></span>οὐδὲ ἐπαγγέλλομαί τι σοφώτερον, ὧν πολλάκις ἐθεασάμην.
<span class="lb" data-page="1.87" data-line="13" id="l1.87.13"></span>εἰ μὲν δὴ ἀτιμάζοις τὸ φαινόμενον, ὥσπερ τινὸς ἔμπροσθεν
<span class="lb" data-page="1.87" data-line="14" id="l1.87.14"></span>ἀκοῦσαί μοι δοκῶ σοφιστοῦ, καὶ ἡμῖν ὥρα πρὸς τοὺς
<span class="lb" data-page="1.87" data-line="15" id="l1.87.15"></span>τιμῶντας αὐτὸ τὸ φαινόμενον ἀπαλλάττεσθαι, οὐδ’ ἂν ἤδη
<span class="lb" data-page="1.87" data-line="16" id="l1.87.16"></span>νικῴης νίκην Καδμείαν. εἰ δ’, ὥσπερ καὶ κατ’ ἀρχὰς ἤκουσά
<span class="lb" data-page="1.87" data-line="17" id="l1.87.17"></span>σου, τὸ μὲν ἄδηλον ἅπαν ἄχρηστον εἶναι φάσκοντος, ἕπεσθαι
<span class="pb" data-page="1.88" id="p1.88"></span>
<span class="lb" data-page="1.88" data-line="1" id="l1.88.1"></span>δ’ ὁμολογοῦντος τοῖς ἐναργέσι, τάχα ἄν σοι δείξαιμι
<span class="lb" data-page="1.88" data-line="2" id="l1.88.2"></span>τὸ παρορώμενον, ὑπομνήσας τοῦ φαινομένου. δηχθέντες ὑπὸ
<span class="lb" data-page="1.88" data-line="3" id="l1.88.3"></span>κυνὸς λυττῶντος ἄνθρωποι δύο πρὸς τοὺς συνήθεις ἰατροὺς
<span class="lb" data-page="1.88" data-line="4" id="l1.88.4"></span>ἐπορεύθησαν ἰάσεως δεόμενοι. μικρὸν δ’ ἦν ἑκατέρων τὸ
<span class="lb" data-page="1.88" data-line="5" id="l1.88.5"></span>ἕλκος, ὡς μηδὲ τὸ δέρμα πᾶν διηρῆσθαι. καὶ τὴν θεραπείαν
<span class="lb" data-page="1.88" data-line="6" id="l1.88.6"></span>ὁ μὲν ἕτερος αὐτῶν ἐποιεῖτο τοῦ ἕλκους μόνον, μηδὲν
<span class="lb" data-page="1.88" data-line="7" id="l1.88.7"></span>ἄλλο πολυπραγμονῶν, καὶ ὀλίγων γε ἡμερῶν ὑγιὲς ἀπέφηνε
<span class="lb" data-page="1.88" data-line="8" id="l1.88.8"></span>τὸ μέρος. <span class="milestone ed2page" data-n="2.294" data-unit="ed2page" id="ed2page.2.294"></span>ὁ δὲ ἕτερος, ἐπειδὴ λυττᾷν ἔγνω τὸν
<span class="lb" data-page="1.88" data-line="9" id="l1.88.9"></span>κύνα, τοσοῦτον ἀπέδει τοῦ σπεύδειν εἰς οὐλὴν ἄγειν τὸ
<span class="lb" data-page="1.88" data-line="10" id="l1.88.10"></span>ἕλκος, ὥστε αὐτὸ τοὐναντίον ἀεὶ καὶ μᾶλλον εἰργάζετο μεῖζον,
<span class="lb" data-page="1.88" data-line="11" id="l1.88.11"></span>ἰσχυροῖς τε καὶ δριμέσι χρώμενος φαρμάκοις ἕως χρόνου
<span class="lb" data-page="1.88" data-line="12" id="l1.88.12"></span>συχνοῦ, καὶ πίνειν προσηνάγκαζεν αὐτὸν ἐν τῷ χρόνῳ τούτῳ
<span class="lb" data-page="1.88" data-line="13" id="l1.88.13"></span>φάρμακα, καὶ λύττης ἰάματα, ὡς ἔφασκεν αὐτός. καὶ δὴ
<span class="lb" data-page="1.88" data-line="14" id="l1.88.14"></span>καὶ οὕτως ἐτελεύτα τὸ συμβὰν ἀμφοτέροις. ὁ μὲν ἐσώθη
<span class="lb" data-page="1.88" data-line="15" id="l1.88.15"></span>τε καὶ ὑγιὴς ἐγένετο, ὁ πίνων τὰ φάρμακα· ὁ δὲ ἕτερος, οὐδὲν
<span class="lb" data-page="1.88" data-line="16" id="l1.88.16"></span>ἔχειν οἰόμενος κακὸν, ἐξαίφνης ἔδεισέ τε τὸ ὕδωρ, καὶ
<span class="lb" data-page="1.88" data-line="17" id="l1.88.17"></span>σπασθεὶς ἀπέθανεν. ἆρά σοι δοκεῖ μάτην τὸ προκαταρκτικὸν
<span class="lb" data-page="1.88" data-line="18" id="l1.88.18"></span>αἴτιον ἐν τούτοις ἐρευνᾶσθαι; ἢ δι’ ἄλλο τι ἀπέθανεν ﻿
<span class="pb" data-page="1.89" id="p1.89"></span>
<span class="lb" data-page="1.89" data-line="1" id="l1.89.1"></span>ὁ ἄνθρωπος, πλὴν διὰ τὴν ὀλιγωρίαν τοῦ ἰατροῦ, μήτε
<span class="lb" data-page="1.89" data-line="2" id="l1.89.2"></span>πυνθανομένου περὶ τῆς αἰτίας μηδὲν, μήτε τὴν τετηρημένην
<span class="lb" data-page="1.89" data-line="3" id="l1.89.3"></span>ἐπ’ αὐτῇ θεραπείαν παραλαβόντος; ἐμοὶ μὲν γὰρ οὐ δι’
<span class="lb" data-page="1.89" data-line="4" id="l1.89.4"></span>ἄλλο τι οὐδὲν φαίνεται, ἢ διὰ τοῦτο. ἐπεὶ δὲ τῷ φαινομένῳ
<span class="lb" data-page="1.89" data-line="5" id="l1.89.5"></span>ἕπομαι, παρελθεῖν οὐ δύναμαι τοιοῦτον οὐδὲν αἴτιον.
<span class="lb" data-page="1.89" data-line="6" id="l1.89.6"></span>οὕτω δὲ καὶ ἡλικίαν οὐ δύναμαι παραδραμεῖν, οὐδὲ ἀτιμάζειν.
<span class="lb" data-page="1.89" data-line="7" id="l1.89.7"></span>καὶ γὰρ κᾀνταῦθ’ ἀναγκάζει με πιστεύειν τὸ φαινόμενον,
<span class="lb" data-page="1.89" data-line="8" id="l1.89.8"></span>τῶν αὐτῶν κατὰ πάντα παθῶν οὐ πάντη τὴν
<span class="lb" data-page="1.89" data-line="9" id="l1.89.9"></span>αὐτὴν θεραπείαν ἐχόντων, ἀλλ’ ἔστιν ὅτε τοσοῦτον διαφέρουσιν
<span class="lb" data-page="1.89" data-line="10" id="l1.89.10"></span>ἐν ταῖς διαφόροις ἡλικίαις, ὥστε μηδὲ ποσότητι
<span class="lb" data-page="1.89" data-line="11" id="l1.89.11"></span>μόνον, ἢ τρόπῳ βοηθημάτων διαλλάττειν, ἀλλ’ ὅλῳ τῷ
<span class="lb" data-page="1.89" data-line="12" id="l1.89.12"></span>γένει. πλευριτικοὺς γοῦν πολλοὺς ἀκμάζοντάς τε καὶ ἰσχυροὺς
<span class="lb" data-page="1.89" data-line="13" id="l1.89.13"></span>εἶδον ἐγὼ πολλάκις, καὶ ὑφ’ ἡμῶν αὐτῶν φλεβοτομουμένους,
<span class="lb" data-page="1.89" data-line="14" id="l1.89.14"></span>ἀλλ’ οὐδένα τῶν ἐν ἐσχάτῳ γήρᾳ, ἢ κομιδῇ σμικρὸν
<span class="lb" data-page="1.89" data-line="15" id="l1.89.15"></span>παῖδα· οὔθ’ ὑμεῖς ἐτολμήσατε διὰ φλεβὸς κενοῦν, οὔτ’
<span class="lb" data-page="1.89" data-line="16" id="l1.89.16"></span>ἄλλος οὐδεὶς οὐδεπώποτε. τί δὲ, ὅταν Ἱπποκράτης εἴπῃ,
<span class="lb" data-page="1.89" data-line="17" id="l1.89.17"></span>ὑπὸ <span class="milestone ed1page" data-n="1.14" data-unit="ed1page" id="ed1page.1.14"></span>κύνα, καὶ πρὸ κυνὸς ἐργώδεες αἱ φαρμακεῖαι;
<span class="lb" data-page="1.89" data-line="18" id="l1.89.18"></span>καὶ ὅταν αὖ πάλιν, θέρεος φαρμακεύειν τὰς ἄνω, χειμῶνος
<span class="pb" data-page="1.90" id="p1.90"></span>
<span class="lb" data-page="1.90" data-line="1" id="l1.90.1"></span>δὲ τὰς κάτω; πότερον ἀληθεύειν ὑμῖν, ἢ ψεύδεσθαι δοκεῖ;
<span class="lb" data-page="1.90" data-line="2" id="l1.90.2"></span>καθ’ ἑκάτερον γὰρ ἀπορήσειν ὑμᾶς ἀποκρίσεως οἴομαι.
<span class="lb" data-page="1.90" data-line="3" id="l1.90.3"></span>ψεύδεσθαι μὲν γὰρ εἰ φαίητε, τὸ φαινόμενον ἀτιμάζετε, ὃ
<span class="lb" data-page="1.90" data-line="4" id="l1.90.4"></span>τιμᾷν προσποιεῖσθε. φαίνεται γὰρ οὕτως ἔχειν τἀληθὲς,
<span class="lb" data-page="1.90" data-line="5" id="l1.90.5"></span>ὡς Ἱπποκράτης λέγει. εἰ δ’ ἀληθεύειν εἴποιτε, προσίεσθε
<span class="lb" data-page="1.90" data-line="6" id="l1.90.6"></span>τὰς ὥρας, καὶ τὰς χώρας, ἃς ἀχρήστους ἀπεφήνασθε. νομίζω
<span class="lb" data-page="1.90" data-line="7" id="l1.90.7"></span>δὲ ὑμᾶς μηδὲ πόῤῥω που τῆς οἰκείας ἀποδημῆσαι πατρίδος,
<span class="lb" data-page="1.90" data-line="8" id="l1.90.8"></span>μήτ’ ἐν πείρᾳ γενέσθαι χωρίων διαφορᾶς. πάντως
<span class="lb" data-page="1.90" data-line="9" id="l1.90.9"></span>γὰρ ἂν ἠπίστασθε τοὺς μὲν ὑπὸ ταῖς ἄρκτοις οὐ φέροντας
<span class="lb" data-page="1.90" data-line="10" id="l1.90.10"></span>τὰς ἀθρόας τοῦ αἵματος κενώσεις, ὥσπερ οὐδὲ τοὺς κατ’
<span class="lb" data-page="1.90" data-line="11" id="l1.90.11"></span>Αἴγυπτον, καὶ ὅλην τὴν μεσημβρίαν· τοὺς δ’ ἐν μέσῳ
<span class="lb" data-page="1.90" data-line="12" id="l1.90.12"></span>τούτων ἐναργῆ πολλάκις ὠφέλειαν ἐπὶ ταῖς φλεβοτομίαις
<span class="lb" data-page="1.90" data-line="13" id="l1.90.13"></span>λαμβάνοντας. τὸ δὲ μηδὲ τὰ μέρη τοῦ σώματος ἐπισκοπεῖσθαι
<span class="lb" data-page="1.90" data-line="14" id="l1.90.14"></span>πάνυ μοι θαυμαστὸν ἐφ’ ὑμῶν καταφαίνεται, καὶ
<span class="lb" data-page="1.90" data-line="15" id="l1.90.15"></span>δεινῶς ἄτοπον, οὐ τοῖς ἀληθέσι μόνον, ἀλλὰ καὶ τοῖς ὑφ’
<span class="lb" data-page="1.90" data-line="16" id="l1.90.16"></span>ὑμῶν αὐτῶν πραττομένοις ἐναντίον. ὢ πρὸς τῶν θεῶν, ἔνθα
<span class="lb" data-page="1.90" data-line="17" id="l1.90.17"></span>ἂν φλεγμονὴ γένηται, τῆς αὐτῆς δεῖται θεραπείας, κᾂν ἐν
<span class="pb" data-page="1.91" id="p1.91"></span>
<span class="lb" data-page="1.91" data-line="1" id="l1.91.1"></span>σκέλει, κᾂν ἐν ὠτὶ, κᾂν ἐν στόματι, κᾂν ἐν ὀφθαλμῷ; τί δή
<span class="lb" data-page="1.91" data-line="2" id="l1.91.2"></span>ποτ’ οὖν πολλάκις ὑμᾶς ἐθεασάμην τὰς μὲν ἐν τοῖς σκέλεσι
<span class="lb" data-page="1.91" data-line="3" id="l1.91.3"></span>φλεγμονὰς καὶ ἀποσχίζοντας σμίλῃ, καὶ ἐπιβρέχοντας ἐλαίῳ;
<span class="lb" data-page="1.91" data-line="4" id="l1.91.4"></span>τοὺς δὲ ὀφθαλμοὺς οὐδεπώποτε; τί δὲ, τοὺς μὲν ὀφθαλμοὺς
<span class="lb" data-page="1.91" data-line="5" id="l1.91.5"></span>τοῖς στύφουσιν ἰᾶσθε φαρμάκοις φλεγμαίνοντας, οὐχὶ
<span class="lb" data-page="1.91" data-line="6" id="l1.91.6"></span>δὲ καὶ τὰ σκέλη τοῖς αὐτοῖς ἐπαλείφετε; τί δ’ οὐχὶ καὶ τὰ
<span class="lb" data-page="1.91" data-line="7" id="l1.91.7"></span>ὦτα φλεγμαίνοντα τοῖς τῶν ὀφθαλμῶν ἰᾶσθε βοηθήμασι;
<span class="lb" data-page="1.91" data-line="8" id="l1.91.8"></span>τί δ’ οὐχὶ καὶ τοὺς ὀφθαλμοὺς τοῖς τῶν ὤτων; ἀλλ’ ἕτερον
<span class="lb" data-page="1.91" data-line="9" id="l1.91.9"></span>μὲν ὤτων φλεγμονῆς, ἕτερον δὲ ὀφθαλμῶν ἐστι φάρμακον.
<span class="lb" data-page="1.91" data-line="10" id="l1.91.10"></span>ὄξος μὲν γὰρ μετὰ ῥοδίνου φλεγμονῆς ὤτων ἀγαθὸν
<span class="lb" data-page="1.91" data-line="11" id="l1.91.11"></span>φάρμακον. ἀλλ’ οὐκ οἶμαί τινα τολμήσειν ἐγχεῖν αὐτὸ φλεγμαίνουσιν
<span class="lb" data-page="1.91" data-line="12" id="l1.91.12"></span>ὀφθαλμοῖς. εἰ δὲ καὶ τολμήσειεν, οὐ μετὰ μικρᾶς
<span class="lb" data-page="1.91" data-line="13" id="l1.91.13"></span>εὖ οἶδ’ ὅτι ζημίας πειράσεται τῆς τόλμης. <span class="milestone ed2page" data-n="2.295" data-unit="ed2page" id="ed2page.2.295"></span>καὶ γαργαρεῶνος
<span class="lb" data-page="1.91" data-line="14" id="l1.91.14"></span>φλεγμαίνοντος, ἀγαθὸν φάρμακον ἀκάνθης Αἰγυπτίας
<span class="lb" data-page="1.91" data-line="15" id="l1.91.15"></span>ὁ καρπὸς, ἀγαθὸν δὲ καὶ ἡ σχιστὴ στυπτηρία. ἆρ’
<span class="lb" data-page="1.91" data-line="16" id="l1.91.16"></span>οὖν ταῦτα καὶ ὀφθαλμῶν φλεγμαινόντων, καὶ ὤτων, ἢ πᾶν
<span class="lb" data-page="1.91" data-line="17" id="l1.91.17"></span>τοὐναντίον ἐσχάτη βλάβη; καὶ ταῦτα πάντα λέγω, συγχωρήσας
<span class="pb" data-page="1.92" id="p1.92"></span>
<span class="lb" data-page="1.92" data-line="1" id="l1.92.1"></span>ὑμῖν τὴν πρώτην ὑπόθεσιν, ὡς χρὴ τὴν μὲν ἐν τοῖς
<span class="lb" data-page="1.92" data-line="2" id="l1.92.2"></span>σκέλεσιν ἢ ταῖς χερσὶ φλεγμονὴν χαλᾷν, οὐ μὴν τήν γε
<span class="lb" data-page="1.92" data-line="3" id="l1.92.3"></span>τῶν ὀφθαλμῶν, ἢ τοῦ γαργαρεῶνος, ἢ τῶν ὤτων. εἰ δ’,
<span class="lb" data-page="1.92" data-line="4" id="l1.92.4"></span>ὅτι καὶ τὴν ἐν τοῖς σκέλεσι καὶ ταῖς χερσὶν οὐκ ἐξ ἅπαντος
<span class="lb" data-page="1.92" data-line="5" id="l1.92.5"></span>τρόπου χαλαστέον, ὑπομνήσαιμι, τάχα ἂν γνοίητε, εἰ
<span class="lb" data-page="1.92" data-line="6" id="l1.92.6"></span>σωφρονήσετε, ὅσον ἁμαρτάνετε. ἔσται δὲ καὶ νῦν ὁ λόγος
<span class="lb" data-page="1.92" data-line="7" id="l1.92.7"></span>ἀνάμνησις τοῦ φαινομένου. τῶν γὰρ ἐπὶ μηδεμιᾷ πληγῇ
<span class="lb" data-page="1.92" data-line="8" id="l1.92.8"></span>φλεγμηνάντων ὁτιοῦν μέρος, ἀλλ’ αὐτομάτως ὑπαρξαμένων,
<span class="lb" data-page="1.92" data-line="9" id="l1.92.9"></span>τῆς πληθωρικῆς διαθέσεως καλουμένης παρούσης, οὐδεὶς
<span class="lb" data-page="1.92" data-line="10" id="l1.92.10"></span>χρῄζει χαλάσεως τοῦ μορίου πρὸ τῆς τοῦ ὅλου σώματος κενώσεως.
<span class="lb" data-page="1.92" data-line="11" id="l1.92.11"></span>οὐ μόνον γὰρ οὐδὲν μειώσεις, ἀλλὰ καὶ προσαυξήσεις
<span class="lb" data-page="1.92" data-line="12" id="l1.92.12"></span>τὴν οὖσαν φλεγμονὴν, εἰ τοῦτο δράσειας· ὅθεν ἐν
<span class="lb" data-page="1.92" data-line="13" id="l1.92.13"></span>τούτῳ μὲν τῷ καιρῷ τὰ στύφοντα καὶ ψύχοντα τῷ μέρει
<span class="lb" data-page="1.92" data-line="14" id="l1.92.14"></span>προφέρομεν, ἡνίκα δ’ ἂν τὸ ὅλον σῶμα κενώσωμεν, τηνικαῦτα
<span class="lb" data-page="1.92" data-line="15" id="l1.92.15"></span>καὶ τὸ φλεγμαῖνον μόριον ἀνέχεται τῶν χαλώντων. εἰ
<span class="lb" data-page="1.92" data-line="16" id="l1.92.16"></span>δ’ ὑμᾶς μὴ πείθω ταῦτα λέγων, ὅπερ ἔφην ἀρχόμενος τοῦ
<span class="lb" data-page="1.92" data-line="17" id="l1.92.17"></span>λόγου, καιρὸς ἂν εἴη μοι πρὸς τοὺς τιμῶντας τὸ φαινόμενον
<span class="lb" data-page="1.92" data-line="18" id="l1.92.18"></span>αὐτὸ ἀπαλλάττεσθαι.
</p>
        </article>

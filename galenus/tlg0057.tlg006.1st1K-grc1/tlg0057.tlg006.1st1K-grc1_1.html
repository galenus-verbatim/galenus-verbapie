<article xmlns="http://www.w3.org/1999/xhtml" id="urn:cts:greekLit:tlg0057.tlg006.1st1K-grc1:1">
<span class="pb page1" data-page="1.227" id="p1.227"></span>
<span class="milestone ed1page page1" data-n="0.35" data-unit="ed1page" id="ed1page.1.35"></span>
<span class="milestone ed2page page1" data-n="2.171" data-unit="ed2page" id="ed2page.2.171"></span>
          <p>
<span class="lb" data-page="1.227" data-line="10" id="l1.227.10"></span>Ἐπειδὴ τῶν τεχνῶν ἔνιαι μὲν ἐν μόνῳ τῷ θεωρῆσαι
<span class="lb" data-page="1.227" data-line="11" id="l1.227.11"></span>τὴν φύσιν, ὧν ἐπισκοποῦνται πραγμάτων, ἔχουσι τὸ τέλος,
<span class="lb" data-page="1.227" data-line="12" id="l1.227.12"></span>ὡς ἀριθμητικὴ, καὶ ἀστρονομία, καὶ φυσιολογία· τινὲς δὲ
<span class="lb" data-page="1.227" data-line="13" id="l1.227.13"></span>πράττουσι μέν τινας πράξεις, ὡς ὀρχηστική τε καὶ κηρυκτικὴ,
<span class="lb" data-page="1.227" data-line="14" id="l1.227.14"></span>δεῖξαι δ’ οὐδὲν ἔργον ἑαυτῶν ἔχουσι τοῦ πράττειν
<span class="lb" data-page="1.227" data-line="15" id="l1.227.15"></span>παυσάμεναι· τινὲς δ’ ἔμπαλιν τούτων ἐπιδείκνυνται δημιουργήματα,
<span class="lb" data-page="1.227" data-line="16" id="l1.227.16"></span>καθάπερ οἰκοδομική τε καὶ τεκτονική· τινὲς
<span class="lb" data-page="1.227" data-line="17" id="l1.227.17"></span>δ’ οὐδὲν αὗται δημιουργοῦσι, ἔργον δ’ αὐταῖς ἐστι καὶ σπούδασμα,
<span class="pb" data-page="1.228" id="p1.228"></span>
<span class="lb" data-page="1.228" data-line="1" id="l1.228.1"></span>θηράσαι τε καὶ κτήσασθαι τῶν ὄντων τι, καθάπερ
<span class="lb" data-page="1.228" data-line="2" id="l1.228.2"></span>ἥ τε ἁλιευτικὴ καὶ κυνηγετικὴ, καὶ συλλήβδην εἰπεῖν, ἡ θηρευτικὴ
<span class="lb" data-page="1.228" data-line="3" id="l1.228.3"></span>πᾶσα· πρόκειται δέ σοι συστήσασθαι μεθόδῳ τέχνην
<span class="lb" data-page="1.228" data-line="4" id="l1.228.4"></span>ἰατρικὴν, ἐπίσκεψαι πρῶτον, ἐκ ποίου γένους ἐστὶ τῶν
<span class="lb" data-page="1.228" data-line="5" id="l1.228.5"></span>τεχνῶν· ἆρά γε τῶν θεωρητικῶν ἐστι μία τις, ἢ τῶν πρακτικῶν,
<span class="lb" data-page="1.228" data-line="6" id="l1.228.6"></span>ἢ ποιητική τις, ἢ κτητική. τοῦτο δὲ οὐ χαλεπὴν οὔτε
<span class="lb" data-page="1.228" data-line="7" id="l1.228.7"></span>τὴν ζήτησιν οὔτε τὴν εὕρεσιν ἔχει. διὸ γὰρ ὅλως ἐπεθύμησας
<span class="lb" data-page="1.228" data-line="8" id="l1.228.8"></span>κτήσασθαι τέχνην τοιαύτην, ἀναμνησθῆναί σε χρή. πρῶτον
<span class="lb" data-page="1.228" data-line="9" id="l1.228.9"></span>οὖν σε πάντων αὐτὸ τοῦτο ἠρόμην, ἡνίκα ἡμῖν ἡ ἀρχὴ τοῦ
<span class="lb" data-page="1.228" data-line="10" id="l1.228.10"></span>τοιούτου ἐγίγνετο γυμνάσματος, ἀπεκρίνω δέ μοι, βούλεσθαι
<span class="lb" data-page="1.228" data-line="11" id="l1.228.11"></span>τοὺς παρὰ φύσιν ἔχοντας ἀνθρώπους τὸ σῶμα, μάλιστα
<span class="lb" data-page="1.228" data-line="12" id="l1.228.12"></span>μὲν, εἰ οἷόν τε, πάνυ εἰς τὴν φύσιν ἐπαναγαγεῖν, <span class="milestone ed2page" data-n="2.172" data-unit="ed2page" id="ed2page.2.172"></span>εἰ
<span class="lb" data-page="1.228" data-line="13" id="l1.228.13"></span>δ’ ἄρα τοῦτ’ ἀδύνατον, ἀλλὰ τοῦ γε διαγινώσκειν ἑκάτερον,
<span class="lb" data-page="1.228" data-line="14" id="l1.228.14"></span>ὅσοι τε ἰάσιμοι, καὶ ὅσοι μὴ, κτήσασθαί τινα γνῶσιν.
<span class="lb" data-page="1.228" data-line="15" id="l1.228.15"></span>ἐπεὶ δὲ ταύτην ἀρχὴν ἔδωκας τῷ λόγῳ, τῶν ποιητικῶν
<span class="lb" data-page="1.228" data-line="16" id="l1.228.16"></span>ἔφην σε τεχνῶν ἀποφαίνειν, ἣν συστήσασθαι ποθεῖς, εἴ γε
<span class="pb" data-page="1.229" id="p1.229"></span>
<span class="lb" data-page="1.229" data-line="1" id="l1.229.1"></span>δὴ δεικνύειν ἔχεις τῆς τέχνης τοὖργον, ἤδη τοῦ πράττειν
<span class="lb" data-page="1.229" data-line="2" id="l1.229.2"></span>πεπαυμένος. εἰσὶ δὲ δήπου καὶ ἄλλαι πολλαὶ τέχναι ποιητικαὶ,
<span class="lb" data-page="1.229" data-line="3" id="l1.229.3"></span><span class="milestone ed1page" data-n="1.35" data-unit="ed1page" id="ed1page.1.35"></span>χαλκευτικὴ, σκυτοτομικὴ, ναυπηγικὴ, τεκτονικὴ,
<span class="lb" data-page="1.229" data-line="4" id="l1.229.4"></span>πλαστικὴ, γραφικὴ, καὶ σχεδὸν ὅσος οὐκ ἄλλος
<span class="lb" data-page="1.229" data-line="5" id="l1.229.5"></span>ἀριθμὸς ἑτέρου γένους, αἱ ποιητικαὶ τέχναι παρὰ τοῖς ἀνθρώποις
<span class="lb" data-page="1.229" data-line="6" id="l1.229.6"></span>εἰσίν. ἣν οὖν ἐπὶ τῶν τοιούτων τεχνῶν ἔμαθες ἐν
<span class="lb" data-page="1.229" data-line="7" id="l1.229.7"></span>τῷ πρὸ τούτου γράμματι, ταύτην ἤδη σοι μεταφέρειν καιρὸς,
<span class="lb" data-page="1.229" data-line="8" id="l1.229.8"></span>ἐφ’ ἣν συστήσασθαι σπεύδεις, ἀρχὴν κᾀνταῦθα τῷ
<span class="lb" data-page="1.229" data-line="9" id="l1.229.9"></span>λόγῳ τὴν αὐτὴν τιθέμενος, ἣν ἐπ’ ἐκείνων ἁπασῶν ἐτίθεσο,
<span class="lb" data-page="1.229" data-line="10" id="l1.229.10"></span>τὴν ἔννοιαν τοῦ τέλους, ἣν ὁπόθεν ἐκτησάμεθα, λέγειν ἤδη
<span class="lb" data-page="1.229" data-line="11" id="l1.229.11"></span>καιρός. πρώτη μὲν ἡμῖν ἐγένετο γνῶσις ἡμῶν τε αὐτῶν
<span class="lb" data-page="1.229" data-line="12" id="l1.229.12"></span>ὑγιαινόντων, καὶ τῶν ἄλλων ἀνθρώπων. δευτέρα δ’ ἐπὶ
<span class="lb" data-page="1.229" data-line="13" id="l1.229.13"></span>ταύτῃ νοσησάντων, ὅθεν περ καὶ ἡ ἐπιθυμία τοῦ θ’ ὑγιαίνειν
<span class="lb" data-page="1.229" data-line="14" id="l1.229.14"></span>εἰσῆλθεν ἡμῖν, καὶ τοῦ συστήσασθαί τινα τέχνην
<span class="lb" data-page="1.229" data-line="15" id="l1.229.15"></span>ὑγιαστικήν. ἀλλ’ ἐπεί περ ὑγείαν ἐργάζεσθαι βουλόμεθα
<span class="lb" data-page="1.229" data-line="16" id="l1.229.16"></span>τοῦ γένους, ἄν τις εἴη μία τῶν ποιητικῶν τεχνῶν,
<span class="lb" data-page="1.229" data-line="17" id="l1.229.17"></span>ἣν συστήσασθαι ποθοῦμεν. οὐσῶν δὲ διφυῶν, ὡς
<span class="lb" data-page="1.229" data-line="18" id="l1.229.18"></span>ἐδείχθη, τῶν ποιητικῶν, ἐκ τῶν ἐπανορθουμένων ἂν εἴη τὸ
<span class="pb" data-page="1.230" id="p1.230"></span>
<span class="lb" data-page="1.230" data-line="1" id="l1.230.1"></span>ἤδη γεγονὸς, ἣν ζητοῦμεν, οὐκ ἐκ τῶν δημιουργουσῶν ὃ
<span class="lb" data-page="1.230" data-line="2" id="l1.230.2"></span>μήπω πρόσθεν ἦν. ἔνιαι μὲν γὰρ τῶν τεχνῶν αὐτὰ τὰ
<span class="lb" data-page="1.230" data-line="3" id="l1.230.3"></span>πράγματα δημιουργοῦσιν, ὥσπερ αἱ κατὰ τὴν ὑφαντικὴν καὶ
<span class="lb" data-page="1.230" data-line="4" id="l1.230.4"></span>σκυτοτομίαν· ἔνιαι δὲ ἐπανορθοῦνται τὰ πονήσαντα, καθάπερ
<span class="lb" data-page="1.230" data-line="5" id="l1.230.5"></span>αἵ τε τὰ διεῤῥωγότα τῶν ἱματίων, καὶ τὰ διεσπασμένα
<span class="lb" data-page="1.230" data-line="6" id="l1.230.6"></span>τῶν ὑποδημάτων συῤῥάπτουσαι.
</p>
        </article>

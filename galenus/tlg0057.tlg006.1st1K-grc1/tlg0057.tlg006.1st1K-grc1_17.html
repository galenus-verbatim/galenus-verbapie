<article xmlns="http://www.w3.org/1999/xhtml" id="urn:cts:greekLit:tlg0057.tlg006.1st1K-grc1:17">
<span class="pb page1" data-page="1.289" id="p1.289"></span>
<span class="milestone ed1page page1" data-n="1.44" data-unit="ed1page" id="ed1page.1.44"></span>
<span class="milestone ed2page page1" data-n="2.191" data-unit="ed2page" id="ed2page.2.191"></span>
          <p>
<span class="lb" data-page="1.289" data-line="1" id="l1.289.1"></span>Περὶ προγνώσεως τοίνυν ἐφεξῆς λέξομεν,
<span class="lb" data-page="1.289" data-line="2" id="l1.289.2"></span>ἐπειδὴ χρήσιμος ἡμῖν εἰς ἄλλα τέ τινα, καὶ οὐχ ἥκιστα
<span class="lb" data-page="1.289" data-line="3" id="l1.289.3"></span>πρὸς τὴν θεραπείαν ἐφάνη. τῷ μὲν οὖν πρῶτον βουλομένῳ
<span class="lb" data-page="1.289" data-line="4" id="l1.289.4"></span>συστήσασθαι τέχνην προγνωστικὴν ἀναγκαῖόν ἐστι
<span class="lb" data-page="1.289" data-line="5" id="l1.289.5"></span>προεπισκέψασθαι, πότερον, ὥσπερ ἑκάστου ζώου φύσις ἴδιον
<span class="lb" data-page="1.289" data-line="6" id="l1.289.6"></span>ἔχει χρόνον ζωῆς, οὕτω καὶ τῶν νοσημάτων ἕκαστον, ὡς
<span class="lb" data-page="1.289" data-line="7" id="l1.289.7"></span>ἀδύνατον εἶναι τέσσαρσιν ἡμέραις λυθῆναι νόσον, ἧς ἡ
<span class="lb" data-page="1.289" data-line="8" id="l1.289.8"></span>φυσικὴ προθεσμία δυοῖν ἐστι μηνῶν, ἢ πᾶν νόσημα καὶ
<span class="lb" data-page="1.289" data-line="9" id="l1.289.9"></span>χρονίσαι δυνατόν ἐστι, καὶ λυθῆναι τάχιστα. νυνὶ μέντοι
<span class="lb" data-page="1.289" data-line="10" id="l1.289.10"></span>διὰ τὸ πολλοὺς ἤδη γεγονέναι προγνωστικοὺς τῶν ἐσομένων
<span class="lb" data-page="1.289" data-line="11" id="l1.289.11"></span>ἰατροὺς, οὐκέτ’ οὐδὲ τοῖς ἰδιώταις ζητεῖται, πότερον ἐγχωρεῖ
<span class="lb" data-page="1.289" data-line="12" id="l1.289.12"></span>γενέσθαι τινὰ τοῦ μέλλοντος ἀποβήσεσθαι προγνωστικὸν,
<span class="lb" data-page="1.289" data-line="13" id="l1.289.13"></span>ἢ ἀδύνατόν ἐστι, ἀλλ’ ἑξῆς ἅπαντες ὥσπερ δυνατοῦ
<span class="lb" data-page="1.289" data-line="14" id="l1.289.14"></span>τε τοῦ πράγματος ἔχουσι, πυνθάνονταί τε τὸν ἰατρὸν, ἐν
<span class="lb" data-page="1.289" data-line="15" id="l1.289.15"></span>ᾗτινι προθεσμίᾳ λυθήσεται τὸ νόσημα. πρὸς μέντοι τὴν
<span class="lb" data-page="1.289" data-line="16" id="l1.289.16"></span>ἐνεστῶσαν πραγματείαν οὐδὲν ἂν εἴη χεῖρον ὑποθέσθαι νῦν
<span class="lb" data-page="1.289" data-line="17" id="l1.289.17"></span>πρῶτον ἡμᾶς συνίστασθαι τέχνην προγνωστικὴν, καὶ γὰρ
<span class="lb" data-page="1.289" data-line="18" id="l1.289.18"></span>τἄλλα πάντα κατὰ τὸν λόγον οὕτω διήλθομεν. ἓν μὲν
<span class="pb" data-page="1.290" id="p1.290"></span>
<span class="lb" data-page="1.290" data-line="1" id="l1.290.1"></span>δὴ καὶ πρῶτον ἀναγκαῖον, εἴπερ εἴη τις πρόγνωσις, εἶναί
<span class="lb" data-page="1.290" data-line="2" id="l1.290.2"></span>τινα βεβαίως ἐσόμενα κατὰ τὸν μέλλοντα χρόνον. ἑξῆς δὲ
<span class="lb" data-page="1.290" data-line="3" id="l1.290.3"></span>σκεπτέον, ὅπως ἄν τις εὕροι, τίνα τε καὶ πόσα τὰ τοιαῦτά
<span class="lb" data-page="1.290" data-line="4" id="l1.290.4"></span>ἐστιν. οὐ γὰρ πάντα γε τὰ γενησόμενα περὶ τὸν κάμνοντα
<span class="lb" data-page="1.290" data-line="5" id="l1.290.5"></span>τὴν γένεσιν ἀναγκαίαν ἔχει. θόρυβος οὖν ἐκ γειτόνων
<span class="lb" data-page="1.290" data-line="6" id="l1.290.6"></span>διὰ νυκτὸς, καὶ κύνες ὑλακτοῦντες, ἢ ἀγγελίαι τινὲς ἀηδεῖς
<span class="lb" data-page="1.290" data-line="7" id="l1.290.7"></span>ἀγρύπνους ἐργάζονται τοὺς νοσοῦντας, ὧν οὐδὲν οὔτ’ ἀναγκαίαν
<span class="lb" data-page="1.290" data-line="8" id="l1.290.8"></span>ἔχει τὴν γένεσιν, οὔτε βεβαίαν τὴν πρόγνωσιν. ἆρ’
<span class="lb" data-page="1.290" data-line="9" id="l1.290.9"></span>οὖν ὅσα κατὰ τὸν τοῦ νοσήματος ἀποτελεῖται λόγον, ὡρισμένην
<span class="lb" data-page="1.290" data-line="10" id="l1.290.10"></span>τε τὴν γένεσιν ἔχει καὶ βεβαίαν τὴν πρόγνωσιν, ἢ οὐδὲ
<span class="lb" data-page="1.290" data-line="11" id="l1.290.11"></span>ταῦτα σύμπαντα; δύναται γὰρ ἐξαίφνης ἐπιῤῥυῆναί τι περιττὸν
<span class="lb" data-page="1.290" data-line="12" id="l1.290.12"></span>ὑγρὸν ἔνδον τοῦ σώματος, ἁλλόμενον ἐπί τι μόριον
<span class="lb" data-page="1.290" data-line="13" id="l1.290.13"></span>ἀναγκαῖον εἰς τὴν ζωὴν, ὥσπερ αὖ πάλιν ἕτερον ἐκ μέρους
<span class="lb" data-page="1.290" data-line="14" id="l1.290.14"></span>κυρίου μεταστῆναι εἰς ἄκυρον. ἀκολουθήσει δ’ ἐξ ἀνάγκης
<span class="lb" data-page="1.290" data-line="15" id="l1.290.15"></span>τῷ μὲν εἰς τὸ κύριον ἐνεχθέντι μέρος ἔσχατος κίνδυνος, τῷ
<span class="lb" data-page="1.290" data-line="16" id="l1.290.16"></span>μεταστάντι δ’ ἐξαιφνίδιός τε καὶ ἀπροσδόκητος ἡ τοῦ κάμνοντος
<span class="lb" data-page="1.290" data-line="17" id="l1.290.17"></span>σωτηρία. τῶν μὲν δὴ <span class="milestone ed2page" data-n="2.192" data-unit="ed2page" id="ed2page.2.192"></span>τοιούτων καταστάσεων
<span class="pb" data-page="1.291" id="p1.291"></span>
<span class="lb" data-page="1.291" data-line="1" id="l1.291.1"></span>αὐτὸ τοῦτο μόνον ἐστὶ προγνῶναι τὸ βέβαιόν τε καὶ σφαλερόν·
<span class="lb" data-page="1.291" data-line="2" id="l1.291.2"></span>οὐ μὴν ἐς ὅ, τι τελευτήσει, δυνατὸν ἀκριβῶς ἐξευρεῖν.
<span class="lb" data-page="1.291" data-line="3" id="l1.291.3"></span>ἐφ’ ὧν δὲ οὐκ ἔτι διαῤῥεῖ τὰ περιττώματα, κατασκήψαντα
<span class="lb" data-page="1.291" data-line="4" id="l1.291.4"></span>δὲ εἴς τινα τόπον, ἐκεῖνον κατείληφεν, ἐπὶ τούτων
<span class="lb" data-page="1.291" data-line="5" id="l1.291.5"></span>ἐγχωρεῖ προγνῶναι τὸ μέλλον εἰδόσιν ἡμῖν, ὅτι τε
<span class="lb" data-page="1.291" data-line="6" id="l1.291.6"></span>δυνάμεις εἰσὶ τῆς φύσεως οὐκ ὀλίγαι, καθ’ ἃς διοικεῖται τὸ
<span class="lb" data-page="1.291" data-line="7" id="l1.291.7"></span>ζῶον, ὁποία τέ τις αὐτῶν ἡ διαφορά. καὶ μέν γε καὶ ὅσα
<span class="lb" data-page="1.291" data-line="8" id="l1.291.8"></span>καθ’ ὅλον τὸ ζῶον ἐμφέρεται τῷ αἵματι περιττὰ, χωρὶς
<span class="lb" data-page="1.291" data-line="9" id="l1.291.9"></span>πλήθους ἀμέτρου, καὶ ταῦτα προθεσμίαν ἕξει πέψεως ἰδίαν
<span class="lb" data-page="1.291" data-line="10" id="l1.291.10"></span>ἕκαστα, ἐὰν μόνον ἑκάστου περιττώματος εὕρωμεν τὴν φύσιν.
<span class="lb" data-page="1.291" data-line="11" id="l1.291.11"></span>οὕτω γὰρ ἐγχωρήσει τι καὶ περὶ τῆς πέψεως αὐτοῦ
<span class="lb" data-page="1.291" data-line="12" id="l1.291.12"></span>στοχάσασθαι τεχνικῶς, ἁπάντων γε δηλονότι τῶν περὶ τὸν
<span class="lb" data-page="1.291" data-line="13" id="l1.291.13"></span>κάμνοντα πραττομένων ὀρθῶς. ὅσα γὰρ ἁμαρτάνεται πρός
<span class="lb" data-page="1.291" data-line="14" id="l1.291.14"></span>τινος, ἢ τοῦ βραδύναι τὴν λύσιν τοῦ νοσήματος, ἢ τοῦ
<span class="lb" data-page="1.291" data-line="15" id="l1.291.15"></span>φθάσαι τὸν θάνατον αἴτια καθίσταται, καὶ χρὴ μεμνῆσθαι
<span class="lb" data-page="1.291" data-line="16" id="l1.291.16"></span>τοῦδε παρ’ ὅλον τὸν λόγον, εἴπερ τινὸς ἄλλου. μόναι γὰρ
<span class="lb" data-page="1.291" data-line="17" id="l1.291.17"></span>αἱ προγνώσεις ἀποβήσονται τοῦ ἀρίστου ἰατροῦ, θεραπεύοντος
<span class="pb" data-page="1.292" id="p1.292"></span>
<span class="lb" data-page="1.292" data-line="1" id="l1.292.1"></span>μὲν αὐτοῦ ὀρθῶς, τοῦ κάμνοντος δὲ μηδὲν ἁμαρτάνοντος.
<span class="lb" data-page="1.292" data-line="2" id="l1.292.2"></span>τὸ δ’ οἴεσθαι τοιαύτην εἶναι τοῖς ἰατροῖς τὴν πρόγνωσιν,
<span class="lb" data-page="1.292" data-line="3" id="l1.292.3"></span>οἵαν οἱ μάντεις ἐπαγγέλλονται, γελοῖον. ἐκεῖνοι μὲν γάρ
<span class="lb" data-page="1.292" data-line="4" id="l1.292.4"></span>φασιν ἐνναταῖον, εἰ οὕτως ἔτυχε, σωθήσεσθαι τὸν ἄνθρωπον,
<span class="lb" data-page="1.292" data-line="5" id="l1.292.5"></span>οὐκ ἔτι προστιθέντες, ἁπάντων ὀρθῶς γιγνομένων. οἱ
<span class="lb" data-page="1.292" data-line="6" id="l1.292.6"></span>μὲν γὰρ ἅπαντα τὰ τοῖς κάμνουσιν αἰσίως τε καὶ ἀπαισίως
<span class="lb" data-page="1.292" data-line="7" id="l1.292.7"></span>ἐπιγενησόμενα προμαντεύονται. ὁ δὲ ἰατρὸς οὐχ οὕτως
<span class="lb" data-page="1.292" data-line="8" id="l1.292.8"></span>προερεῖ τὸ μέλλον, ἀλλ’ οἶδεν, εἰ πάντα γίγνοιτο δεόντως,
<span class="lb" data-page="1.292" data-line="9" id="l1.292.9"></span>ἑβδομαῖον, εἰ οὕτως ἔτυχε, λυθήσεσθαι τὸ νόσημα· προσγενομένου
<span class="lb" data-page="1.292" data-line="10" id="l1.292.10"></span>δέ τινος ἁμαρτήματος, εἰ μὲν μικρὸν εἴη τοῦτο,
<span class="lb" data-page="1.292" data-line="11" id="l1.292.11"></span>δύνασθαι μεταπεσεῖν τὴν λύσιν ἐκ τῆς ἑβδόμης εἰς τὴν ἐννάτην·
<span class="lb" data-page="1.292" data-line="12" id="l1.292.12"></span>εἰ δὲ μεῖζον, εἰς τὴν ἑνδεκάτην· εἰ δὲ πολὺ μεῖζον,
<span class="lb" data-page="1.292" data-line="13" id="l1.292.13"></span>εἰς τὴν τεσσαρεσκαιδεκάτην· εἰ δὲ πάνυ σφόδρα
<span class="lb" data-page="1.292" data-line="14" id="l1.292.14"></span>μέγα, κίνδυνον ἀκολουθήσειν ἀντὶ σωτηρίας ἀσφαλοῦς.
<span class="lb" data-page="1.292" data-line="15" id="l1.292.15"></span>προσέχει γὰρ ὁ ἰατρὸς ἀεὶ τοῖς δυσὶ τούτοις ὥσπερ ἀντιπάλοις,
<span class="lb" data-page="1.292" data-line="16" id="l1.292.16"></span>τῷ τε νοσήματι καὶ τῇ φύσει. καὶ πρῶτον μὲν τοῦ
<span class="lb" data-page="1.292" data-line="17" id="l1.292.17"></span>σωθήσεσθαι τὸν ἄνθρωπον ἢ ἀπολεῖσθαι τὴν πρόγνωσιν
<span class="lb" data-page="1.292" data-line="18" id="l1.292.18"></span>ἐκ τοῦ διαγνῶναι τὸ ἰσχυρότερον· ἔπειτα δὲ καὶ τῆς προθεσμίας
<span class="pb" data-page="1.293" id="p1.293"></span>
<span class="lb" data-page="1.293" data-line="1" id="l1.293.1"></span>ἐκ τοῦ πόσῳ θάτερον ἰσχυρότερόν ἐστι, ποιεῖται.
<span class="lb" data-page="1.293" data-line="2" id="l1.293.2"></span>καὶ οὐ χρὴ θαυμάζειν, εἰ κατασκεψάμενος ἑκατέρου τὴν ῥώμην,
<span class="lb" data-page="1.293" data-line="3" id="l1.293.3"></span>ἐξευρήσει τὸ νικῆσον. ὁρῶμεν γὰρ οὐκ ὀλίγους τῶν
<span class="lb" data-page="1.293" data-line="4" id="l1.293.4"></span>γυμναστικῶν ἐκ τῶν πρώτων κινήσεων, ἃς κινοῦνται πρὸς
<span class="lb" data-page="1.293" data-line="5" id="l1.293.5"></span>ἀλλήλους οἱ παλαισταὶ, προλέγοντας τὸν νικήσοντα πολλάκις
<span class="lb" data-page="1.293" data-line="6" id="l1.293.6"></span>γε καὶ πρὸ τῆς νίκης, καὶ ὅτι ταχέως ὑποχείριον
<span class="lb" data-page="1.293" data-line="7" id="l1.293.7"></span>ἕξει τὸν ἀνταγωνιστήν. πράττουσι δὲ τοῦτο, ὅταν ὁρῶσιν
<span class="lb" data-page="1.293" data-line="8" id="l1.293.8"></span>ἀξιολόγῳ τινὶ τὸν ἕτερον ἰσχυρότερον ὄντα θατέρου. προγνώσεται
<span class="lb" data-page="1.293" data-line="9" id="l1.293.9"></span>μὲν οὖν ὁ ἰατρὸς ὑγείαν τε καὶ θάνατον οὐκ ἐξ
<span class="lb" data-page="1.293" data-line="10" id="l1.293.10"></span>ἄλλων ἀσκημάτων, ἢ τοῦ γνωρίζειν ἀκριβῶς τὴν ἰσχὺν τοῦ
<span class="lb" data-page="1.293" data-line="11" id="l1.293.11"></span>νοσήματος καὶ τῆς φύσεως. ἐκ δὲ τῶν αὐτῶν καὶ τὴν ἑκατέρου
<span class="lb" data-page="1.293" data-line="12" id="l1.293.12"></span>προθεσμίαν εὑρήσει. ταχεῖα γὰρ ἔσται ἡ λύσις τοῦ νοσήματος,
<span class="lb" data-page="1.293" data-line="13" id="l1.293.13"></span>ὅταν ἡ δύναμις εὐρωστῇ, θάνατος δὲ διαταχέων,
<span class="lb" data-page="1.293" data-line="14" id="l1.293.14"></span>ἢν αὐτὴ μὲν ἀσθενὴς ᾖ, ἰσχυρότερον δὲ τὸ νόσημα. τὸ
<span class="lb" data-page="1.293" data-line="15" id="l1.293.15"></span>δὲ τῆς ὑπεροχῆς μέγεθος ἐνδείκνυται τῆς προθεσμίας τὸν
<span class="lb" data-page="1.293" data-line="16" id="l1.293.16"></span>χρόνον. ἀπὸ τούτων μὲν τῶν σκοπῶν ὁ ἰατρός ἐστι προγνωστικός.
<span class="lb" data-page="1.293" data-line="17" id="l1.293.17"></span>ἐξ οἵων δὲ διασκεμμάτων αὐτῷ περίεστι διαγινώσκειν
<span class="lb" data-page="1.293" data-line="18" id="l1.293.18"></span>τοὺς σκοποὺς, εἴρηται μὲν ἐν τοῖς περὶ κρίσεων ἐπὶ
<span class="pb" data-page="1.294" id="p1.294"></span>
<span class="lb" data-page="1.294" data-line="1" id="l1.294.1"></span>πλέον, ἐρήσεται δὲ καὶ νῦν ἡ καθόλου μέθοδος, ὥσπερ
<span class="lb" data-page="1.294" data-line="2" id="l1.294.2"></span>τῶν ἄλλων ἁπάντων, οὕτω καὶ τοῦδε. ἰσχὺν μὲν τῆς φύσεως
<span class="lb" data-page="1.294" data-line="3" id="l1.294.3"></span>ἐκ τῶν οἰκείων ἐνεργειῶν γνωρίσεις, καὶ μάλιστα τῶν κατὰ
<span class="lb" data-page="1.294" data-line="4" id="l1.294.4"></span>τοὺς σφυγμοὺς, ἐπειδὴ τῆς ζωτικῆς οὗτοι δυνάμεως ἔργον
<span class="lb" data-page="1.294" data-line="5" id="l1.294.5"></span>εἰσί· τὸ δὲ μέγεθος τοῦ νοσήματος ἐκ τῶν οἰκείων συμπτωμάτων·
<span class="lb" data-page="1.294" data-line="6" id="l1.294.6"></span>τὸ δ’, ὅσῳ θάτερον ὑπερέχει θατέρου, ταῖς
<span class="lb" data-page="1.294" data-line="7" id="l1.294.7"></span>ἀπεψίαις καὶ πέψεσιν, αὐτὰς δὲ ταύτας <span class="milestone ed2page" data-n="2.193" data-unit="ed2page" id="ed2page.2.193"></span>ἐκ τῶν ἰδίων
<span class="lb" data-page="1.294" data-line="8" id="l1.294.8"></span>περιττωμάτων· τὰς μὲν ἐν τῇ γαστρὶ διὰ τῶν ὑπιόντων
<span class="lb" data-page="1.294" data-line="9" id="l1.294.9"></span>κάτω, τὰς δ’ ἐν τοῖς ἀγγείοις διὰ τῶν οὔρων, τὰς δ’ ἐν
<span class="lb" data-page="1.294" data-line="10" id="l1.294.10"></span>ὅλῳ τῷ σώματι διὰ τῶν ἱδρώτων. οὕτω δὲ καὶ τὰς ἄλλας
<span class="lb" data-page="1.294" data-line="11" id="l1.294.11"></span>ἁπάσας, ὅσαι κατά τι μέρος ἓν ἢ πλείω συνίστανται. τὰς
<span class="lb" data-page="1.294" data-line="12" id="l1.294.12"></span>μὲν κατὰ θώρακα καὶ πνεύμονα <span class="milestone ed1page" data-n="1.45" data-unit="ed1page" id="ed1page.1.45"></span>διὰ τῶν ἀναβηττομένων.
<span class="lb" data-page="1.294" data-line="13" id="l1.294.13"></span>ὅσαι δὲ κατὰ κύστιν ἢ νεφροὺς, διὰ τῶν τοῖς οὔροις
<span class="lb" data-page="1.294" data-line="14" id="l1.294.14"></span>ἐμφερομένων. ἥπατος δὲ σιμὰ καὶ μεσεντέριον ὅπως ἔχει
<span class="lb" data-page="1.294" data-line="15" id="l1.294.15"></span>δυνάμεως, ἐκ τῶν ὑπιόντων κάτω, καὶ τῶν ἐμουμένων τὰ
<span class="lb" data-page="1.294" data-line="16" id="l1.294.16"></span>κατὰ τὴν ἄνω γαστέρα καὶ τὸν στόμαχον. ὅσα δὲ δι’
<span class="lb" data-page="1.294" data-line="17" id="l1.294.17"></span>ὑπερώας ἐκκρίνεται, ἢ διὰ ῥινῶν καὶ δι’ ὤτων, ἐγκέφαλον,
<span class="pb" data-page="1.295" id="p1.295"></span>
<span class="lb" data-page="1.295" data-line="1" id="l1.295.1"></span>ὅπως ἔχει ῥώμης, δηλώσει. κοινὸν δ’ ἐπὶ πάντων, ὡς οὐχ
<span class="lb" data-page="1.295" data-line="2" id="l1.295.2"></span>οἷόν τε διαλυθῆναι τὸ νόσημα, πρὶν ἐν τοῖς ἀπιοῦσι περιττώμασιν
<span class="lb" data-page="1.295" data-line="3" id="l1.295.3"></span>ὀφθῆναι πέψεως γνωρίσματα. οὕτω κᾂν ὦτα
<span class="lb" data-page="1.295" data-line="4" id="l1.295.4"></span>κακῶς ἔχῃ, κᾂν ὀφθαλμοὶ, κᾂν φάρυγξ, κᾂν μόριόν τι ἑλκωθὲν
<span class="lb" data-page="1.295" data-line="5" id="l1.295.5"></span>ᾖ, ἢ συλλήβδην εἰπεῖν ἅπαντες πεπασμοὶ ταχυτῆτα
<span class="lb" data-page="1.295" data-line="6" id="l1.295.6"></span>κρίσεως καὶ ἀσφάλειαν ὑγιεινὴν σημαίνουσιν· ὠμὰ δὲ καὶ
<span class="lb" data-page="1.295" data-line="7" id="l1.295.7"></span>ἄπεπτα, καὶ εἰς κακὰς ἀποστασίας ἐκτρεπόμενα, ἀκρισίας,
<span class="lb" data-page="1.295" data-line="8" id="l1.295.8"></span>ἢ πόνους, ἢ χρόνους, ἢ θανάτους, ἢ τῶν αὐτῶν ὑποστροφάς.
<span class="lb" data-page="1.295" data-line="9" id="l1.295.9"></span>ταῦτα περὶ προγνώσεως ἀρκεῖ πρὸς τὸ παρόν. ὁ γάρ
<span class="lb" data-page="1.295" data-line="10" id="l1.295.10"></span>τοι πᾶς ὑπὲρ αὐτῶν λόγος ἐν ταῖς οἰκείαις πραγματείαις γεγένηται
<span class="lb" data-page="1.295" data-line="11" id="l1.295.11"></span>κατὰ μέρος μεγίσταις οὔσαις, καὶ σχεδὸν ἅπαντα τὰ
<span class="lb" data-page="1.295" data-line="12" id="l1.295.12"></span>θεωρήματα περιειληφυίαις, τά τε περὶ τῶν σφυγμῶν καὶ
<span class="lb" data-page="1.295" data-line="13" id="l1.295.13"></span>κρίσεων καὶ κρισίμων ἡμερῶν. ἐξ ὧν γάρ τις προγινώσκει
<span class="lb" data-page="1.295" data-line="14" id="l1.295.14"></span>μάλιστα, διὰ τῶν τριῶν τούτων δεδήλωται. δοκῶ τέλος
<span class="lb" data-page="1.295" data-line="15" id="l1.295.15"></span>ἔχειν τὴν θεραπευτικὴν ἅπασαν μέθοδον.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg006.1st1K-grc1:2">
<span class="pb page1" data-page="1.230" id="p1.230"></span>
<span class="milestone ed1page page1" data-n="1.35" data-unit="ed1page" id="ed1page.1.35"></span>
<span class="milestone ed2page page1" data-n="2.172" data-unit="ed2page" id="ed2page.2.172"></span>
          <p>
<span class="lb" data-page="1.230" data-line="7" id="l1.230.7"></span>Ἐδείχθη δὲ κᾀπὶ τῆς οἰκοδομικῆς οὕτως ἔχειν.
<span class="lb" data-page="1.230" data-line="8" id="l1.230.8"></span>ἔστι γὰρ οὖν δὴ καὶ ταύτῃ ἔργα διττὰ, γένεσίς τε τῆς οὐκ
<span class="lb" data-page="1.230" data-line="9" id="l1.230.9"></span>οὔσης οἰκίας, ἐπανόρθωσίς τε τῆς πεπονθυίας. ἐδείχθη
<span class="lb" data-page="1.230" data-line="10" id="l1.230.10"></span>μὲν γὰρ πρὸς ἀμφοτέρας τὰς ἐνεργείας ἀναγκαῖον ὂν
<span class="lb" data-page="1.230" data-line="11" id="l1.230.11"></span>τῷ δημιουργικῷ γιγνώσκειν ἅπαντα τῆς οἰκίας τὰ μόρια,
<span class="lb" data-page="1.230" data-line="12" id="l1.230.12"></span>τίνα τε κατὰ τὴν οὐσίαν ἐστὶ, καὶ ὁποῖα κατὰ τὴν διάπλασιν,
<span class="lb" data-page="1.230" data-line="13" id="l1.230.13"></span>καὶ πηλίκα τε κατὰ τὸ μέγεθος, ὁπόσα τε τὸν
<span class="lb" data-page="1.230" data-line="14" id="l1.230.14"></span>ἀριθμὸν, καὶ ὅπως ἀλλήλοις συγκείμενα. καὶ τοίνυν τῷ
<span class="lb" data-page="1.230" data-line="15" id="l1.230.15"></span>συνισταμένῳ τὴν περὶ τὸ σῶμα τέχνην, ἣν ἐν τῷ παρόντι
<span class="lb" data-page="1.230" data-line="16" id="l1.230.16"></span>συγχωρείτωσαν ἡμῖν οἱ περὶ ὀνόματα ἐρίζοντες ὀνομάζειν
<span class="lb" data-page="1.230" data-line="17" id="l1.230.17"></span>ἰατρικὴν, ἀναγκαῖον ἔσται γιγνώσκειν ἕκαστον τῶν ἁπλῶν
<span class="lb" data-page="1.230" data-line="18" id="l1.230.18"></span>μορίων, ὁποῖόν τι κατὰ τὴν οὐσίαν ἐστὶ καὶ τὴν διάπλασιν,
<span class="pb" data-page="1.231" id="p1.231"></span>
<span class="lb" data-page="1.231" data-line="1" id="l1.231.1"></span>πηλίκον τε τὸ μέγεθος, ἔτι τε τὸν ἀριθμὸν αὐτῶν
<span class="lb" data-page="1.231" data-line="2" id="l1.231.2"></span>ἅπαντα, καὶ τὴν πρὸς ἄλληλα σύνθεσιν. ὥσπερ οὖν ὁ τὴν
<span class="lb" data-page="1.231" data-line="3" id="l1.231.3"></span>ἤδη γεγενημένην οἰκίαν, ὁποία τίς ἐστιν, ἀκριβῶς γνῶναι
<span class="lb" data-page="1.231" data-line="4" id="l1.231.4"></span>βουλόμενος ἐξ ἀναλύσεως καὶ διαλύσεως ἐπὶ τὴν διάγνωσιν
<span class="lb" data-page="1.231" data-line="5" id="l1.231.5"></span>αὐτῆς ἐπεγένετο, κατὰ τὸν αὐτὸν τρόπον ἡμεῖς ἐξ ἀνατομῆς
<span class="lb" data-page="1.231" data-line="6" id="l1.231.6"></span>ἀνθρώπου σῶμα γνωσόμεθα. θεὸς μὲν γὰρ καὶ φύσις, ὡς
<span class="lb" data-page="1.231" data-line="7" id="l1.231.7"></span>ὁ πρῶτον οἰκίαν ἐργασάμενος, οὕτω προγιγνώσκουσι τὰ μέρη,
<span class="lb" data-page="1.231" data-line="8" id="l1.231.8"></span>τῆς χρείας αὐτοῖς τὸ παράδειγμα γεννώσης· ἡμεῖς δὲ, ὡς ὁ
<span class="lb" data-page="1.231" data-line="9" id="l1.231.9"></span>τὴν ἤδη γεγενημένην οἰκίαν ἱστορῶν. καίτοι καὶ ἡμεῖς εἰ μὴ,
<span class="lb" data-page="1.231" data-line="10" id="l1.231.10"></span>καθὼς οἷόν τε, παραπλησίαν θεῷ ποιησαίμεθα τὴν γνῶσιν,
<span class="lb" data-page="1.231" data-line="11" id="l1.231.11"></span>ἀδύνατον ἡμῖν ἔσται διαγνῶναι, πότερον <span class="milestone ed2page" data-n="2.173" data-unit="ed2page" id="ed2page.2.173"></span>ἅπαντα διὰ
<span class="lb" data-page="1.231" data-line="12" id="l1.231.12"></span>χρείαν τινὰ γέγονεν, ἣ μάτην ἔνια. καὶ γὰρ ταῦτα ἄμφω
<span class="lb" data-page="1.231" data-line="13" id="l1.231.13"></span>δυνατόν ἐστιν ἐπινοεῖν, καὶ πρὸς τούτοις ἔτι πρὸς κακοῦ
<span class="lb" data-page="1.231" data-line="14" id="l1.231.14"></span>τινα γεγονέναι. καὶ μέντοι καὶ ἡ γνῶσις ἡ τῶν ἄριστα
<span class="lb" data-page="1.231" data-line="15" id="l1.231.15"></span>κατεσκευασμένων σωμάτων ἐντεῦθεν παραγίνεται. ἀλλὰ περὶ
<span class="lb" data-page="1.231" data-line="16" id="l1.231.16"></span>μὲν τούτων αὖθις. ἐξ ἀνατομῆς δὲ τὰ ὁμοιομερῆ προσαγορευόμενα
<span class="lb" data-page="1.231" data-line="17" id="l1.231.17"></span>σώματα μαθόντες, ὁποῖόν τε τὴν διάπλασιν ἕκαστον
<span class="lb" data-page="1.231" data-line="18" id="l1.231.18"></span>αὐτῶν ἐστιν, πηλίκον τε τὸ μέγεθος, ὅσα τε τὰ σύμπαντα,
<span class="pb" data-page="1.232" id="p1.232"></span>
<span class="lb" data-page="1.232" data-line="1" id="l1.232.1"></span>καὶ ὅπως συγκείμενα, τῶν συνθέτων μορίων ἐπιστήμην
<span class="lb" data-page="1.232" data-line="2" id="l1.232.2"></span>ἔχομεν, ἃ δὴ καὶ προσαγορεύομεν ὀργανικά· τοιοῦτό
<span class="lb" data-page="1.232" data-line="3" id="l1.232.3"></span>ἐστι σκέλος, τοιοῦτον χεὶρ, τοιοῦτον δάκτυλος, ὀφθαλμὸς,
<span class="lb" data-page="1.232" data-line="4" id="l1.232.4"></span>γλῶττα, πνεύμων, ἧπαρ, ὅσα τ’ ἄλλα τοιαῦτα. καὶ τοίνυν
<span class="lb" data-page="1.232" data-line="5" id="l1.232.5"></span>καὶ τὰς ἐνεργείας διττὰς εὑρεῖν ἐστὶ τῶν μορίων, ἑτέρας
<span class="lb" data-page="1.232" data-line="6" id="l1.232.6"></span>μὲν τῶν ἁπλῶν τε καὶ ὁμοιομερῶν, ἑτέρας δὲ τῶν συνθέτων
<span class="lb" data-page="1.232" data-line="7" id="l1.232.7"></span>τε καὶ ὀργανικῶν. ἔνεστι γοῦν καὶ τὸ σκέλος ὅλον ἰδεῖν
<span class="lb" data-page="1.232" data-line="8" id="l1.232.8"></span>κινούμενον· ἔνεστι δὲ καὶ τῶν ἐν αὐτῷ μυῶν ἕκαστον. καὶ
<span class="lb" data-page="1.232" data-line="9" id="l1.232.9"></span>καθ’ ἕκαστόν τε τῶν μυῶν ἐγκάρσιον ὅλως διακοπέντος, κίνησίν
<span class="lb" data-page="1.232" data-line="10" id="l1.232.10"></span>τινα διαφθειρομένην τοῦ σκέλους. ἔνεστι δ’ ἱστοροῦντα
<span class="lb" data-page="1.232" data-line="11" id="l1.232.11"></span>τὰ κατὰ τὸ σῶμα, καὶ ὅτι τὸ καθῆκον εἰς τὸν μῦν
<span class="lb" data-page="1.232" data-line="12" id="l1.232.12"></span>νεῦρον ἐπειδὰν τρωθῇ, πρῶτος μὲν αὐτὸς ὁ μῦς ἀναίσθητός
<span class="lb" data-page="1.232" data-line="13" id="l1.232.13"></span>τε καὶ ἀκίνητος γίνεται, σὺν αὐτῷ δὲ καὶ τὸ κινούμενον
<span class="lb" data-page="1.232" data-line="14" id="l1.232.14"></span>ἄρθρον. ὅθεν, οἶμαι, καὶ ἀναγκαῖόν ἐστι συνισταμένοις
<span class="lb" data-page="1.232" data-line="15" id="l1.232.15"></span>ἡμῖν τὴν τέχνην, οὐ μόνον γνῶναι τὰ μόρια καὶ τὴν σύνθεσιν,
<span class="lb" data-page="1.232" data-line="16" id="l1.232.16"></span>ἀλλὰ καὶ τὰς ἐνεργείας αὐτῶν, καὶ ταύτῃ διοίσομεν
<span class="lb" data-page="1.232" data-line="17" id="l1.232.17"></span>οἰκοδομησάντων. ἐκεῖνοι μὲν γὰρ τὰ μόρια μόνα καὶ τὴν
<span class="pb" data-page="1.233" id="p1.233"></span>
<span class="lb" data-page="1.233" data-line="1" id="l1.233.1"></span>σύνθεσιν ἴσασιν, οὐδὲν γὰρ αὐτῶν ἐνεργεῖ, διότι μηδὲ ζῶόν
<span class="lb" data-page="1.233" data-line="2" id="l1.233.2"></span>ἐστιν ἡ οἰκία· ἡμῖν δὲ καὶ τὰς ἐνεργείας ζητητέον ἐστί.
<span class="lb" data-page="1.233" data-line="3" id="l1.233.3"></span>ἀρχὴ δὲ κᾀνταῦθα διττὴ ζητήσεως, ἤτοι τῆς ἐνεργείας γνῶσις,
<span class="lb" data-page="1.233" data-line="4" id="l1.233.4"></span>καὶ τοῦ μορίου. τῆς ἐνεργείας μὲν, οἷον τοῦ λογίζεσθαι,
<span class="lb" data-page="1.233" data-line="5" id="l1.233.5"></span>τοῦ μεμνῆσθαι, τοῦ προαιρεῖσθαι. τοῦ μορίου δὲ, οἷον
<span class="lb" data-page="1.233" data-line="6" id="l1.233.6"></span>ἐγκεφάλου, καὶ νωτιαίου, καὶ καρδίας. πασῶν οὖν ὧν ἴσμεν
<span class="lb" data-page="1.233" data-line="7" id="l1.233.7"></span>ἐνεργειῶν ζητήσωμεν τὰ μόρια, τῶν τε μορίων ἁπάντων τὰς
<span class="lb" data-page="1.233" data-line="8" id="l1.233.8"></span>ἐνεργείας. ἡ ζήτησις δὲ πάντως ἡμῖν κᾀνταῦθα διά τινος
<span class="lb" data-page="1.233" data-line="9" id="l1.233.9"></span>ἔσται μεθόδου, περὶ ἧς αὖθις σκεψόμεθα.
</p>
        </article>

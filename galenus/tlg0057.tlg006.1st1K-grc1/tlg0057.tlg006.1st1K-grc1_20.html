<article xmlns="http://www.w3.org/1999/xhtml" id="urn:cts:greekLit:tlg0057.tlg006.1st1K-grc1:20">
<span class="pb page1" data-page="1.303" id="p1.303"></span>
<span class="milestone ed1page page1" data-n="1.46" data-unit="ed1page" id="ed1page.1.46"></span>
<span class="milestone ed2page page1" data-n="2.195" data-unit="ed2page" id="ed2page.2.195"></span>
          <p>
<span class="lb" data-page="1.303" data-line="3" id="l1.303.3"></span>Ἔστιν οὖν ἡ ἰατρικὴ μία τῶν ποιητικῶν,
<span class="lb" data-page="1.303" data-line="4" id="l1.303.4"></span>οὐ μὴν ἁπλῶς οὕτως, ὡς ἡ οἰκοδομική τε καὶ τεκτονικὴ,
<span class="lb" data-page="1.303" data-line="5" id="l1.303.5"></span>καὶ ὑφαντικὴ, ἀλλ’ ὡς ἥ τε τῆς πεπονθυίας οἰκίας ἐπανορθωτικὴ
<span class="lb" data-page="1.303" data-line="6" id="l1.303.6"></span>καὶ τῶν ῥαγέντων ἱματίων ἀκεστική. ἐπεὶ δὲ καὶ
<span class="lb" data-page="1.303" data-line="7" id="l1.303.7"></span>τούτων αὐτῶν ἡ σύστασις ἐδείχθη διττὴ, ποτὲ μὲν ἑαυτοῦ
<span class="lb" data-page="1.303" data-line="8" id="l1.303.8"></span>γεννῶντος τοῦ τεχνίτου τὸ παράδειγμα, ποτὲ δ’ ἐκτὸς
<span class="lb" data-page="1.303" data-line="9" id="l1.303.9"></span>ὑπάρχοντος θεωρουμένου, τὴν ἰατρικὴν τέχνην ἐκ τοῦ δευτέρου
<span class="lb" data-page="1.303" data-line="10" id="l1.303.10"></span>γένους ἐπεδείξαμεν. οὐ γὰρ ἑαυτῆς διαπλάττει τὸ
<span class="lb" data-page="1.303" data-line="11" id="l1.303.11"></span>παράδειγμα· θεασαμένη δὲ δι’ ἀνατομῆς ὅλον ἀκριβῶς,
<span class="lb" data-page="1.303" data-line="12" id="l1.303.12"></span>αὐτὸ πειρᾶται τὸ διαφθειρόμενον ἐπανορθοῦν. διήνεγκε
<span class="lb" data-page="1.303" data-line="13" id="l1.303.13"></span>δ’ ἐν τούτῳ τῶν προειρημένων τεχνῶν, ὅτι τὰ πλεῖστα
<span class="lb" data-page="1.303" data-line="14" id="l1.303.14"></span>τῆς φύσεως ἐργαζομένης ὑπηρετεῖ. τὴν θεωρίαν μέντοι
<span class="lb" data-page="1.303" data-line="15" id="l1.303.15"></span>πᾶσαν, ἐξ ἧς ὁρμώμενος ὁ ἰατρὸς ἐπανορθωτικός τε καὶ
<span class="lb" data-page="1.303" data-line="16" id="l1.303.16"></span>ὑπηρετικός ἐστιν, ἀνάλογον ἐκτήσατο ταῖς ἄλλαις τέχναις
<span class="lb" data-page="1.303" data-line="17" id="l1.303.17"></span>ταῖς ποιητικαῖς. καὶ γὰρ τῶν ὁμοιομερῶν ἔγνωκε τὴν
<span class="pb" data-page="1.304" id="p1.304"></span>
<span class="lb" data-page="1.304" data-line="1" id="l1.304.1"></span>οὐσίαν, καὶ τῶν ὀργανικῶν τὸν τρόπον τῆς γενέσεως, ἔτι
<span class="lb" data-page="1.304" data-line="2" id="l1.304.2"></span>τε τῶν παθῶν τὴν εὕρεσιν ὁμοίως ἐποιήσατο, καὶ τοὺς
<span class="lb" data-page="1.304" data-line="3" id="l1.304.3"></span>καθ’ ἕκαστον αὐτῶν σκοποὺς τῆς ἰάσεως.
</p>
        </article>

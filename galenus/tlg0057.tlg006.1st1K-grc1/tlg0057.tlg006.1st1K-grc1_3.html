<article xmlns="http://www.w3.org/1999/xhtml" id="urn:cts:greekLit:tlg0057.tlg006.1st1K-grc1:3">
<span class="pb page1" data-page="1.233" id="p1.233"></span>
<span class="milestone ed1page page1" data-n="1.35" data-unit="ed1page" id="ed1page.1.35"></span>
<span class="milestone ed2page page1" data-n="2.173" data-unit="ed2page" id="ed2page.2.173"></span>
          <p>
<span class="lb" data-page="1.233" data-line="10" id="l1.233.10"></span>Νυνὶ δ’, ὅτι διττὴ μὲν ἡ τῶν μορίων ἐστὶ φύσις,
<span class="lb" data-page="1.233" data-line="11" id="l1.233.11"></span>διττὴ δὲ καὶ ἡ τῶν ἐνεργειῶν, ἤδη λέλεκται, καὶ αὖθις ἀκριβέστερον
<span class="lb" data-page="1.233" data-line="12" id="l1.233.12"></span>λεγέσθω. τοῦ σύμπαντος σκέλους ἐνέργεια βάδισίς
<span class="lb" data-page="1.233" data-line="13" id="l1.233.13"></span>ἐστι. γίνεται δὲ, τῶν ἐν αὐτῇ διαρθρώσεων ἐναλλὰξ ἀλλήλων
<span class="lb" data-page="1.233" data-line="14" id="l1.233.14"></span>ἐκτεινομένων τε καὶ συγκαμπτομένων, οἷον αὐτίκα κατὰ γόνυ
<span class="lb" data-page="1.233" data-line="15" id="l1.233.15"></span>τῶν μὲν ἔμπροσθεν μυῶν ὑπερβαινόντων τὴν ἐπιγονατίδα,
<span class="lb" data-page="1.233" data-line="16" id="l1.233.16"></span>καὶ διὰ τενόντων εἰς τὸ τῆς κνήμης ὀστοῦν ἐμφυομένων,
<span class="lb" data-page="1.233" data-line="17" id="l1.233.17"></span>ἐπειδὰν ἐκεῖ ἐπισπάσωνται τὴν κνήμην, ἡ ἔκτασις γίνεται
<span class="pb" data-page="1.234" id="p1.234"></span>
<span class="lb" data-page="1.234" data-line="1" id="l1.234.1"></span>τοῦ σκέλους· τῶν δ’ ἐντὸς ὁμοίως ἐνεργησάντων ἡ κάμψις.
<span class="lb" data-page="1.234" data-line="2" id="l1.234.2"></span>οὕτω καὶ κατ’ ἰσχίον καὶ πόδα καμπτομένης ἢ ἐκτεινομένης
<span class="lb" data-page="1.234" data-line="3" id="l1.234.3"></span>τῆς διαρθρώσεως, αἱ κινήσεις γίνονται. φαίνεται
<span class="lb" data-page="1.234" data-line="4" id="l1.234.4"></span>μὲν οὖν ὁ μῦς ἐναργῶς, ὅταν τοῦ περικειμένου δέρματος
<span class="lb" data-page="1.234" data-line="5" id="l1.234.5"></span>γυμνωθῇ, συναγόμενός τε καὶ ἀνασπώμενος, ὡς ἐπὶ
<span class="lb" data-page="1.234" data-line="6" id="l1.234.6"></span>τὴν ἑαυτοῦ κεφαλήν. οὐ μὴν τὸ καθῆκον εἰς αὐτὸν νεῦρον
<span class="lb" data-page="1.234" data-line="7" id="l1.234.7"></span>αἰσθητήν τινα κίνησιν κινούμενον φαίνεται, ἀλλ’ ἔοικεν ὁδὸς
<span class="lb" data-page="1.234" data-line="8" id="l1.234.8"></span>εἶναι τοῦτο τῆς ἐξ ἐγκεφάλου κατιούσης δυνάμεως. αὐτὸς
<span class="lb" data-page="1.234" data-line="9" id="l1.234.9"></span>δ’ ὁ ἐγκέφαλος ὅτι μὲν ἀρχὴ τοῖς νεύροις ἅπασι τῆς τοιαύτης
<span class="lb" data-page="1.234" data-line="10" id="l1.234.10"></span>δυνάμεώς ἐστιν, ἐναργῶς ἐμάθομεν ἐκ τοῦ διαιρεθέντος
<span class="lb" data-page="1.234" data-line="11" id="l1.234.11"></span>ὁτουοῦν νεύρου, <span class="milestone ed2page" data-n="2.174" data-unit="ed2page" id="ed2page.2.174"></span>ἐν μὲν τοῖς ἄνω μέρεσιν. ὃ συνεχές
<span class="lb" data-page="1.234" data-line="12" id="l1.234.12"></span>ἐστιν ἐγκεφάλῳ, διασώζειν τὰς ἐνεργείας, ἀπολλύναι δ’ ἐν
<span class="lb" data-page="1.234" data-line="13" id="l1.234.13"></span>τοῖς κάτω. πότερον δ’, ὥσπερ αὐτὸς τοῖς νεύροις, οὕτω
<span class="lb" data-page="1.234" data-line="14" id="l1.234.14"></span>ἐκείνῳ πάλιν ἕτερόν τι μόριον ἐπιπέμπει τὰς δυνάμεις, ἢ
<span class="lb" data-page="1.234" data-line="15" id="l1.234.15"></span>πηγή τις αὐτῶν ἐστιν, ἔτ’ ἄδηλον· ἡ γὰρ τοιαύτη σκέψις
<span class="lb" data-page="1.234" data-line="16" id="l1.234.16"></span>ὑπὲρ ἡγεμονικῆς ψυχῆς ἐστιν. ἀλλ’ ἐπανίωμεν, ὅθεν ὁ λόγος
<span class="lb" data-page="1.234" data-line="17" id="l1.234.17"></span>ἀπετράπετο. βάδισις μὲν ἡ ἐνέργεια τοῦ σκέλους παντός.
<span class="lb" data-page="1.234" data-line="18" id="l1.234.18"></span>ἐξηγεῖται δ’ αὐτῆς τῶν ἐν τοῖς σκέλεσι μορίων τὸ μυῶδες
<span class="pb" data-page="1.235" id="p1.235"></span>
<span class="lb" data-page="1.235" data-line="1" id="l1.235.1"></span>γένος. ὀστᾶ δὲ, καὶ χόνδροι, καὶ πιμελὴ, καὶ ἀδὴν, καὶ
<span class="lb" data-page="1.235" data-line="2" id="l1.235.2"></span>ἀρτηρία, καὶ δέρμα, καὶ φλέβες, ὑμένες τε καὶ σύνδεσμοι,
<span class="lb" data-page="1.235" data-line="3" id="l1.235.3"></span>τὴν ἀρχὴν τῆς κινήσεως ἔχουσιν ἐκ τῶν μυῶν. πρῶτα μὲν
<span class="lb" data-page="1.235" data-line="4" id="l1.235.4"></span>γὰρ ὑπ’ αὐτῶν κινεῖται τὰ ὀστᾶ, τὰ δ’ ἄλλα πάντα τῷ
<span class="lb" data-page="1.235" data-line="5" id="l1.235.5"></span>παρακεῖσθαι τοῖς ὀστοῖς ἐν κύκλῳ, σὺν ἐκείνοις κινεῖται.
<span class="lb" data-page="1.235" data-line="6" id="l1.235.6"></span>ἡ μὲν οὖν τοῦ ποδὸς κίνησις ἐνέργεια τοῦ μυὸς ἐστίν· ἡ δὲ
<span class="lb" data-page="1.235" data-line="7" id="l1.235.7"></span>ὅλου τοῦ σκέλους οὐκ ἔστιν ἁπάντων ἐνέργεια τῶν μορίων
<span class="lb" data-page="1.235" data-line="8" id="l1.235.8"></span>αὐτοῦ. καὶ διὰ τοῦτο διττὸν ἔφαμεν εἶναι τῶν ἐνεργειῶν
<span class="lb" data-page="1.235" data-line="9" id="l1.235.9"></span>τὸ γένος· ἕν μὲν τὸ πρῶτον καὶ κυριώτατον, ἑκάστου τῶν
<span class="lb" data-page="1.235" data-line="10" id="l1.235.10"></span>ἁπλῶν μορίων ἐνεργοῦντος, ἕτερον δὲ κατὰ συμβεβηκὸς, ἢ
<span class="lb" data-page="1.235" data-line="11" id="l1.235.11"></span>δευτέρως, ἢ οὐ πρώτως, ἢ ὅπως ἄν τις τῶν ὅλων ὀργάνων
<span class="lb" data-page="1.235" data-line="12" id="l1.235.12"></span>ὀνομάζειν ἐθέλῃ.
</p>
        </article>

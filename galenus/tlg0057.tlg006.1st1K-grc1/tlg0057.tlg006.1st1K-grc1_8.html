<article xmlns="http://www.w3.org/1999/xhtml" id="urn:cts:greekLit:tlg0057.tlg006.1st1K-grc1:8">
<span class="pb page1" data-page="1.251" id="p1.251"></span>
<span class="milestone ed1page page1" data-n="1.38" data-unit="ed1page" id="ed1page.1.38"></span>
<span class="milestone ed2page page1" data-n="2.179" data-unit="ed2page" id="ed2page.2.179"></span>
          <p>
<span class="lb" data-page="1.251" data-line="7" id="l1.251.7"></span>Πάλιν οὖν ἐπανελθόντες ἐπὶ τὸ προκείμενον,
<span class="lb" data-page="1.251" data-line="8" id="l1.251.8"></span>ἐπιθῶμεν αὐτῷ τέλος. ἐπειδὴ τὸ στοιχεῖον ἀλλοιωτόν ἐστι δι’
<span class="lb" data-page="1.251" data-line="9" id="l1.251.9"></span>ὅλου, πόσα τὰ πάντ’ ἐστὶ στοιχεῖα, διέλθωμεν ἑξῆς, ἀρχὴν
<span class="lb" data-page="1.251" data-line="10" id="l1.251.10"></span>κᾀνταῦθα τῶν λόγων τῶν ἐναργῶς τι φαινομένων ποιησάμενοι.
<span class="lb" data-page="1.251" data-line="11" id="l1.251.11"></span>τοῖς ἀλλοιοῦσιν ὁτιοῦν ἀναγκαῖον καὶ ἁψαμένοις ὧν
<span class="lb" data-page="1.251" data-line="12" id="l1.251.12"></span>πρῶτον ἀλλοιῶσι, ποιήσασθαι τὴν μεταβολὴν, ὥσπερ ἡ
<span class="lb" data-page="1.251" data-line="13" id="l1.251.13"></span>αἴσθησις διδάσκει, καὶ αὐτὴ τῶν πραγμάτων ἡ φύσις ἐνδείκνυται.
<span class="lb" data-page="1.251" data-line="14" id="l1.251.14"></span>παρὰ γὰρ τὴν ἔννοιάν ἐστιν ὑπὸ τῆς ἐνταῦθα
<span class="lb" data-page="1.251" data-line="15" id="l1.251.15"></span>φλογὸς ἀλλοιοῦσθαί τι τῶν ἐν Αἰγύπτῳ. καὶ μὴν εἰ ἁψάμενον
<span class="lb" data-page="1.251" data-line="16" id="l1.251.16"></span>ἀλλοιοῖ τὸ μεταβάλλον, ἀναγκαῖον αὐτῷ κατά τινας
<span class="lb" data-page="1.251" data-line="17" id="l1.251.17"></span>τῶν ἁπτῶν ποιότητας ἐνεργῆσαι. τί οὖν τὸ κωλῦον ἐστὶν
<span class="lb" data-page="1.251" data-line="18" id="l1.251.18"></span>ἐπισκέψασθαι πάσας αὐτάς; ὀξὺ μὲν οὖν τέμνει τὸ πλησιάζον,
<span class="pb" data-page="1.252" id="p1.252"></span>
<span class="lb" data-page="1.252" data-line="1" id="l1.252.1"></span>ἀλλ’ οὐκ ἀλλοιοῖ τὴν οὐσίαν αὐτοῦ, καθάπερ οὐδὲ
<span class="lb" data-page="1.252" data-line="2" id="l1.252.2"></span>τὸ βάρος, ἀλλὰ θλᾷ μὲν καὶ τοῦτο, δι’ ὅλου δ’ οὐκ ἐργάζεται
<span class="lb" data-page="1.252" data-line="3" id="l1.252.3"></span>τῆς πασχούσης οὐσίας τὴν μεταβολήν. οὐ μὴν οὐδὲ
<span class="lb" data-page="1.252" data-line="4" id="l1.252.4"></span>σκληρότης οὕτω ἀλλοιῶσαι δύναται τὸ πλησιάζον, ὡς εἰς
<span class="lb" data-page="1.252" data-line="5" id="l1.252.5"></span>ἕτερον εἶδος μεταστῆσαι. θερμότης μέντοι καὶ ψυχρότης
<span class="lb" data-page="1.252" data-line="6" id="l1.252.6"></span>ὅλην ἀλλοιῶσαι δύναται τὴν πλησιάζουσαν οὐσίαν. ὡσαύτως
<span class="lb" data-page="1.252" data-line="7" id="l1.252.7"></span>δὲ ὑγρότης καὶ ξηρότης, εἰ καὶ μὴ διὰ τάχους ὁμοίως
<span class="lb" data-page="1.252" data-line="8" id="l1.252.8"></span>ταῖς εἰρημέναις, ἀλλ’ ἐν χρόνῳ γε καὶ αὗται μεταλλάττουσι
<span class="lb" data-page="1.252" data-line="9" id="l1.252.9"></span>τὰ ὑποκείμενα. ἆρ’ οὖν καὶ ἑτέραν τινὰ ἔχομεν ἀλλοιοῦν
<span class="lb" data-page="1.252" data-line="10" id="l1.252.10"></span>δυναμένην; ἢ τὸ σύμπαν πλῆθος ἐν ταύταις ἐστί; καὶ μόνας
<span class="lb" data-page="1.252" data-line="11" id="l1.252.11"></span>ὀνομάζεσθαί τε καὶ νομίζεσθαι προσήκει τὰς εἰρημένας
<span class="lb" data-page="1.252" data-line="12" id="l1.252.12"></span>ποιότητας δραστικὰς, καὶ μάλιστ’ ἐν αὐταῖς τὴν πρώτην ἀντίθεσιν,
<span class="lb" data-page="1.252" data-line="13" id="l1.252.13"></span>καὶ κατ’ αὐτὴν μᾶλλον τὴν θερμότητα, δραστικωτάτη
<span class="lb" data-page="1.252" data-line="14" id="l1.252.14"></span><span class="milestone ed2page" data-n="2.180" data-unit="ed2page" id="ed2page.2.180"></span>γὰρ αὕτη τῶν ποιοτήτων ἐστίν. ἑξῆς δ’ αὐτῆς
<span class="lb" data-page="1.252" data-line="15" id="l1.252.15"></span>ψυχρότης, εἶθ’ ὑγρότης, καὶ ξηρότης. ἄλλη δὲ οὐδὲ
<span class="lb" data-page="1.252" data-line="16" id="l1.252.16"></span>μία ποιότης ἀλλοιοῖ τὰ πλησιάζοντα δι’ ὅλων αὐτῶν. εἰ
<span class="lb" data-page="1.252" data-line="17" id="l1.252.17"></span>γάρ τι διασπᾷ, καὶ θλᾷ, καὶ τέμνει, καὶ νύττει, δρᾷ
<span class="lb" data-page="1.252" data-line="18" id="l1.252.18"></span>μέντοι καὶ τοῦτο, δι’ ὅλου δὲ οὐκ ἐκτείνει τοῦ πάσχοντος
<span class="pb" data-page="1.253" id="p1.253"></span>
<span class="lb" data-page="1.253" data-line="1" id="l1.253.1"></span>τὴν ἀλλοίωσιν, ὅθεν οὐδ’ εἰς ἕτερον εἶδος οὐσίας αὐτὸ μεθίστησιν,
<span class="lb" data-page="1.253" data-line="2" id="l1.253.2"></span>ἀλλ’ εἰς πλείστας διαιρεῖ. τὴν γοῦν χιόνα διαιρῶν
<span class="lb" data-page="1.253" data-line="3" id="l1.253.3"></span>μὲν εἰς ἐλάχιστα μόρια, φυλάξεις χιόνα, θερμήνας δὲ
<span class="lb" data-page="1.253" data-line="4" id="l1.253.4"></span>παύσεις τοῦ εἶναι χιόνα. καὶ γὰρ καὶ ἡ γένεσις ἐξ ὕδατός
<span class="lb" data-page="1.253" data-line="5" id="l1.253.5"></span>αὐτοῦ ψυχθέντος, οὐκ εἰς ἓν ἀθροισθέντος. αὔξησις μὲν
<span class="lb" data-page="1.253" data-line="6" id="l1.253.6"></span>γὰρ οὐσίας τοῦτο, γένεσις δὲ ἐκεῖνο. καὶ δὴ καὶ τῶν ἐναντίων,
<span class="lb" data-page="1.253" data-line="7" id="l1.253.7"></span>ἡ μὲν εἰς σμικρὰ διαίρεσις, μείωσις τῆς οὐσίας ἐστὶν,
<span class="lb" data-page="1.253" data-line="8" id="l1.253.8"></span>ἡ δὲ θέρμανσις, ἑτέρας οὐσίας ἐστὶ γένεσις, ὅταν ἀλλοιώσῃ
<span class="lb" data-page="1.253" data-line="9" id="l1.253.9"></span>τὸ προϋπάρχον εἶδος. ὅσα τοίνυν σώματα πρῶτον τὰς τοιαύτας
<span class="lb" data-page="1.253" data-line="10" id="l1.253.10"></span>ἔχει ποιότητας, ἐκεῖνα στοιχεῖα τῶν ἄλλων ἁπάντων
<span class="lb" data-page="1.253" data-line="11" id="l1.253.11"></span>ἐστὶ, καὶ τῆς σαρκός. ἔστι δὲ ταῦτα, γῆ, καὶ ὕδωρ, καὶ
<span class="lb" data-page="1.253" data-line="12" id="l1.253.12"></span>ἀὴρ, καὶ πῦρ, ἅπερ ἅπαντες οἱ μὴ φεύγοντες ἀπόδειξιν
<span class="lb" data-page="1.253" data-line="13" id="l1.253.13"></span>φιλόσοφοι στοιχεῖα τῶν γεννωμένων τε καὶ φθειρομένων
<span class="lb" data-page="1.253" data-line="14" id="l1.253.14"></span>ἔφασαν εἶναι. καὶ μεταβάλλειν εἰς ἄλληλά φασιν αὐτὰ, καὶ
<span class="lb" data-page="1.253" data-line="15" id="l1.253.15"></span>εἶναί τι κοινὸν ἅπασιν ὑποκείμενον. ἀλλ’ οὐ περὶ τούτων
<span class="lb" data-page="1.253" data-line="16" id="l1.253.16"></span>ὁ λόγος· ὅτι δὲ οὐ χρὴ δυσωπεῖσθαι τὸ πλῆθος τῶν ἁμαρτανόντων
<span class="lb" data-page="1.253" data-line="17" id="l1.253.17"></span>τῆς ἀληθείας, ἀλλ’ εἰ μὲν ἔχει τις ἀπόδειξιν,
<span class="pb" data-page="1.254" id="p1.254"></span>
<span class="lb" data-page="1.254" data-line="1" id="l1.254.1"></span>ἐκείνῃ πιστεύειν. εἰ δὲ οὐκ οἶδεν ὅλως οὐσίαν ἀποδείξεως,
<span class="lb" data-page="1.254" data-line="2" id="l1.254.2"></span>ὥσπερ ἔνιοι τῶν φιλοσοφεῖν φασκόντων ὁμολογοῦσι, μὴ τολμᾷν
<span class="lb" data-page="1.254" data-line="3" id="l1.254.3"></span>ἀποφαίνεσθαι πάντως. παραπλήσιον γὰρ τοῦτό γε
<span class="lb" data-page="1.254" data-line="4" id="l1.254.4"></span>τῷ βούλεσθαι μαθεῖν, ὅπως χρὴ προγιγνώσκειν ἔκλειψιν
<span class="lb" data-page="1.254" data-line="5" id="l1.254.5"></span>ἡλίου, πρὶν ἐπ’ ἀριθμῶν καὶ γραμμῶν γυμνάσασθαι. φευκτέον
<span class="lb" data-page="1.254" data-line="6" id="l1.254.6"></span>οὖν σοι τοιούτους ἀνθρώπους, ὥσπερ τὰ βάραθρα·
<span class="lb" data-page="1.254" data-line="7" id="l1.254.7"></span>συγκατασπῶσι γὰρ αὑτοῖς ἐνίοτε τοὺς πλησιάζοντας, ἢ πάντως
<span class="lb" data-page="1.254" data-line="8" id="l1.254.8"></span>γε ῥυπαίνουσι, εἰ μή τις ἱκανῶς εἴη γεγυμνασμένος ἐν
<span class="lb" data-page="1.254" data-line="9" id="l1.254.9"></span>θεωρίᾳ λογικῇ. ταύτῃ τοι καὶ ἀσκητέον ἡμῖν οὕτως, ὡς
<span class="lb" data-page="1.254" data-line="10" id="l1.254.10"></span>οὐδὲν ἕτερον, ἐκείνην τὴν θεωρίαν. ἀλλὰ τοῦτο μὲν οἷδ’
<span class="lb" data-page="1.254" data-line="11" id="l1.254.11"></span>ὅτι πάρεργον.
</p>
        </article>

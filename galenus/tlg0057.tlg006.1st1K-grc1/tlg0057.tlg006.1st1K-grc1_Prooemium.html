<article xmlns="http://www.w3.org/1999/xhtml" id="urn:cts:greekLit:tlg0057.tlg006.1st1K-grc1:Prooemium">
<span class="pb page1" data-page="1.224" id="p1.224"></span>
<span class="milestone ed1page page1" data-n="0.35" data-unit="ed1page" id="ed1page.1.35"></span>
<span class="milestone ed2page page1" data-n="1.171" data-unit="ed2page" id="ed2page.2.171"></span>
          <h1>ΓΑΛΗΝΟΥ ΠΡΟΣ ΠΑΤΡΟΦΙΛΟΝ
<br></br>ΠΕΡΙ ΣΥΣΤΑΣΕΩΣ ΙΑΤΡΙΚΗΣ.
</h1>
          <p>
<span class="lb" data-page="1.224" data-line="1" id="l1.224.1"></span>Ἐπεί μοι δοκεῖς, ὦ Πατρόφιλε, θεῖόν τι πεπονθέναι
<span class="lb" data-page="1.224" data-line="2" id="l1.224.2"></span>πάθος, ὀρεγόμενος ἅπαντα σὺν ἀποδείξει τε καὶ μεθόδῳ
<span class="lb" data-page="1.224" data-line="3" id="l1.224.3"></span>μανθάνειν, ὑπηρετῆσαί σου διέγνωκα τῇ προθυμία, καὶ
<span class="lb" data-page="1.224" data-line="4" id="l1.224.4"></span>γράψαι τῶν λόγων ὧν ἤκουσας, ἢ περὶ ὧν ἠπόρεις, ὑπομνήματά
<span class="lb" data-page="1.224" data-line="5" id="l1.224.5"></span>σοι. πῶς δ’ οὐκ ἂν ὑπέστην τὸν ἆθλον τοῦτον,
<span class="lb" data-page="1.224" data-line="6" id="l1.224.6"></span>ὁρῶν σε καθευρηκότα μὲν ἀρχήν τινα τῆς ἐπ’ ἀλήθειαν
<span class="lb" data-page="1.224" data-line="7" id="l1.224.7"></span>ἀγούσης ὁδοῦ, μόνον δ’ οὐ δυνάμενον αὐτῆς ἐφικέσθαι
<span class="lb" data-page="1.224" data-line="8" id="l1.224.8"></span>δι’ ὕψος τε καὶ μῆκος καὶ τραχυτῆτα. τοὺς μὲν γὰρ
<span class="pb" data-page="1.225" id="p1.225"></span>
<span class="lb" data-page="1.225" data-line="1" id="l1.225.1"></span>πολλοὺς ὁρῶ, μηδὲ μετὰ παρακλήσεως ἐπ’ αὐτὴν ἰόντας,
<span class="lb" data-page="1.225" data-line="2" id="l1.225.2"></span>ἀλλ’ ὀκνοῦντάς τε, καὶ ἀποτρεπομένους, σὲ δ’ ἐκείνων ἔμπαλιν
<span class="lb" data-page="1.225" data-line="3" id="l1.225.3"></span>ἔχοντα· ἀποτρεπομένων γὰρ ἁπάντων, ἄχρι γε τοῦ
<span class="lb" data-page="1.225" data-line="4" id="l1.225.4"></span>δεῦρο, καὶ πρὸς ἄλλας ὁδοὺς ἐκτρεπόντων, αὐτήν γε κατιδόντα
<span class="lb" data-page="1.225" data-line="5" id="l1.225.5"></span>τὴν ἀλήθειαν, ὡς ἐφ’ ὑψηλοῦ τινος ᾤκισται, καὶ τοῦ
<span class="lb" data-page="1.225" data-line="6" id="l1.225.6"></span>κάλλους αὐτῆς ἐραστὴν δριμύτατον γενόμενον, οὔτ’ ὀκνεῖν
<span class="lb" data-page="1.225" data-line="7" id="l1.225.7"></span>τὴν ὁδὸν, οὔτ’ ἐπιτρέπειν ἑαυτῷ μόνῳ τὴν πορείαν. ἐν
<span class="lb" data-page="1.225" data-line="8" id="l1.225.8"></span>μὲν δὴ τῷ παρόντι, σύστασιν ἰατρικῆς τέχνης ἐπιθυμῶν
<span class="lb" data-page="1.225" data-line="9" id="l1.225.9"></span>ἐξευρεῖν ἀληθῆ, μεστὸς ὠδίνων ἦσθα τὴν ψυχήν. ὡς δ’
<span class="lb" data-page="1.225" data-line="10" id="l1.225.10"></span>ἐγὼ ὑποτοπάζω, μικρὸν ὕστερον ἐμπλησθήσῃ μείζονος ὀρέξεως,
<span class="lb" data-page="1.225" data-line="11" id="l1.225.11"></span>εἰ θεάσαιο τὸ τῆς ἀληθείας φῶς καταλαμπόμενον,
<span class="lb" data-page="1.225" data-line="12" id="l1.225.12"></span>ἑτέραν οὐχ εὑρὼν ὁδὸν καλλίονα τῆς νῦν σοι ζητουμένης.
<span class="lb" data-page="1.225" data-line="13" id="l1.225.13"></span>ὁρῶ γάρ σε περὶ τὴν τἀληθοῦς εὕρεσιν ἐνθέως διακείμενον,
<span class="lb" data-page="1.225" data-line="14" id="l1.225.14"></span>ἐφ’ ἧς ἂν ὕλης φαντάζοιο. λέγοντος οὖν σου, μυρίοις μὲν
<span class="lb" data-page="1.225" data-line="15" id="l1.225.15"></span>ὑποβεβληκέναι τὰ ὦτα μαθήσεως ἕνεκα τέχνης ἰατρικῆς,
<span class="lb" data-page="1.225" data-line="16" id="l1.225.16"></span>οὔτε δ’, ὅθεν ἄρχεσθαι χρὴ, σὺν ἀποδείξει τε καὶ μεθόδῳ
<span class="lb" data-page="1.225" data-line="17" id="l1.225.17"></span>παρ’ <span class="milestone ed2page" data-n="2.171" data-unit="ed2page" id="ed2page.2.171"></span>οὐδενὸς ἀκηκοέναι, καὶ πολὺ δὴ μᾶλλον οὐδὲ
<span class="pb" data-page="1.226" id="p1.226"></span>
<span class="lb" data-page="1.226" data-line="1" id="l1.226.1"></span>τὴν ἀπὸ τῆς ἀρχῆς ἐπὶ τὸ τέλος ὁδὸν οὐδενὶ ἐπιδεικνύντι
<span class="lb" data-page="1.226" data-line="2" id="l1.226.2"></span>σοι συγγεγονέναι, δείξειν ὑπεσχόμην ὃ ποθεῖς, εἰ πρότερον
<span class="lb" data-page="1.226" data-line="3" id="l1.226.3"></span>ὑπομείναις καὶ ἐπ’ ἄλλων γυμνάσασθαι τεχνῶν τὸν λόγον.
<span class="lb" data-page="1.226" data-line="4" id="l1.226.4"></span>σοῦ δὲ, οὐχ ὅπως ἀποστάντος, οὐδ’ ὀκνήσαντος τὴν πρόσκλησίν,
<span class="lb" data-page="1.226" data-line="5" id="l1.226.5"></span>ἀλλ’ ἥδιον ἂν οὕτω φάντος ἢ ἐκείνως ἐπὶ τὸ προκείμενον
<span class="lb" data-page="1.226" data-line="6" id="l1.226.6"></span>ἐλθεῖν, εἰ μόνον ἐπαγγείλαιμί σοι τὴν αὐτὴν μέθοδον
<span class="lb" data-page="1.226" data-line="7" id="l1.226.7"></span>ἐν ἁπάσαις ἐπιδείξειν ταῖς τέχναις· εἶτ’ ἐμοῦ καὶ
<span class="lb" data-page="1.226" data-line="8" id="l1.226.8"></span>τοῦτ’ ἐπαγγειλαμένου, καὶ δεικνύντος ἐπὶ τῆς πρώτης προβληθείσης
<span class="lb" data-page="1.226" data-line="9" id="l1.226.9"></span>θεωρίας, ἑώρων σε γανύμενον ἐπὶ τῇ τῆς θεωρίας
<span class="lb" data-page="1.226" data-line="10" id="l1.226.10"></span>ἀληθείᾳ. καὶ τοίνυν ἐφεξῆς πολλὰς ὁμοίως διασκεψάμενος,
<span class="lb" data-page="1.226" data-line="11" id="l1.226.11"></span>καὶ μάλιστα αὐτῶν τὰς ποιητικὰς, ἐπειδὴ τοῦ γένους
<span class="lb" data-page="1.226" data-line="12" id="l1.226.12"></span>ἐστὶ τούτου καὶ ἡ περὶ τὴν ὑγίειαν ἔχουσα, τηνικαῦτα
<span class="lb" data-page="1.226" data-line="13" id="l1.226.13"></span>μετέβης ἐπ’ αὐτὴν, ἣν ἐξ ἀρχῆς ὥρμησο, καὶ θεασάμενος,
<span class="lb" data-page="1.226" data-line="14" id="l1.226.14"></span>ὡς ἐστὶ κᾀνταῦθα μία τε καὶ ἡ αὐτὴ μέθοδος, ἠξίωσας,
<span class="lb" data-page="1.226" data-line="15" id="l1.226.15"></span>ὑπὲρ τοῦ μηδέποτ’ ἐκρυῆναι τῆς μνήμης τὰ λεχθέντα,
<span class="lb" data-page="1.226" data-line="16" id="l1.226.16"></span>γραφῆναί τινα αὐτῶν ὑπομνήματα. κᾀγὼ χαίρων σου τῇ
<span class="pb" data-page="1.227" id="p1.227"></span>
<span class="lb" data-page="1.227" data-line="1" id="l1.227.1"></span>περὶ τὴν ἀλήθειαν σπουδῇ, δύο ταῦτα ξυνέθηκα γράμματα·
<span class="lb" data-page="1.227" data-line="2" id="l1.227.2"></span>τὸ μὲν ἕτερον, ἐν ᾧ χρὴ πρότερον γυμνάσασθαι τὸν τεχνωθῆναι
<span class="lb" data-page="1.227" data-line="3" id="l1.227.3"></span>βουλόμενον, ἐπιδεικνύον, ὅπερ οἱ παλαιοὶ φιλόσοφοι
<span class="lb" data-page="1.227" data-line="4" id="l1.227.4"></span>λέγουσι, τὸ πάσῃ τέχνῃ τὴν σύστασιν ἀπὸ τῆς κατὰ τὸ
<span class="lb" data-page="1.227" data-line="5" id="l1.227.5"></span>τέλος ἐννοίας γίγνεσθαι· διῃρέθη δὲ διὰ τὸ μέγεθος εἰς
<span class="lb" data-page="1.227" data-line="6" id="l1.227.6"></span>δύο βιβλία· τὸ δ’ ἕτερον καὶ δεύτερον, οὗ νῦν ἀρχόμεθα,
<span class="lb" data-page="1.227" data-line="7" id="l1.227.7"></span>δεικνύον, ὅπως ἡ αὐτὴ καὶ μία μέθοδος, ὥσπερ τὰς ἄλλας
<span class="lb" data-page="1.227" data-line="8" id="l1.227.8"></span>ἁπάσας τέχνας, οὕτω καὶ τὴν ἰατρικὴν συνεστήσατο. καὶ
<span class="lb" data-page="1.227" data-line="9" id="l1.227.9"></span>δὴ ἀρκτέον ἤδη μοι τοῦ λόγου.
</p>
        </article>

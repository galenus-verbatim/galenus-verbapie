<article xmlns="http://www.w3.org/1999/xhtml" id="urn:cts:greekLit:tlg0057.tlg007.1st1K-grc1:1">
<span class="pb page1" data-page="1.307" id="p1.307"></span>
<span class="milestone ed1page page1" data-n="3.472" data-unit="ed1page" id="ed1page.3.472"></span>
<span class="milestone ed2page page1" data-n="1.197" data-unit="ed2page" id="ed2page.2.197"></span>
          <p>
<span class="lb" data-page="1.307" data-line="5" id="l1.307.5"></span><span class="milestone ed2page" data-n="2.197" data-unit="ed2page" id="ed2page.2.197"></span>Ἰατρική ἐστιν ἐπιστήμη ὑγιεινῶν, καὶ
<span class="lb" data-page="1.307" data-line="6" id="l1.307.6"></span>νοσωδῶν, καὶ οὐδετέρων. οὐ διαφέρει δὲ οὐδ’ εἰ νοσερῶν
<span class="lb" data-page="1.307" data-line="7" id="l1.307.7"></span>τις εἴποι. τοῦ μὲν οὖν τῆς ἐπιστήμης ὀνόματος κοινῶς
<span class="lb" data-page="1.307" data-line="8" id="l1.307.8"></span>τε καὶ οὐκ ἰδίως ἀκούειν χρή. τὸ δὲ ὑγιεινὸν, καὶ τὸ
<span class="lb" data-page="1.307" data-line="9" id="l1.307.9"></span>νοσῶδες, καὶ τὸ οὐδέτερον, τριχῶς ἕκαστον λέγεται· τὸ
<span class="lb" data-page="1.307" data-line="10" id="l1.307.10"></span>μὲν ὡς σῶμα, τὸ δὲ ὡς αἴτιον, τὸ δὲ ὡς σημεῖον. καὶ
<span class="lb" data-page="1.307" data-line="11" id="l1.307.11"></span>γὰρ τὸ ἐπιδεκτικὸν σῶμα τῆς ὑγείας, καὶ τὸ ποιητικὸν
<span class="lb" data-page="1.307" data-line="12" id="l1.307.12"></span>καὶ φυλακτικὸν αὐτῆς αἴτιον, καὶ τὸ δηλωτικὸν σημεῖον,
<span class="lb" data-page="1.307" data-line="13" id="l1.307.13"></span>ἅπαντα ταῦτα καλοῦσιν οἱ Ἕλληνες ὑγιεινά. κατὰ δὲ
<span class="lb" data-page="1.307" data-line="14" id="l1.307.14"></span>τὸν αὐτὸν τρόπον καὶ νοσώδη τὰ τε ἐπιδεκτικὰ νόσων
<span class="lb" data-page="1.307" data-line="15" id="l1.307.15"></span>σώματα, καὶ τὰ ποιητικά τε καὶ φυλακτικὰ νόσων
<span class="lb" data-page="1.307" data-line="16" id="l1.307.16"></span>αἴτια, καὶ τὰ δηλωτικὰ σημεῖα. καὶ δὴ καὶ τὰ οὐδέτερα
<span class="lb" data-page="1.307" data-line="17" id="l1.307.17"></span>κατὰ τὸν αὐτὸν λόγον σώματά τε καὶ αἴτια καὶ σημεῖα.
<span class="lb" data-page="1.307" data-line="18" id="l1.307.18"></span>καὶ ἐστι κατὰ πρῶτον μὲν λόγον ἐπιστήμη τῶν ὑγιεινῶν
<span class="pb" data-page="1.308" id="p1.308"></span>
<span class="lb" data-page="1.308" data-line="1" id="l1.308.1"></span>αἰτίων ἰατρικὴ, δι’ ἐκεῖνα δ’ ἤδη καὶ τῶν ἄλλων. δεύτερον
<span class="lb" data-page="1.308" data-line="2" id="l1.308.2"></span>δὲ τῶν νοσωδῶν. τρίτον δὲ τῶν οὐδετέρων. καὶ δὴ καὶ
<span class="lb" data-page="1.308" data-line="3" id="l1.308.3"></span>μετὰ ταῦτα τῶν σωμάτων, πρῶτον μὲν κᾀνταῦθα τῶν ὑγιεινῶν,
<span class="lb" data-page="1.308" data-line="4" id="l1.308.4"></span>ἐφεξῆς δὲ τῶν νοσερῶν, εἶτα τῶν οὐδετέρων. καὶ περὶ
<span class="lb" data-page="1.308" data-line="5" id="l1.308.5"></span>τῶν σημείων δὲ κατὰ τὸν αὐτὸν λόγον. ἐν μέντοι ταῖς
<span class="lb" data-page="1.308" data-line="6" id="l1.308.6"></span>πράξεσι, πρότερον μὲν τῶν σωμάτων ἡ διάγνωσις, ἐκ τῶν
<span class="lb" data-page="1.308" data-line="7" id="l1.308.7"></span>σημείων δηλονότι, μετὰ ταῦτα δὲ ἡ τῶν ἐπ’ αὐτοῖς
<span class="lb" data-page="1.308" data-line="8" id="l1.308.8"></span>αἰτίων εὕρεσις. ἀλλ’ ἐπεὶ καὶ τὸ ποιητικὸν, καὶ τὸ
<span class="lb" data-page="1.308" data-line="9" id="l1.308.9"></span>δηλωτικὸν, καὶ τὸ ἐπιδεκτικὸν, διχῶς ἕκαστον λέγεται,
<span class="lb" data-page="1.308" data-line="10" id="l1.308.10"></span>τὸ μὲν ἁπλῶς, τὸ δὲ ἐν τῷ νῦν, ἰστέον ἀμφοῖν οὖσαν
<span class="lb" data-page="1.308" data-line="11" id="l1.308.11"></span>ἐπιστήμην τὴν ἰατρικήν. καὶ αὐτὸ δὲ τὸ ἁπλῶς διχῶς λέγεται,
<span class="lb" data-page="1.308" data-line="12" id="l1.308.12"></span>τό τε διὰ παντὸς, καὶ ὡς ἐπὶ τὸ πολύ· καὶ ἔστιν
<span class="lb" data-page="1.308" data-line="13" id="l1.308.13"></span>ἀμφοτέρων τούτων ἐπιστήμη ἡ ἰατρική. τὸ δὲ οὐδέτερον,
<span class="lb" data-page="1.308" data-line="14" id="l1.308.14"></span>αἴτιόν τε, καὶ σημεῖον, καὶ σῶμα, τό τε ἁπλῶς λεγόμενον
<span class="lb" data-page="1.308" data-line="15" id="l1.308.15"></span>καὶ τὸ ἐν τῷ νῦν, τριχῶς ἕκαστον λέγεται· τὸ μὲν τῷ μηδ’
<span class="lb" data-page="1.308" data-line="16" id="l1.308.16"></span>ἑτέρου τῶν ἐναντίων μετέχειν, τὸ δὲ τῷ τῶν ἀμφοτέρων,
<span class="lb" data-page="1.308" data-line="17" id="l1.308.17"></span>τὸ δὲ τῷ ποτὲ μὲν τοῦδε, ποτὲ δὲ τοῦδε. τούτων δ’ αὐτῶν
<span class="pb" data-page="1.309" id="p1.309"></span>
<span class="lb" data-page="1.309" data-line="1" id="l1.309.1"></span>τὸ δεύτερον κατὰ δύο τρόπους λέγεται· ποτὲ μὲν τῷ
<span class="lb" data-page="1.309" data-line="2" id="l1.309.2"></span>μετέχειν ἑκατέρου τῶν ἐναντίων ἐξ ἴσου, ποτὲ δὲ τῷ πλέον
<span class="lb" data-page="1.309" data-line="3" id="l1.309.3"></span>θατέρου. ἔστι δὲ καὶ καθ’ ὅλου τοῦ ὅρου κατὰ τὴν λέξιν
<span class="lb" data-page="1.309" data-line="4" id="l1.309.4"></span>ἀμφιβολία τις, ἣν καὶ αὐτὴν χρὴ διαλύεσθαι. ἐν γὰρ τῷ
<span class="lb" data-page="1.309" data-line="5" id="l1.309.5"></span>λέγειν τὴν ἰατρικὴν ἐπιστήμην ὑπάρχειν ὑγιεινῶν, καὶ νοσερῶν,
<span class="lb" data-page="1.309" data-line="6" id="l1.309.6"></span>καὶ οὐδετέρων, σημαίνεται μὲν καὶ τὸ πάντων τῶν
<span class="lb" data-page="1.309" data-line="7" id="l1.309.7"></span>κατὰ μέρος, σημαίνεται δὲ καὶ τὸ ὁποίων, σημαίνεται δὲ καὶ
<span class="lb" data-page="1.309" data-line="8" id="l1.309.8"></span>τό τινων. ἀλλὰ τὸ μὲν πάντων ἀπεριόριστόν τε καὶ ἀδύνατον,
<span class="lb" data-page="1.309" data-line="9" id="l1.309.9"></span>τὸ δέ τίνων ἐλλιπές τε καὶ οὐ τεχνικόν· τὸ δ’ ὁμοίων τεχνικόν
<span class="lb" data-page="1.309" data-line="10" id="l1.309.10"></span>τε ἅμα καὶ διαρκὲς εἰς ἅπαντα τῆς τέχνης τὰ κατὰ μέρος, ὅπερ
<span class="lb" data-page="1.309" data-line="11" id="l1.309.11"></span>καὶ περιέχεσθαί φαμεν ἐν τῷ τῆς ἰατρικῆς ὅρῳ. ἀρξόμεθα
<span class="lb" data-page="1.309" data-line="12" id="l1.309.12"></span>οὖν ἀπὸ τῶν σωμάτων πρῶτον, ὁποῖά τινα τά θ’ ὑγιεινὰ,
<span class="lb" data-page="1.309" data-line="13" id="l1.309.13"></span>καὶ τὰ νοσώδη, καὶ τὰ οὐδέτερα τετύχηκεν ὄντα. μετὰ δὲ
<span class="lb" data-page="1.309" data-line="14" id="l1.309.14"></span>ταῦτα τὸν περὶ τῶν σημείων τε καὶ αἰτίων διεξέλθωμεν
<span class="lb" data-page="1.309" data-line="15" id="l1.309.15"></span>λόγον.
</p>
        </article>

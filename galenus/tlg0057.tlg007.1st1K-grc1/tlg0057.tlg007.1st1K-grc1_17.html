<article xmlns="http://www.w3.org/1999/xhtml" id="urn:cts:greekLit:tlg0057.tlg007.1st1K-grc1:17">
<span class="pb page1" data-page="1.348" id="p1.348"></span>
<span class="milestone ed1page page1" data-n="3.478" data-unit="ed1page" id="ed1page.3.478"></span>
<span class="milestone ed2page page1" data-n="2.210" data-unit="ed2page" id="ed2page.2.210"></span>
          <p>
<span class="lb" data-page="1.348" data-line="3" id="l1.348.3"></span>Γαστρὸς γνωρίσματα, τῆς μὲν φύσει ξηροτέρας,
<span class="lb" data-page="1.348" data-line="4" id="l1.348.4"></span>εἰ ταχέως διψώδεις γίγνοιντο, καὶ ὀλίγον αὐτοῖς ἀρκοίη
<span class="lb" data-page="1.348" data-line="5" id="l1.348.5"></span>ποτὸν, καὶ βαρύνοιντο τῷ πλείονι, καὶ κλύδωνας
<span class="lb" data-page="1.348" data-line="6" id="l1.348.6"></span>ἴσχοιεν, ἢ ἐπιπολάζοι τὸ περιττεῦον αὐτοῖς, ἐδέσμασί τε
<span class="lb" data-page="1.348" data-line="7" id="l1.348.7"></span>χαίροιεν ξηροτέροις· ὑγροτέρας δὲ, εἰ μήτε διψώδεις γίγνοιντο,
<span class="lb" data-page="1.348" data-line="8" id="l1.348.8"></span>καὶ τὸ πλεῖον ὑγρὸν ἀλύπως φέροιεν, ἐδέσμασί τε
<span class="lb" data-page="1.348" data-line="9" id="l1.348.9"></span>χαίροιεν ὑγροτέροις. ἡ δὲ θερμοτέρα φύσει γαστὴρ πέττει
<span class="lb" data-page="1.348" data-line="10" id="l1.348.10"></span>μὲν ἄμεινον, ἢ ὀρέγεται, καὶ πολὺ μᾶλλον ὅσα σκληρὰ φύσει
<span class="lb" data-page="1.348" data-line="11" id="l1.348.11"></span>καὶ δυσαλλοίωτα· διαφθείρεται γὰρ ἐν αὐτῇ τὰ εὐαλλοίωτα·
<span class="lb" data-page="1.348" data-line="12" id="l1.348.12"></span>χαίρουσα δὲ τοῖς θερμοῖς ἐδέσμασί τε καὶ πόμασιν,
<span class="lb" data-page="1.348" data-line="13" id="l1.348.13"></span>οὐδ’ ὑπὸ τῶν ψυχρῶν οὐδὲν βλάπτεται, κατά γε τὴν ἔμμετρον
<span class="lb" data-page="1.348" data-line="14" id="l1.348.14"></span>χρῆσιν. ἡ δὲ ψυχροτέρα φύσει γαστὴρ, ὀρεχθῆναι μὲν
<span class="lb" data-page="1.348" data-line="15" id="l1.348.15"></span>ἀγαθὴ, πέψαι δὲ οὐκ ἀγαθὴ, καὶ μάλιστα ὅσα δυσαλλοίωτα
<span class="lb" data-page="1.348" data-line="16" id="l1.348.16"></span>καὶ ψυχρὰ τῶν ἐδεσμάτων ἐστίν. ὀξύνεται γοῦν
<span class="lb" data-page="1.348" data-line="17" id="l1.348.17"></span>ἑτοίμως ἐν αὐτῇ. διὰ τοῦτο καὶ ὀξυρεγμιώδης ἐστὶν ἡ
<span class="pb" data-page="1.349" id="p1.349"></span>
<span class="lb" data-page="1.349" data-line="1" id="l1.349.1"></span>τοιαύτη γαστὴρ, καὶ χαίρει μὲν τοῖς ψυχροῖς, βλάπτεται δὲ
<span class="lb" data-page="1.349" data-line="2" id="l1.349.2"></span>ῥᾳδίως ἀμετρότερον χρησαμένη. οὕτως <span class="milestone ed2page" data-n="2.211" data-unit="ed2page" id="ed2page.2.211"></span>δὲ καὶ τῶν
<span class="lb" data-page="1.349" data-line="3" id="l1.349.3"></span>ἔξωθεν αὐτῇ προσπιπτόντων ψυχρῶν οὐ φέρει τὴν πολυχρόνιον
<span class="lb" data-page="1.349" data-line="4" id="l1.349.4"></span>ὁμιλίαν, ὥσπερ οὐδ’ ἡ θερμὴ τῶν θερμῶν. αἱ
<span class="lb" data-page="1.349" data-line="5" id="l1.349.5"></span>μέντοι διὰ νόσον ἐν τῇ γαστρὶ δυσκρασίαι ταύτῃ διαφέρουσι
<span class="lb" data-page="1.349" data-line="6" id="l1.349.6"></span>τῶν ἐμφύτων, ᾗ τῶν ἐναντίων ἐπιθυμοῦσιν, οὐ τῶν
<span class="lb" data-page="1.349" data-line="7" id="l1.349.7"></span>ὁμοίων, ὥσπερ αἱ σύμφυτοι. αἱ δὲ κατὰ συζυγίαν ἐν τῇ
<span class="lb" data-page="1.349" data-line="8" id="l1.349.8"></span>γαστρὶ δυσκρασίαι διὰ τῆς τῶν ἁπλῶν γνωρισθήσονται
<span class="lb" data-page="1.349" data-line="9" id="l1.349.9"></span>συνθέσεως. ἀκριβῶς δὲ χρὴ προσέχειν τὸν νοῦν τοῖς εἰρημένοις,
<span class="lb" data-page="1.349" data-line="10" id="l1.349.10"></span>διακρίνοντας αὐτὰ τῶν ῥηθησομένων. οὐ μόνον
<span class="lb" data-page="1.349" data-line="11" id="l1.349.11"></span>γὰρ ἡ κοιλία διψώδεις τε καὶ ἀδίψους ἐργάζεται, καὶ ψυχροῦ
<span class="lb" data-page="1.349" data-line="12" id="l1.349.12"></span>καὶ θερμοῦ πόματος ὀρεκτικοὺς, ἀλλὰ καὶ τὰ κατὰ
<span class="lb" data-page="1.349" data-line="13" id="l1.349.13"></span>τὸν θώρακα σπλάγχνα, καρδία καὶ πνεύμων. ἀλλ’ οἵ γε
<span class="lb" data-page="1.349" data-line="14" id="l1.349.14"></span>διὰ τὴν τούτων θερμότητα διψῶντες εἰσπνέουσί τε πλέον,
<span class="lb" data-page="1.349" data-line="15" id="l1.349.15"></span>ἐκφυσῶσί τε μακρὸν, αἰσθάνονταί τε κατὰ τὸν θώρακα τοῦ
<span class="lb" data-page="1.349" data-line="16" id="l1.349.16"></span>καύματος, οὐχ ὥσπερ οἱ διὰ τὴν γαστέρα κατὰ τὰ ὑποχόνδρια.
<span class="lb" data-page="1.349" data-line="17" id="l1.349.17"></span>καὶ μὲν δὴ πίνοντες οὐκ εὐθέως ἡσυχάζουσι, καὶ τὸ
<span class="lb" data-page="1.349" data-line="18" id="l1.349.18"></span>ψυχρὸν πόμα ἵστησιν αὐτῶν μᾶλλον τὴν δίψαν, ἤπερ τὸ
<span class="pb" data-page="1.350" id="p1.350"></span>
<span class="lb" data-page="1.350" data-line="1" id="l1.350.1"></span>πολὺ θερμόν. ἀναψύχει δὲ αὐτοὺς καὶ ὁ ψυχρὸς ἀὴρ εἰσπνεόμενος,
<span class="lb" data-page="1.350" data-line="2" id="l1.350.2"></span>οὐδὲν ἐπικουφίζων τοὺς ἐκ γαστρὸς διψώδεις.
<span class="lb" data-page="1.350" data-line="3" id="l1.350.3"></span>οὕτως δὲ καὶ οἱ ἐναντίως ἔχοντες ὑπὸ τῆς ψυχρᾶς εἰσπνοῆς
<span class="lb" data-page="1.350" data-line="4" id="l1.350.4"></span>αἰσθητῶς ἀνιῶνται.
</p>
        </article>

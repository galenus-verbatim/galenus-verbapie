<article xmlns="http://www.w3.org/1999/xhtml" id="urn:cts:greekLit:tlg0057.tlg007.1st1K-grc1:32">
<span class="pb page1" data-page="1.389" id="p1.389"></span>
<span class="milestone ed1page page1" data-n="3.484" data-unit="ed1page" id="ed1page.3.484"></span>
<span class="milestone ed2page page1" data-n="2.224" data-unit="ed2page" id="ed2page.2.224"></span>
          <p>
<span class="lb" data-page="1.389" data-line="3" id="l1.389.3"></span>Κατὰ δὲ τὰς συνθέτους ἐπιπέπλεκται
<span class="lb" data-page="1.389" data-line="4" id="l1.389.4"></span>τοῖς ἕλκεσιν πρώτη μὲν ἡ κοιλότης, ἣν οὐκ ἄλλην διάθεσιν,
<span class="lb" data-page="1.389" data-line="5" id="l1.389.5"></span>ἀλλ’ ἕλκους ἡγοῦνται διαφοράν. ἔστι δὲ οὐ διαφορὰ
<span class="lb" data-page="1.389" data-line="6" id="l1.389.6"></span>τό γε τοιοῦτον, ἀλλ’ ἕτερόν τι γένος ὅλου τοῦ νοσήματος,
<span class="lb" data-page="1.389" data-line="7" id="l1.389.7"></span>ἐν ᾧ τῆς οὐσίας αὐτῆς ἐστιν ἀπώλεια. καὶ τοίνυν καὶ ἡ
<span class="lb" data-page="1.389" data-line="8" id="l1.389.8"></span>ἴασις ἐπὶ διττῷ πάθει διττοῦ δεῖται σκοποῦ. ἡ μὲν γὰρ
<span class="lb" data-page="1.389" data-line="9" id="l1.389.9"></span>τῆς συνεχείας λύσις ἑνώσεως, ἡ δὲ τῆς οὐσίας ἀπώλεια
<span class="lb" data-page="1.389" data-line="10" id="l1.389.10"></span>γενέσεως χρῄζει λελεγμένοι δ’ εἰσὶν ὀλίγον ἔμπροσθεν οἱ
<span class="lb" data-page="1.389" data-line="11" id="l1.389.11"></span>τῆς γενέσεως σκοποί. καὶ μὲν δὴ καὶ ὡς χρὴ πρῶτον ἰᾶσθαι
<span class="lb" data-page="1.389" data-line="12" id="l1.389.12"></span>τήνδε τὴν διάθεσιν, εἶθ’ ἑξῆς ἑνοῦν ἐπιχειρεῖν, αὐτὴ τῶν
<span class="lb" data-page="1.389" data-line="13" id="l1.389.13"></span>πραγμάτων ἡ φύσις ἐνδείκνυται. ὅταν οὗν ἀναπληρωθῇ μὲν
<span class="lb" data-page="1.389" data-line="14" id="l1.389.14"></span>τὸ κοῖλον, ὁμαλὸν δὲ τὸ ἕλκος ὑπάρχῃ, τὸν ἕτερον τῶν
<span class="lb" data-page="1.389" data-line="15" id="l1.389.15"></span>σκοπῶν ἀνῃρῆσθαι συμβαίνει. μέσης γὰρ τῆς νεογενοῦς σαρκὸς
<span class="lb" data-page="1.389" data-line="16" id="l1.389.16"></span>ἱσταμένης τῶν χειλῶν τοῦ ἕλκους, ἑνωθῆναι μὲν ἀδύνατον
<span class="lb" data-page="1.389" data-line="17" id="l1.389.17"></span>τὰ διεστῶτα, σκοπὸν δ’ ἄλλον ἰάσεως ἐξευρεῖν χρή
<span class="lb" data-page="1.389" data-line="18" id="l1.389.18"></span>τὴν δ’ εὕρεσιν ἐκ τοῦ κατὰ φύσιν ἕξομεν, ὃ περιποιῆσαι
<span class="pb" data-page="1.390" id="p1.390"></span>
<span class="lb" data-page="1.390" data-line="1" id="l1.390.1"></span>τῷ μέρει προσήκει. κατὰ φύσιν δ’ ἦν αὐτῷ σκέπεσθαι
<span class="lb" data-page="1.390" data-line="2" id="l1.390.2"></span>δέρματι. τοῦτ’ οὖν ἡμῖν ἐστι ποιητέον, ἢ, εἴπερ ἐστὶν ἀδύνατος
<span class="lb" data-page="1.390" data-line="3" id="l1.390.3"></span>ὁ σκοπὸς, ὅμοιόν τι δέρματι. τὴν γοῦν σάρκα δερματώδη
<span class="lb" data-page="1.390" data-line="4" id="l1.390.4"></span>ποιητέον ἐστίν. ἔστι δὲ τοιαύτη, ξηραινομένη τε ἅμα
<span class="lb" data-page="1.390" data-line="5" id="l1.390.5"></span>καὶ τυλουμένη. ξηραινόντων δὲ καὶ στυφόντων ἀδήκτως
<span class="lb" data-page="1.390" data-line="6" id="l1.390.6"></span>ἔσται χρεία φαρμάκων εἰς τὰς ἐπουλώσεις. οὕτως δὲ κᾀν
<span class="lb" data-page="1.390" data-line="7" id="l1.390.7"></span>ῥύπος ἐπιτραφῇ, σκοπὸς μὲν ἀποῤῥύψαι· φάρμακον δὲ
<span class="lb" data-page="1.390" data-line="8" id="l1.390.8"></span>ὑγιεινὸν τὸ ῥυπτικόν. εἴρηται δ’ αὐτῶν ἐν τοῖς περὶ φαρμάκων
<span class="lb" data-page="1.390" data-line="9" id="l1.390.9"></span>ἡ ὕλη. καὶ μὲν δὴ καὶ εἰ φλεγμονή τις, ἢ θλάσις,
<span class="lb" data-page="1.390" data-line="10" id="l1.390.10"></span>ἢ σκίῤῥος, ἢ οἴδημα κατὰ τοῦ ἕλκους εἴη, θεραπευτέον
<span class="lb" data-page="1.390" data-line="11" id="l1.390.11"></span>ἐκεῖνα πρότερον διὰ τῶν εἰρημένων μεθόδων. οὕτως
<span class="lb" data-page="1.390" data-line="12" id="l1.390.12"></span>δὲ καὶ εἰ ἐπιῤῥεῖ τι τῷ ἕλκει, κατὰ τὴν τῶν ἐπιῤῥεόντων
<span class="lb" data-page="1.390" data-line="13" id="l1.390.13"></span>ἴασιν. ὡσαύτως δὲ καὶ εἰ δυσκρασία τις εἴη κατὰ τὸ ἡλκωμένων,
<span class="lb" data-page="1.390" data-line="14" id="l1.390.14"></span>ἐπὶ τὰ τῆς δυσκρασίας πρότερον ἰέναι βοηθήματα.
<span class="lb" data-page="1.390" data-line="15" id="l1.390.15"></span>καὶ περὶ μὲν τούτων ἅλις.
</p>
        </article>

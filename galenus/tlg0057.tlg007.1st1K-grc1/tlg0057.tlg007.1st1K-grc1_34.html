<article xmlns="http://www.w3.org/1999/xhtml" id="urn:cts:greekLit:tlg0057.tlg007.1st1K-grc1:34">
<span class="pb page1" data-page="1.393" id="p1.393"></span>
<span class="milestone ed1page page1" data-n="3.484" data-unit="ed1page" id="ed1page.3.484"></span>
<span class="milestone ed2page page1" data-n="2.225" data-unit="ed2page" id="ed2page.2.225"></span>
          <p>
<span class="lb" data-page="1.393" data-line="14" id="l1.393.14"></span>Ὅσαι δὲ ἐμφράξεις ἢ στενοχωρίαι νοσήμασιν
<span class="lb" data-page="1.393" data-line="15" id="l1.393.15"></span>ἑτέροις ἕπονται, θεραπευτέον ἐκεῖνα πρότερον. δέδεικται
<span class="lb" data-page="1.393" data-line="16" id="l1.393.16"></span>δ’ ἐν τῷ περὶ τῆς τῶν νοσημάτων διαφορᾶς, ὡς
<span class="lb" data-page="1.393" data-line="17" id="l1.393.17"></span>φλεγμοναῖς, καὶ σκίῤῥοις, καὶ οἰδήμασι, καὶ ξηρότησιν
<span class="lb" data-page="1.393" data-line="18" id="l1.393.18"></span>ἐνίοτε ἀμέτροις, ἔτι τε μοχθηροῖς σχήμασιν αὐτῶν τῶν
<span class="lb" data-page="1.393" data-line="19" id="l1.393.19"></span>περιεχόντων σωμάτων ἕπεται πολλάκις τὰ εἰρημένα, καθάπερ
<span class="pb" data-page="1.394" id="p1.394"></span>
<span class="lb" data-page="1.394" data-line="1" id="l1.394.1"></span>καὶ ὄγκοις τισὶ τῶν πέριξ σωμάτων. εἰ δὲ καὶ πρὸς
<span class="lb" data-page="1.394" data-line="2" id="l1.394.2"></span>ἄλληλα τῶν εἰρημένων ἐπιπλέκοιτό τινα, τὰς ἐνδείξεις ἔχει
<span class="lb" data-page="1.394" data-line="3" id="l1.394.3"></span>ποικίλας. <span class="milestone ed2page" data-n="2.226" data-unit="ed2page" id="ed2page.2.226"></span>ἀρκέσει δ’ ἐφ’ ἑνὸς, ὡς ἐπὶ παραδείγματος,
<span class="lb" data-page="1.394" data-line="4" id="l1.394.4"></span>ποιήσασθαι τὸν λόγον· ἐπὶ πλέον γὰρ ὑπὲρ ἁπάντων
<span class="lb" data-page="1.394" data-line="5" id="l1.394.5"></span>ἐν τοῖς θεραπευτικοῖς λέγεται γράμμασιν. ὑποκείσθω τοίνυν
<span class="lb" data-page="1.394" data-line="6" id="l1.394.6"></span><span class="milestone ed1page" data-n="3.485" data-unit="ed1page" id="ed1page.3.485"></span>ἐπιῤῥεῖν τινι μέρει πλῆθος αἵματος, ὡς διατείνεσθαι
<span class="lb" data-page="1.394" data-line="7" id="l1.394.7"></span>τὰ κατὰ τὸ μόριον ἀγγεῖα, μὴ τὰ μεγάλα μόνον,
<span class="lb" data-page="1.394" data-line="8" id="l1.394.8"></span>ἀλλὰ καὶ τὰ σμικρὰ τὰ πρότερον ἐκφεύγοντα τὴν ὄψιν, ἐκ
<span class="lb" data-page="1.394" data-line="9" id="l1.394.9"></span>δὲ τοῦ πεπληρῶσθαι φαινόμενα νῦν, ὥσπερ γε ἐπ’ ὀφθαλμῶν
<span class="lb" data-page="1.394" data-line="10" id="l1.394.10"></span>ὁρᾶται σαφῶς ἐνίοτε διὰ τὴν λευκότητα τοῦ χιτῶνος.
<span class="lb" data-page="1.394" data-line="11" id="l1.394.11"></span>εἰκὸς δὲ δήπου, καὶ ἄλλα τῶν μὴ ὁρωμένων ἀγγείων διατετάσθαι
<span class="lb" data-page="1.394" data-line="12" id="l1.394.12"></span>μεμεστωμένα, μηδέπω μηδ’ αὐτὰ φαινόμενα διὰ
<span class="lb" data-page="1.394" data-line="13" id="l1.394.13"></span>τὴν σμικρότητα. καὶ δὴ κίνδυνος ἐκχυθῆναι τὸ διϊδρούμενον
<span class="lb" data-page="1.394" data-line="14" id="l1.394.14"></span>ἐκ τῶν ἀγγείων εἰς τὰς μεταξὺ χώρας τὰς κενὰς, ἢ καὶ
<span class="lb" data-page="1.394" data-line="15" id="l1.394.15"></span>παρεκχεῖσθαι μικρὸν ἤδη. τοῦ τοιούτου πάθους ἡ ἴασις
<span class="lb" data-page="1.394" data-line="16" id="l1.394.16"></span>ἕξει μὲν δήπου σκοπὸν τὴν κένωσιν, ἢ, ἵνα σαφέστερον
<span class="lb" data-page="1.394" data-line="17" id="l1.394.17"></span>εἴπωμεν, ἀποκένωσιν. ἐπειδὴ τὸ πάθος ἦν ἐν τῷ πεπληρῶσθαι
<span class="lb" data-page="1.394" data-line="18" id="l1.394.18"></span>τὸ μόριον ἀμέτρως, ἀναγκαῖον δὴ, ἤτοι παλινδρομῆσαν
<span class="pb" data-page="1.395" id="p1.395"></span>
<span class="lb" data-page="1.395" data-line="1" id="l1.395.1"></span>ἐκκενωθῆναι τὸ περιττὸν, ἢ δι’ αὐτοῦ τοῦ πεπονθότος
<span class="lb" data-page="1.395" data-line="2" id="l1.395.2"></span>μορίου. παλινδρομήσει μὲν οὖν, ἢ ὠσθὲν, ἢ ἑλχθὲν,
<span class="lb" data-page="1.395" data-line="3" id="l1.395.3"></span>ἢ παραπεμφθὲν, ἢ κατά τινα τούτων, ἢ κατὰ πάντα. δι’
<span class="lb" data-page="1.395" data-line="4" id="l1.395.4"></span>αὐτοῦ δὲ τοῦ πεπονθότος ἐκκενωθήσεται, τὸ μέν τι φανερῶς
<span class="lb" data-page="1.395" data-line="5" id="l1.395.5"></span>τε καὶ αἰσθητῶς, τὸ δὲ εἰς ἀτμοὺς λεπτυνθέν. εἰ μὲν
<span class="lb" data-page="1.395" data-line="6" id="l1.395.6"></span>οὖν εἴη τὸ σύμπαν σῶμα πληθωρικώτερον, οὐ χρὴ διὰ τοῦ
<span class="lb" data-page="1.395" data-line="7" id="l1.395.7"></span>πεπονθότος τόπου ἐκκενοῦν. εἰ μὲν γὰρ ἀμυχαῖς καὶ τομαῖς
<span class="lb" data-page="1.395" data-line="8" id="l1.395.8"></span>αἰσθητῶς ἐκκενώσομεν ὀδυνήσαντες, ἐπισπασόμεθα
<span class="lb" data-page="1.395" data-line="9" id="l1.395.9"></span>πλέον διὰ τὴν ὀδύνην. εἰ δὲ τοῖς θερμαίνουσι διαφορεῖν
<span class="lb" data-page="1.395" data-line="10" id="l1.395.10"></span>ἐπιχειρήσομεν, ἕλξομεν διὰ τὴν θερμότερα πλέον εἰς τὸ
<span class="lb" data-page="1.395" data-line="11" id="l1.395.11"></span>μέρος, ἢ διαφορήσομεν. εἰ δ’ αὖ βουλοίμεθα παλινδρομεῖν
<span class="lb" data-page="1.395" data-line="12" id="l1.395.12"></span>ἀναγκάζειν τὸ ἐπιῤῥυὲν, οὐκ ἂν δέξαιτο μεστὸν ὑπάρχον τὸ
<span class="lb" data-page="1.395" data-line="13" id="l1.395.13"></span>σῶμα. πρὸς ἄμφω τοίνυν ταῦτα χρὴ κενῶσαι τὸ ὅλον, ἢ
<span class="lb" data-page="1.395" data-line="14" id="l1.395.14"></span>ἀντισπάσαι γε πάντως εἰς ἄλλα χωρία τὸ ἐπιῤῥέον τῷ πεπονθότι·
<span class="lb" data-page="1.395" data-line="15" id="l1.395.15"></span>τοῦτο δὲ ἐργασάμενον ἀπωθεῖσθαι τοῦ μέρους
<span class="lb" data-page="1.395" data-line="16" id="l1.395.16"></span>πρότερον, ἢ διαφορεῖν ἐπιχειρεῖν. ἑτοιμοτέρα γὰρ ἡ κένωσις,
<span class="lb" data-page="1.395" data-line="17" id="l1.395.17"></span>ὅσῳ διὰ μειζόνων. ἀποκρουσόμεθα δ’ ἐκ τοῦ πεπονθότος,
<span class="pb" data-page="1.396" id="p1.396"></span>
<span class="lb" data-page="1.396" data-line="1" id="l1.396.1"></span>εἰ στύφοιμέν τε καὶ ψύχοιμεν. ἀλλὰ καὶ τὰ κενωθέντα
<span class="lb" data-page="1.396" data-line="2" id="l1.396.2"></span>πρὸς ἑαυτὰ τὸ ἀποκρουόμενον ἕλξει· δέδεικται γὰρ καὶ
<span class="lb" data-page="1.396" data-line="3" id="l1.396.3"></span>τοῦτο διὰ τοῦ περὶ τῶν φυσικῶν δυνάμεων λόγου. καὶ δὴ
<span class="lb" data-page="1.396" data-line="4" id="l1.396.4"></span>καὶ παραπέμψει τὰ ἀγγεῖα, τονωθέντα τοῖς στύφουσι φαρμάκοις.
<span class="lb" data-page="1.396" data-line="5" id="l1.396.5"></span>εἰ μὲν οὖν ἅπαν οὕτω παλινδρομήσει, εὖ ἂν ἔχοι·
<span class="lb" data-page="1.396" data-line="6" id="l1.396.6"></span>καταλειφθέντος δέ τινος ἐν τῷ μορίῳ, ἐχρῆν, μὲν δήπου
<span class="lb" data-page="1.396" data-line="7" id="l1.396.7"></span>τεκμαίρεσθαι τοῦτο γλίσχρον ὑπάρχειν, ἢ παχὺ, καὶ διὰ
<span class="lb" data-page="1.396" data-line="8" id="l1.396.8"></span>τοῦτ’ ἐσφηνῶσθαι δυσλύτως. δύναται δὲ καὶ μὴ τοιοῦτον
<span class="lb" data-page="1.396" data-line="9" id="l1.396.9"></span>ὂν εἰς τὰς μεταξὺ χώρας ἐκκεχύσθαι. τότ’ οὖν ἥκειν ἤδη
<span class="lb" data-page="1.396" data-line="10" id="l1.396.10"></span>καιρὸς ἐπὶ τὸ κενοῦν αὐτὸ διὰ τοῦ πεπονθότος, ἐπιθέντα
<span class="lb" data-page="1.396" data-line="11" id="l1.396.11"></span>τοῖς ὑπερκειμένοις ἀποκρουστικὰς τῶν ἐπιῤῥεόντων δυνάμεις.
<span class="lb" data-page="1.396" data-line="12" id="l1.396.12"></span>ἐκκενώσεις δὲ μάλιστα, εἰ κατὰ τὰς μεταξὺ χώρας τεκμαίροιο
<span class="lb" data-page="1.396" data-line="13" id="l1.396.13"></span>περιέχεσθαί τι δι’ ἀμυχῶν τε ἅμα καὶ διὰ φαρμάκων
<span class="lb" data-page="1.396" data-line="14" id="l1.396.14"></span>διαφορητικῶν. ἀλλ’ ἐπεὶ τὰ διαφοροῦντα πάντα θερμὰ
<span class="lb" data-page="1.396" data-line="15" id="l1.396.15"></span>ταῖς δυνάμεσιν ὑπάρχει, τῆς δ’ αὐτῆς ἐστι κράσεως ἔργον
<span class="lb" data-page="1.396" data-line="16" id="l1.396.16"></span>τὸ δάκνειν, ὅταν ἀμετρότερον ἦ θερμὰ, φυλακτέον ἐν αὐτοῖς
<span class="lb" data-page="1.396" data-line="17" id="l1.396.17"></span>τὰ πάνυ θερμὰ, καὶ μάλιστα ἢν ἐπιπολῆς ἦ τὸ
<span class="pb" data-page="1.397" id="p1.397"></span>
<span class="lb" data-page="1.397" data-line="1" id="l1.397.1"></span>πεπονθός. ὀδυνήσεται γὰρ οὐ σμικρῶς, ἢν ἅμα τε πεπόνθῃ
<span class="lb" data-page="1.397" data-line="2" id="l1.397.2"></span>καὶ δάκνηται, ὀδύνη τε πᾶσα παροξύνει τὰ ῥεύματα.
<span class="lb" data-page="1.397" data-line="3" id="l1.397.3"></span>τὸ μετρίως οὖν θερμὸν ἐπὶ τούτων ἀνώδυνον, ἔτι δὲ μᾶλλον,
<span class="lb" data-page="1.397" data-line="4" id="l1.397.4"></span>ἐὰν ὑγρὸν ὑπάρχῃ. καὶ μέντοι καὶ ἱκανόν ἐστιν διαφορῆσαι
<span class="lb" data-page="1.397" data-line="5" id="l1.397.5"></span>τὸ ἐπιπολῆς, εἰ καὶ μὴ σφοδρὸν εἴη τὸ διαφορητικὸν
<span class="lb" data-page="1.397" data-line="6" id="l1.397.6"></span>φάρμακον. εἰ δὲ τὰ μὲν ἐπιπολῆς ἀπαθῆ παντάπασιν
<span class="lb" data-page="1.397" data-line="7" id="l1.397.7"></span>ὑπάρχει, διὰ βάθους δ’ εἴη τὸ κενώσεως δεόμενον,
<span class="lb" data-page="1.397" data-line="8" id="l1.397.8"></span><span class="milestone ed2page" data-n="2.227" data-unit="ed2page" id="ed2page.2.227"></span>ἐπιτεῖναί τε καὶ αὐξῆσαι δεῖ τοῦ διαφορητικοῦ φαρμάκου
<span class="lb" data-page="1.397" data-line="9" id="l1.397.9"></span>τὴν θερμασίαν. κινδυνεύσει γὰρ ἐκλυθῆναι, πρὶν
<span class="lb" data-page="1.397" data-line="10" id="l1.397.10"></span>εἰς τὸ βάθος ἐξικέσθαι, οὐ μὴν οὐδ’ ἀνιάσει τι τὰ ἐπιπολῆς,
<span class="lb" data-page="1.397" data-line="11" id="l1.397.11"></span>ὧν ψαύσει, διότι μὴ πέπονθεν. ὥστε καὶ νῦν ἐς
<span class="lb" data-page="1.397" data-line="12" id="l1.397.12"></span>ταὐτὸν ἄμφω συμβαίνει πρὸς τὴν τῶν θερμοτέρων τε ἅμα
<span class="lb" data-page="1.397" data-line="13" id="l1.397.13"></span>καὶ δριμυτέρων φαρμάκων χρῆσιν, τά τ’ ἐπιπολῆς ἀνεχόμενα,
<span class="lb" data-page="1.397" data-line="14" id="l1.397.14"></span>καὶ τὰ διὰ βάθους δεόμενα. ταύτην μὲν οὖν τὴν
<span class="lb" data-page="1.397" data-line="15" id="l1.397.15"></span>ἔνδειξιν ἐκ τοῦ μορίου τῆς θέσεως ἐλάβομεν. ἑξῆς δὲ σκοπῶμεν,
<span class="lb" data-page="1.397" data-line="16" id="l1.397.16"></span>εἰ λείπει τι πρὸς τὴν ἴασιν· ἔοικε γάρ λείπειν οὐ
<span class="lb" data-page="1.397" data-line="17" id="l1.397.17"></span>μικρά. τῶν πεπονθότων αὐτῶν, ἐν οἷς ἐστι τὸ περιττὸν τοῦ
<span class="pb" data-page="1.398" id="p1.398"></span>
<span class="lb" data-page="1.398" data-line="1" id="l1.398.1"></span>ῥεύματος, ἔνια μὲν ἀραιὰ καὶ χαῦνα καὶ μαλακὰ τὴν φύσιν
<span class="lb" data-page="1.398" data-line="2" id="l1.398.2"></span>ἐστὶν, ἔνια δὲ πυκνὰ καὶ πεπιλημένα καὶ σκληρά.
<span class="lb" data-page="1.398" data-line="3" id="l1.398.3"></span>τὰ μὲν οὖν πρότερα ῥᾳδίως ἐκκενοῦται. τὰ δ’ ἕτερα δριμυτέρων
<span class="lb" data-page="1.398" data-line="4" id="l1.398.4"></span>δεῖται τῶν κενωσόντων αὐτὰ, καὶ προσέτι λεπτομερεστέρων.
<span class="lb" data-page="1.398" data-line="5" id="l1.398.5"></span>ἂν δὲ καὶ κατὰ συχνοῦ κεῖνται βάθους, ἔτι
<span class="lb" data-page="1.398" data-line="6" id="l1.398.6"></span>δὴ καὶ μᾶλλον. αὕτη σοι πάλιν ἔνδειξις ἑτέρα παρὰ τῆς
<span class="lb" data-page="1.398" data-line="7" id="l1.398.7"></span>οὐσίας τοῦ πεπονθότος. ἄλλη δ’ ἀπὸ τῆς διαπλάσεως ἅμα
<span class="lb" data-page="1.398" data-line="8" id="l1.398.8"></span>καὶ θέσεως. ὑποκείσθω γὰρ, εἰ οὕτως ἔτυχεν, ἐν ἥπατι τὴν
<span class="lb" data-page="1.398" data-line="9" id="l1.398.9"></span>προειρημένην εἶναι διάθεσιν, ἐν τοῖς στενοῖς πέρασι τῶν
<span class="lb" data-page="1.398" data-line="10" id="l1.398.10"></span>ἀγγείων ἐσφηνωμένων ὑγρῶν, ἤτοι γλίσχρων, ἢ παχέων, ἢ
<span class="lb" data-page="1.398" data-line="11" id="l1.398.11"></span>πολλῶν. ἆρ’ οὐχ ἕτοιμον ἐδέσμασί τε καὶ πόμασι λεπτυντικοῖς
<span class="lb" data-page="1.398" data-line="12" id="l1.398.12"></span>τὸ πάχος μὲν πρῶτον ἅμα τῇ γλισχρότητι λεπτομερὲς
<span class="lb" data-page="1.398" data-line="13" id="l1.398.13"></span>ἐργάζεσθαι· δεύτερον δὲ, μὴ διὰ τῶν ἀοράτων καὶ στενῶν
<span class="lb" data-page="1.398" data-line="14" id="l1.398.14"></span>μόνον, ἀλλὰ καὶ δι’ εὐρειῶν ὁδῶν ἐκκενῶσαι τὸ λυποῦν;
<span class="lb" data-page="1.398" data-line="15" id="l1.398.15"></span>εὐρύτεραι γάρ εἰσι κατὰ τὸ ἧπαρ αἱ φλέβες, ὥσπερ
<span class="lb" data-page="1.398" data-line="16" id="l1.398.16"></span>καὶ πλεῖσται· τελευτῶσι δ’ αἱ μὲν ἐν τοῖς κυρτοῖς εἰς τὴν
<span class="lb" data-page="1.398" data-line="17" id="l1.398.17"></span>κοίλην, αἱ δ’ ἐν τοῖς σιμοῖς ἐπὶ πύλας. ὥστ’ ἤδη σοι
<span class="lb" data-page="1.398" data-line="18" id="l1.398.18"></span>ῥᾷστον, ἐν ὁποτέραις ἂν ὦσιν αἱ σφηνώσεις, ἐκκενοῦν ἑτοίμως
<span class="pb" data-page="1.399" id="p1.399"></span>
<span class="lb" data-page="1.399" data-line="1" id="l1.399.1"></span>αὐτὰς, ἕλκοντα μὲν εἰς τὴν γαστέρα διὰ τῶν ἑλκτικῶν
<span class="lb" data-page="1.399" data-line="2" id="l1.399.2"></span>τε καὶ ἀναστομωτικῶν, ὅσα τῶν ὑγρῶν ἐσφήνωται, κατὰ
<span class="lb" data-page="1.399" data-line="3" id="l1.399.3"></span>τὰς ἐν τοῖς σιμοῖς φλέβας, ἐπ’ οὖρα δὲ προτρέποντα διὰ
<span class="lb" data-page="1.399" data-line="4" id="l1.399.4"></span>τῆς κοίλης φλεβὸς, ὅσα κατὰ τὰς ταύτης φλέβας. ἑτέρα
<span class="lb" data-page="1.399" data-line="5" id="l1.399.5"></span>δὲ ἐπὶ ταῖς προειρημέναις ἔνδειξις ἀφ’ ἥπατος, ὡς ἀρχῆς
<span class="lb" data-page="1.399" data-line="6" id="l1.399.6"></span>φλεβῶν. ἐπεὶ γὰρ οὐχ ἑαυτὸ μόνον, ὥσπερ τὰ πλεῖστα
<span class="lb" data-page="1.399" data-line="7" id="l1.399.7"></span>μόρια τοῦ ζώου, διοικεῖν πέφυκεν, ἀλλ’ ἐπιπέμπει δύναμιν
<span class="lb" data-page="1.399" data-line="8" id="l1.399.8"></span>ταῖς φλεψὶ, κίνδυνός ἐστιν, ἐὰν ἐκλύσωμεν αὐτοῦ τὸν τόνον
<span class="lb" data-page="1.399" data-line="9" id="l1.399.9"></span>ἐπιβροχαῖς τε καὶ καταπλάσμασι χαλαστικοῖς, αὐτό τε πρῶτον
<span class="lb" data-page="1.399" data-line="10" id="l1.399.10"></span>ἀτονῆσαι περὶ τὴν ἐνέργειαν, ἀτόνους τε συμπάσας ἐργάσασθαι
<span class="lb" data-page="1.399" data-line="11" id="l1.399.11"></span>τὰς φλέβας. ὅθεν ἐπιμιγνύναι χρὴ τῶν στυφόντων
<span class="lb" data-page="1.399" data-line="12" id="l1.399.12"></span>τι φαρμάκων ἐν ταῖς θεραπείαις αὐτοῦ. ἀλλ’ ἐπειδὴ
<span class="lb" data-page="1.399" data-line="13" id="l1.399.13"></span>διὰ βάθους ἐστὶ συχνοῦ, κίνδυνος ἐκλυθῆναι τὴν δύναμιν
<span class="lb" data-page="1.399" data-line="14" id="l1.399.14"></span>τοῦ στύφοντος, ἐὰν μὴ ποδηγῆται πρός τινος ἑτέρας οὐσίας
<span class="lb" data-page="1.399" data-line="15" id="l1.399.15"></span>λεπτομεροῦς, οἵα περ ἡ τῶν ἀρωμάτων ἐστί. κάλλιον δὲ,
<span class="lb" data-page="1.399" data-line="16" id="l1.399.16"></span>εἰ αὐτὸ τὸ στύφον φάρμακον εὐθὺς εἴη καὶ ἀρωματῶδες·
<span class="lb" data-page="1.399" data-line="17" id="l1.399.17"></span>συμφύτους γὰρ ἔχον δύο ποιότητάς τε καὶ δυνάμεις ἰσχυρότερον
<span class="pb" data-page="1.400" id="p1.400"></span>
<span class="lb" data-page="1.400" data-line="1" id="l1.400.1"></span>ἐνεργήσει. καὶ τοίνυν ἐκκενούσθω μὲν καὶ ἤδη τὸ
<span class="lb" data-page="1.400" data-line="2" id="l1.400.2"></span>παρὰ φύσιν εἰς τὸ μόριον ἐνεχθέν· ἐχέτω δὲ τὴν συμμετρίαν
<span class="lb" data-page="1.400" data-line="3" id="l1.400.3"></span>τῶν χυμῶν τὴν κατὰ φύσιν. ἐπισκεπτέον οὖν ἡμῖν
<span class="lb" data-page="1.400" data-line="4" id="l1.400.4"></span>ἐν τούτῳ, μήτι πρὸς τῆς τοῦ ῥεύματος ποιότητος ἠλλοιώθη
<span class="lb" data-page="1.400" data-line="5" id="l1.400.5"></span>τὴν κρᾶσιν, εἰ μὲν φλεγματικώτερον ἦν, ψυχθὲν, εἰ δὲ
<span class="lb" data-page="1.400" data-line="6" id="l1.400.6"></span>χολωδέστερον, θερμανθὲν, ἵνα καὶ ταύτην αὐτοῦ τὴν δυσκρασίαν
<span class="lb" data-page="1.400" data-line="7" id="l1.400.7"></span>ἰασάμενοι τελέως ὑγιὲς ἀποφάνωμεν. ἰασόμεθα
<span class="lb" data-page="1.400" data-line="8" id="l1.400.8"></span>δὲ τὴν ἐναντίαν ἀντεισάγοντες ποιότητα, καθάπερ ἐν ταῖς
<span class="lb" data-page="1.400" data-line="9" id="l1.400.9"></span>τῶν δυσκρασιῶν εἴρηται θεραπείαις, εἰς ὅσον ἕκαστον ἐγένετο
<span class="lb" data-page="1.400" data-line="10" id="l1.400.10"></span>θερμότερον, ψύχοντες εἰς τοσοῦτον. ὥστ’ ἐνταῦθα
<span class="lb" data-page="1.400" data-line="11" id="l1.400.11"></span>πάλιν ἀναγκαῖον ἐπίστασθαι τὴν κατὰ φύσιν εὐκρασίαν αὐτοῦ.
<span class="lb" data-page="1.400" data-line="12" id="l1.400.12"></span>πῶς γὰρ ἂν εἰδείημεν, ὁπόσῳ τοῦ κατὰ φύσιν ἐστὶ
<span class="lb" data-page="1.400" data-line="13" id="l1.400.13"></span>ψυχρότερον ἢ θερμότερον, ἢ πότε <span class="milestone ed2page" data-n="2.228" data-unit="ed2page" id="ed2page.2.228"></span>ψύχοντες παυσόμεθα,
<span class="lb" data-page="1.400" data-line="14" id="l1.400.14"></span>μὴ γινώσκοντες τὸ μέτρον τῆς κατὰ φύσιν θερμότητος;
<span class="lb" data-page="1.400" data-line="15" id="l1.400.15"></span>οὕτω δὲ καὶ εἰ τὸ ψυχρότερον γενόμενον θερμαίνομεν,
<span class="lb" data-page="1.400" data-line="16" id="l1.400.16"></span>μὴ γινώσκοντες τὸ μέτρον αὐτῆς τῆς κατὰ φύσιν ψυχρότητος,
<span class="lb" data-page="1.400" data-line="17" id="l1.400.17"></span>οὐχ οἶόν τε ἡμῖν οὔτ’ εὐπορῆσαι τοῦ θερμαίνοντος
<span class="lb" data-page="1.400" data-line="18" id="l1.400.18"></span>οἰκείως, οὔτε παύσασθαι θερμαίνοντας.
</p>
        </article>

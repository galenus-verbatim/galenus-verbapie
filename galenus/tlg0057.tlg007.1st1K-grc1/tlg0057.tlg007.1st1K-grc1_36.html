<article xmlns="http://www.w3.org/1999/xhtml" id="urn:cts:greekLit:tlg0057.tlg007.1st1K-grc1:36">
<span class="pb page1" data-page="1.403" id="p1.403"></span>
<span class="milestone ed1page page1" data-n="3.486" data-unit="ed1page" id="ed1page.3.486"></span>
<span class="milestone ed2page page1" data-n="2.228" data-unit="ed2page" id="ed2page.2.228"></span>
          <p>
<span class="lb" data-page="1.403" data-line="4" id="l1.403.4"></span>Ἑξῆς δ’ εἴη λέγειν, ὅσα κατὰ τὸν ἔμπροσθεν
<span class="lb" data-page="1.403" data-line="5" id="l1.403.5"></span>λόγον ἀνεβαλλόμεθα. καλοῦσι δὲ αὐτὰ προφυλακτικά.
<span class="lb" data-page="1.403" data-line="6" id="l1.403.6"></span>τριττὴ δ’ ἐστὶ καὶ τούτων ἥ γε κατὰ γένος διαφορά. πρώτη
<span class="lb" data-page="1.403" data-line="7" id="l1.403.7"></span>μὲν ὑγιαίνοντος ἀμέμπτως τοῦ ἀνθρώπου, δευτέρα δὲ ἡ
<span class="lb" data-page="1.403" data-line="8" id="l1.403.8"></span>μεμπτῶς, ἡ τρίτη δὲ νοσοῦντος. τὸ μὲν οὖν πρῶτον γένος
<span class="lb" data-page="1.403" data-line="9" id="l1.403.9"></span>ἐκ τῆς ὑγιεινῆς ἐστι <span class="milestone ed2page" data-n="2.229" data-unit="ed2page" id="ed2page.2.229"></span>πραγματείας, διττὸν ὑπάρχον,
<span class="lb" data-page="1.403" data-line="10" id="l1.403.10"></span>ὡς ἔμπροσθεν εἴρηται· τὸ δεύτερον δὲ ἐκ τῆς προφυλακτικῆς·
<span class="lb" data-page="1.403" data-line="11" id="l1.403.11"></span>τὸ δὲ τρίτον ἐκ τῆς θεραπευτικῆς. ἐν χυμοῖς
<span class="lb" data-page="1.403" data-line="12" id="l1.403.12"></span>δὲ μάλιστα τὴν σύστασιν ἔχει σύμπαν τοῦτο τὸ γένος, οὓς
<span class="lb" data-page="1.403" data-line="13" id="l1.403.13"></span>οὔτε γλίσχρους εἶναι προσήκει, οὔτε παχεῖς, οὔτε ὑδατώδεις,
<span class="lb" data-page="1.403" data-line="14" id="l1.403.14"></span>οὔτε πολλοὺς, οὔτε ἐπὶ πλέον θερμοὺς, ἢ ψυχροὺς, οὔτε
<span class="lb" data-page="1.403" data-line="15" id="l1.403.15"></span>δακνώδεις, οὔτε σηπεδονώδεις, οὔτε δηλητηρίους. αὐξηθέντες
<span class="lb" data-page="1.403" data-line="16" id="l1.403.16"></span>γὰρ αἴτιοι καθίστανται νοσημάτων. αὐξάνονται δὲ,
<span class="lb" data-page="1.403" data-line="17" id="l1.403.17"></span>ποτὲ μὲν ὑπὸ τῆς αὐτῆς αἰτίας, ἥπερ αὐτοὺς ἐγέννησε τὸ
<span class="lb" data-page="1.403" data-line="18" id="l1.403.18"></span>πρῶτον· ἔστι δὲ ὅτε συναλλοιοῦντες ἑαυτοῖς τοὺς κατὰ τὸ
<span class="pb" data-page="1.404" id="p1.404"></span>
<span class="lb" data-page="1.404" data-line="1" id="l1.404.1"></span>σῶμα χυμούς. σκοπὸς δ’ ἐστὶ καὶ ἐπὶ τούτων ὁ τῆς ἰάσεως
<span class="lb" data-page="1.404" data-line="2" id="l1.404.2"></span>διττὸς, ἡ ἀλλοίωσίς τε καὶ κένωσις. ἀλλοιοῦνται μὲν οὖν
<span class="lb" data-page="1.404" data-line="3" id="l1.404.3"></span>ἤτοι πεττόμενοι πρὸς αὐτοῦ τοῦ σώματος, ἢ ὑπό τινων
<span class="lb" data-page="1.404" data-line="4" id="l1.404.4"></span>φαρμακωδῶν δυνάμεων, ἐν αἷς εἰσι καὶ αἱ θεραπεύουσαι
<span class="lb" data-page="1.404" data-line="5" id="l1.404.5"></span>τοὺς ἰοὺς τῶν ἰοβόλων ὀνομαζομένων ζώων, ἔτι τε τὰ δηλητήρια
<span class="lb" data-page="1.404" data-line="6" id="l1.404.6"></span>φάρμακα μεταβάλλουσαι. κενοῦνται δὲ ὑπὸ τῶν
<span class="lb" data-page="1.404" data-line="7" id="l1.404.7"></span>θερμῶν ἱκανῶς φαρμάκων, καὶ καθάρσεων, καὶ κλυστήρων,
<span class="lb" data-page="1.404" data-line="8" id="l1.404.8"></span>καὶ ἱδρώτων, καὶ ἐμέτων. αὗται μὲν αὐτῶν αἱ κοιναὶ κενώσεις.
<span class="lb" data-page="1.404" data-line="9" id="l1.404.9"></span>ἴδιαι δὲ ἐκ τῶν τόπων, ἐν οἷς ἂν ἀθροισθῶσι,
<span class="lb" data-page="1.404" data-line="10" id="l1.404.10"></span>λαμβάνονται, καθάπερ ἐν τοῖς ὑγιεινοῖς δεδήλωται, κατὰ
<span class="lb" data-page="1.404" data-line="11" id="l1.404.11"></span>τὸ τρίτον καὶ τέταρτον, καὶ μάλιστα περί τε κόπων ἡμῶν
<span class="lb" data-page="1.404" data-line="12" id="l1.404.12"></span>διεξιόντων, ὅσαι τε ἄλλαι τοιαῦται παράκεινται τοῖς κόποις
<span class="lb" data-page="1.404" data-line="13" id="l1.404.13"></span>διαθέσεις. ἐκκενοῦνται γὰρ ἑτοιμότερον, οἱ μὲν ἐν ταῖς
<span class="lb" data-page="1.404" data-line="14" id="l1.404.14"></span>πρώταις φλεψὶ διὰ γαστρός· οἱ δ’ ἐν ταῖς καθ’ ἧπαρ
<span class="lb" data-page="1.404" data-line="15" id="l1.404.15"></span>δι’ οὔρων· οἱ δὲ καθ’ ὅλην τὴν ἕξιν δι’ ἱδρώτων· ὥσπερ
<span class="lb" data-page="1.404" data-line="16" id="l1.404.16"></span>γε καὶ οἱ κατὰ τὴν κεφαλὴν ἤτοι δι’ ὑπερώας, ἢ διὰ
<span class="lb" data-page="1.404" data-line="17" id="l1.404.17"></span>ῥινῶν, ἢ δι’ ἀμφοτέρων· οἱ δ’ ἐν ταῖς τοῦ θώρακος εὐρυχωρίαις
<span class="pb" data-page="1.405" id="p1.405"></span>
<span class="lb" data-page="1.405" data-line="1" id="l1.405.1"></span>διὰ φάρυγγος ἅμα καὶ βηχός· οἱ δὲ κατὰ νεφροὺς
<span class="lb" data-page="1.405" data-line="2" id="l1.405.2"></span>ἢ κύστιν δι’ οὔρων. ἀντισπάσεως δὲ κοινὴ συμπάντων
<span class="lb" data-page="1.405" data-line="3" id="l1.405.3"></span>τῶν μερῶν ἔνδειξις ἐπὶ τὰ ποῤῥωτάτω, παροχέτευσις
<span class="lb" data-page="1.405" data-line="4" id="l1.405.4"></span>δὲ ἐπὶ τὰ πλησίον. ἅπαντα δ’ οὖν, ὅσα θεραπεύει
<span class="lb" data-page="1.405" data-line="5" id="l1.405.5"></span>τὰς τοιαύτας διαθέσεις, ὑγιεινὰ προσαγορεύομεν αἴτια, καθάπερ
<span class="lb" data-page="1.405" data-line="6" id="l1.405.6"></span>νοσερὰ τὰ προσαύξοντα, καὶ οὐδέτερα τὰ μήτε
<span class="lb" data-page="1.405" data-line="7" id="l1.405.7"></span>βλάπτοντα, μήτε ὠφελοῦντα. δύναιτο δ’ ἄν τις
<span class="lb" data-page="1.405" data-line="8" id="l1.405.8"></span>αὐτὰ μηδ’ αἴτια προσαγορεύειν ὅλως, οἷοί πέρ εἰσιν οἱ
<span class="lb" data-page="1.405" data-line="9" id="l1.405.9"></span>πολλοὶ τῶν σοφιστῶν, ἀμελοῦντες μὲν αὐτῶν τῶν πραγμάτων
<span class="lb" data-page="1.405" data-line="10" id="l1.405.10"></span>ἐξευρίσκειν τὴν διαφορὰν, ἐν δὲ τοῖς ὀνόμασι τὸ
<span class="lb" data-page="1.405" data-line="11" id="l1.405.11"></span>πλεῖστον τοῦ χρόνου διατρίβοντες. εἴρηται δ’ ἐπὶ πλέον ἐν
<span class="lb" data-page="1.405" data-line="12" id="l1.405.12"></span>ἑτέροις πρὸς αὐτούς. τὸ μὲν δὴ προφυλακτικὸν τῆς τέχνης
<span class="lb" data-page="1.405" data-line="13" id="l1.405.13"></span>τοιόνδε.
</p>
        </article>

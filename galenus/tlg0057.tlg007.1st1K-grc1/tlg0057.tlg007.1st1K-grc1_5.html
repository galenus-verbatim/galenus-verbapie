<article xmlns="http://www.w3.org/1999/xhtml" id="urn:cts:greekLit:tlg0057.tlg007.1st1K-grc1:5">
<span class="pb page1" data-page="1.318" id="p1.318"></span>
<span class="milestone ed1page page1" data-n="3.473" data-unit="ed1page" id="ed1page.3.473"></span>
<span class="milestone ed2page page1" data-n="2.200" data-unit="ed2page" id="ed2page.2.200"></span>
          <p>
<span class="lb" data-page="1.318" data-line="7" id="l1.318.7"></span>Τῆς μὲν οὖν ἀρίστης κατασκευῆς τοῦ σώματος
<span class="lb" data-page="1.318" data-line="8" id="l1.318.8"></span>εἴρηται τὰ γνωρίσματα. τῶν δ’ ἀπολειπομένων αὐτῆς
<span class="lb" data-page="1.318" data-line="9" id="l1.318.9"></span>ἰσάριθμα μὲν τὰ γένη, ἐν τῷ μᾶλλόν τε καὶ ἧττον τέμνεσθαι
<span class="lb" data-page="1.318" data-line="10" id="l1.318.10"></span>δυναμένων. ἀφωρισμένων δὲ εἰς τρία μέρη, τὰ σημεῖα
<span class="lb" data-page="1.318" data-line="11" id="l1.318.11"></span>τοῦ νοσώδους σώματος ἁπλῶς ἐροῦμεν. ἐξ αὐτῶν γὰρ ἔσται
<span class="lb" data-page="1.318" data-line="12" id="l1.318.12"></span>δῆλα καὶ τὰ λοιπὰ δύο πλάτη. κατὰ γένος μὲν οὖν εἴρηται
<span class="lb" data-page="1.318" data-line="13" id="l1.318.13"></span>πρόσθεν ἐν τῷ τῆς ἀρίστης κατασκευῆς λόγῳ, κατ’
<span class="lb" data-page="1.318" data-line="14" id="l1.318.14"></span>εἶδος δὲ νῦν εἰρήσεται, διελομένων ἡμῶν πρότερον τὰ μόρια.
<span class="lb" data-page="1.318" data-line="15" id="l1.318.15"></span>τέσσαρες δ’ αὐτῶν εἰσιν αἱ πᾶσαι διαφοραί. τὰ μὲν γὰρ
<span class="lb" data-page="1.318" data-line="16" id="l1.318.16"></span>ἀρχαί τινές εἰσιν, τὰ δὲ ἀπ’ ἐκείνων ἐκπέφυκε. τὰ δὲ,
<span class="lb" data-page="1.318" data-line="17" id="l1.318.17"></span>οὔτ’ ἄλλων ἄρχει τῆς διοικήσεως, οὔθ’ ὑπ’ ἄλλων ἄρχεται,
<span class="pb" data-page="1.319" id="p1.319"></span>
<span class="lb" data-page="1.319" data-line="1" id="l1.319.1"></span>συμφύτους ἔχοντα τὰς διοικούσας αὐτὰ δυνάμεις. ἔνια δὲ
<span class="lb" data-page="1.319" data-line="2" id="l1.319.2"></span>συμφύτους τε ἅμα καὶ ἐπιῤῥύτους ἔχει. ἀρχαὶ μὲν οὖν
<span class="lb" data-page="1.319" data-line="3" id="l1.319.3"></span><span class="milestone ed2page" data-n="2.201" data-unit="ed2page" id="ed2page.2.201"></span>εἰσιν ἐγκέφαλος, καρδία, ἧπαρ, καὶ ὄρχεις. ἀπ’
<span class="lb" data-page="1.319" data-line="4" id="l1.319.4"></span>ἐκείνων δ’ ἐκπέφυκε, κᾀκείνοις ὑπηρετεῖ, νεῦρα μὲν καὶ
<span class="lb" data-page="1.319" data-line="5" id="l1.319.5"></span>νωτιαῖος μυελὸς ἐγκεφάλῳ, τῇ καρδίᾳ δ’ ἀρτηρίαι, φλέβες
<span class="lb" data-page="1.319" data-line="6" id="l1.319.6"></span>δ’ ἥπατι, τὰ σπερματικὰ δ’ ἀγγεῖα τοῖς ὄρχεσιν. αὐτὰ δ’
<span class="lb" data-page="1.319" data-line="7" id="l1.319.7"></span>αὑτὰ διοικεῖ χόνδρος, ὀστοῦν, σύνδεσμος, ὑμὴν, ἀδὴν,
<span class="lb" data-page="1.319" data-line="8" id="l1.319.8"></span>πιμελὴ, σὰρξ ἁπλῆ. τὰ δ’ ἄλλα πάντα μόρια κοινὴν τούτοις
<span class="lb" data-page="1.319" data-line="9" id="l1.319.9"></span>ἔχοντα τὴν ἐξ ἑαυτῶν διοίκησιν, ἀρτηριῶν τε καὶ φλεβῶν,
<span class="lb" data-page="1.319" data-line="10" id="l1.319.10"></span>καὶ νεύρων προσδεῖται. τριχῶν δὲ καὶ ὀνύχων οὐδὲ
<span class="lb" data-page="1.319" data-line="11" id="l1.319.11"></span>διοίκησίς τίς ἐστιν, ἀλλὰ γένεσις μόνη. αὗται μὲν οὖν αἱ
<span class="lb" data-page="1.319" data-line="12" id="l1.319.12"></span>τῶν μορίων διαφοραί.
</p>
        </article>

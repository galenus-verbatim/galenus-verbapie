<article xmlns="http://www.w3.org/1999/xhtml" id="urn:cts:greekLit:tlg0057.tlg007.1st1K-grc1:7">
<span class="pb page1" data-page="1.324" id="p1.324"></span>
<span class="milestone ed1page page1" data-n="3.474" data-unit="ed1page" id="ed1page.3.474"></span>
<span class="milestone ed2page page1" data-n="2.202" data-unit="ed2page" id="ed2page.2.202"></span>
          <p>
<span class="lb" data-page="1.324" data-line="8" id="l1.324.8"></span>Ἑξῆς δ’ οὖν σημεῖα τῆς ἐν ἐγκεφάλῳ θερμότητος,
<span class="lb" data-page="1.324" data-line="9" id="l1.324.9"></span>ἐπὶ τοῖς ἔμπροσθεν εἰρημένοις, ἐρυθρότερα καὶ
<span class="lb" data-page="1.324" data-line="10" id="l1.324.10"></span>θερμότερα τὰ περὶ τὴν κεφαλὴν σύμπαντα, καὶ αἱ ἐν τοῖς
<span class="lb" data-page="1.324" data-line="11" id="l1.324.11"></span>ὀφθαλμοῖς φλέβες αἰσθηταὶ, αἱ τρίχες τούτοις γεννηθεῖσι,
<span class="lb" data-page="1.324" data-line="12" id="l1.324.12"></span>ταχέως ἐπὶ τῆς κεφαλῆς φύονται. πολλῷ μὲν οὖσι θερμοτέροις
<span class="lb" data-page="1.324" data-line="13" id="l1.324.13"></span>τῶν εὐκράτων, μέλαιναι, καὶ ἰσχυραὶ, καὶ οὖλαι γίνονται·
<span class="lb" data-page="1.324" data-line="14" id="l1.324.14"></span>μὴ πολλῷ δὲ, ὑπόξανθοι μὲν τὸ πρῶτον, εἶτα
<span class="lb" data-page="1.324" data-line="15" id="l1.324.15"></span>μελαίνονται· προϊόντων δὲ ταῖς ἡλικίαις φαλακροῦνται, καὶ
<span class="lb" data-page="1.324" data-line="16" id="l1.324.16"></span>μᾶλλόν γε οἱ ἐπὶ πλέον θερμότεροι. περιττώματα δὲ καθ’
<span class="lb" data-page="1.324" data-line="17" id="l1.324.17"></span>ὑπερώαν καὶ μυκτῆρας, ὀφθαλμούς τε καὶ ὦτα, βραχέα
<span class="lb" data-page="1.324" data-line="18" id="l1.324.18"></span>καὶ πέπονα τούτοις ἐστὶν, ὅταν ἀμέμπτως ὑγιαίνωσι.
<span class="pb" data-page="1.325" id="p1.325"></span>
<span class="lb" data-page="1.325" data-line="1" id="l1.325.1"></span>πεπλησμένης δὲ τῆς κεφαλῆς ἐνίοτε, συνεχῶς γὰρ καὶ μάλιστα
<span class="lb" data-page="1.325" data-line="2" id="l1.325.2"></span>αὐτοῖς, ὅταν ἀφυλάκτως <span class="milestone ed2page" data-n="2.203" data-unit="ed2page" id="ed2page.2.203"></span>διαιτῶνται, τὸ τοιοῦτον
<span class="lb" data-page="1.325" data-line="3" id="l1.325.3"></span>συμβαίνει, πλείω μὲν, ἀλλ’ οὐκ ἄπεπτα τὰ περιττώματα
<span class="lb" data-page="1.325" data-line="4" id="l1.325.4"></span>γίνεται. πληροῦνται δὲ καὶ βαρύνονται τὴν κεφαλὴν
<span class="lb" data-page="1.325" data-line="5" id="l1.325.5"></span>ὑπὸ θερμαινόντων ἐδεσμάτων τε καὶ πομάτων, καὶ ὀσμῶν,
<span class="lb" data-page="1.325" data-line="6" id="l1.325.6"></span>καὶ τῶν ἔξωθεν προσπιπτόντων ἁπάντων, ἐν οἷς ἐστι καὶ
<span class="lb" data-page="1.325" data-line="7" id="l1.325.7"></span>ὁ περιέχων ἡμᾶς ἀήρ. ἔτι τε μᾶλλον, εἰ μὴ μόνον εἴη
<span class="lb" data-page="1.325" data-line="8" id="l1.325.8"></span>θερμὰ τὰ τοιαῦτα τὴν φύσιν, ἀλλὰ καὶ ὑγρὰ, βραχέσιν
<span class="lb" data-page="1.325" data-line="9" id="l1.325.9"></span>ὕπνοις αἱ τοιαῦται κράσεις ἀρκοῦνται, πρὸς τῷ μηδὲ βαθεῖς
<span class="lb" data-page="1.325" data-line="10" id="l1.325.10"></span>αὐτοὺς γίνεσθαι. ψυχροτέρου δὲ ἤ προσῆκεν ἐγκεφάλου
<span class="lb" data-page="1.325" data-line="11" id="l1.325.11"></span>γνωρίσματα, περιττώματα πλείω κατὰ τὰς οἰκείας.
<span class="lb" data-page="1.325" data-line="12" id="l1.325.12"></span>ἐκροὰς, καὶ αἱ τρίχες εὐθεῖαί τε καὶ πυῤῥαὶ, καὶ μόνιμοι,
<span class="lb" data-page="1.325" data-line="13" id="l1.325.13"></span>καὶ μετὰ πολὺν χρόνον τοῦ γεννηθῆναι φυόμεναι, λεπταὶ
<span class="lb" data-page="1.325" data-line="14" id="l1.325.14"></span>καὶ ἄτροφοι τὸ πρῶτον, καὶ ῥᾳδίως ὑπὸ τῶν ψυχρῶν αἰτίων
<span class="lb" data-page="1.325" data-line="15" id="l1.325.15"></span>βλάπτονται, καὶ κατ’ αὐτὸν τὸν χρόνον τῆς βλάβης
<span class="lb" data-page="1.325" data-line="16" id="l1.325.16"></span>κατάῤῥοις τε καὶ κορύζαις ἁλίσκονται. οὐ μὴν οὐδ’ ἁπτομένοις
<span class="lb" data-page="1.325" data-line="17" id="l1.325.17"></span>θερμὰ τὰ περὶ τὴν κεφαλὴν, οὐδ’ ὁρῶσιν ἐρυθρὰ,
<span class="lb" data-page="1.325" data-line="18" id="l1.325.18"></span>καὶ τῶν ὀφθαλμῶν αἱ φλέβες ἀόρατοι, καὶ ὑπνωδέστεροί
<span class="pb" data-page="1.326" id="p1.326"></span>
<span class="lb" data-page="1.326" data-line="1" id="l1.326.1"></span>πώς εἰσι. ξηροτέρου δ’ ἐγκεφάλου γνωρίσματα, τὸ ἀπέριττον
<span class="lb" data-page="1.326" data-line="2" id="l1.326.2"></span>ἐν ταῖς ἐκροαῖς, καὶ τὸ τῶν αἰσθήσεων ἀκριβές. ἀγρυπνητικοὶ
<span class="lb" data-page="1.326" data-line="3" id="l1.326.3"></span>δὲ εἰσι, καὶ τρίχας ἰσχυροτάτας μὲν ἔχουσι, καὶ
<span class="lb" data-page="1.326" data-line="4" id="l1.326.4"></span>τάχιστα φύουσι γεννηθέντες, οὔλας μᾶλλον ἢ εὐθείας, φαλακροῦνται
<span class="lb" data-page="1.326" data-line="5" id="l1.326.5"></span>δ’ ἐν τάχει. ὑγροτέρου δὲ τρίχες ἁπλαῖ, καὶ
<span class="lb" data-page="1.326" data-line="6" id="l1.326.6"></span>οὐδ’ ὅλως φαλακροῦνται, καὶ αἱ αἰσθήσεις ἀχλυώδεις εἰσὶ,
<span class="lb" data-page="1.326" data-line="7" id="l1.326.7"></span>καὶ περιττωμάτων πλῆθος, ὕπνοι τε πολλοὶ καὶ βαθεῖς.
<span class="lb" data-page="1.326" data-line="8" id="l1.326.8"></span>αὗται μὲν αἱ ἁπλαῖ δυσκρασίαι.
</p>
        </article>

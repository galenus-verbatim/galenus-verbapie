<article xmlns="http://www.w3.org/1999/xhtml" id="urn:cts:greekLit:tlg0057.tlg008.1st1K-grc1:1.1">
<span class="pb page1" data-page="1.413" id="p1.413"></span>
<span class="milestone ed1page page1" data-n="0.47" data-unit="ed1page" id="ed1page.1.47"></span>
<span class="milestone ed2page page1" data-n="2.2" data-unit="ed2page" id="ed2page.3.2"></span>
            <h2>ΓΑΛΗΝΟΥ ΠΕΡΙ ΤΩΝ ΚΑΘ’ ἹΠΠΟΚΡΑΤΗΝ
<br></br>ΣΤΟΙΧΕΙΩΝ ΒΙΒΛΙΟΝ ΠΡΩΤΟΝ.
</h2>
            <p>
<span class="lb" data-page="1.413" data-line="1" id="l1.413.1"></span>Ἐπειδὴ τὸ στοιχεῖον ἐλάχιστόν ἐστι μόριον,
<span class="lb" data-page="1.413" data-line="2" id="l1.413.2"></span>οὗπερ ἂν ᾖ στοιχεῖον, ἐλάχιστον δὲ οὐ ταὐτὸν αἰσθήσει τε
<span class="lb" data-page="1.413" data-line="3" id="l1.413.3"></span>φαίνεται καὶ ὄντως ἐστί· πολλὰ γὰρ ὑπὸ σμικρότητος ἐκφεύγει
<span class="lb" data-page="1.413" data-line="4" id="l1.413.4"></span>τὴν αἴσθησιν· εὔδηλον, ὡς οὐκ ἂν εἴη τῶν φύσει τε
<span class="lb" data-page="1.413" data-line="5" id="l1.413.5"></span>καὶ ὄντως ἑκάστου πράγματος στοιχείων ἡ αἴσθησις κριτήριον.
<span class="lb" data-page="1.413" data-line="6" id="l1.413.6"></span>εἰ γοῦν ἐθελήσεις ἰὸν καὶ καδμίαν, καὶ λιθάργυρον,
<span class="lb" data-page="1.413" data-line="7" id="l1.413.7"></span>καὶ μίσυ, τρίψας ἀκριβῶς ὁμοῦ πάντα, καὶ χνοώδη
<span class="lb" data-page="1.413" data-line="8" id="l1.413.8"></span>ποιήσας, ἐπιτρέπειν αἰσθήσει τὴν διάγνωσιν, ἓν εἶναί σοι
<span class="lb" data-page="1.413" data-line="9" id="l1.413.9"></span>τὰ πάντα δόξει. κᾂν εἰ μὴ τέτταρα δὲ μόνον, ἀλλὰ καὶ
<span class="pb" data-page="1.414" id="p1.414"></span>
<span class="lb" data-page="1.414" data-line="1" id="l1.414.1"></span>πολλῷ πλείω κατὰ τὸν αὐτὸν τρόπον ἀναμίξεις ἀλλήλοις, ἓν
<span class="lb" data-page="1.414" data-line="2" id="l1.414.2"></span>εἶναί σοι καὶ ταῦτα φανεῖται πάντα, καί τοί γε οὐχ ἓν ὄντα.
<span class="lb" data-page="1.414" data-line="3" id="l1.414.3"></span>ταῦτ’ ἄρα καὶ Ἱπποκράτης ἐπισκεπτόμενος ἀνθρώπου φύσεως
<span class="lb" data-page="1.414" data-line="4" id="l1.414.4"></span>στοιχεῖα, τῶν μὲν, ὡς πρὸς τὴν αἴσθησιν ἁπλουστάτων τε
<span class="lb" data-page="1.414" data-line="5" id="l1.414.5"></span>καὶ πρώτων, καταφρονεῖ, τὰ δὲ ὄντως τε καὶ φύσει ζητεῖ.
<span class="lb" data-page="1.414" data-line="6" id="l1.414.6"></span>καὶ γὰρ δὴ καὶ ἡ χρεία τούτων εἰς τὰς ἰάσεις οὐδὲν ἧττόν
<span class="lb" data-page="1.414" data-line="7" id="l1.414.7"></span>ἐστι τῶν πρὸς τὴν αἴσθησιν, ὡς ἐν ἑτέροις ἐπιδέδεικται.
<span class="lb" data-page="1.414" data-line="8" id="l1.414.8"></span>καὶ φαίνεσθαι μὲν στοιχείοις τοῖς αἰσθητοῖς τούτοις συγχωρήσειεν
<span class="lb" data-page="1.414" data-line="9" id="l1.414.9"></span>ἂν τις, εἶναι δὲ οὐ συγχωρήσειεν. οὐ γὰρ δὴ τὸ
<span class="lb" data-page="1.414" data-line="10" id="l1.414.10"></span>φαινόμενον ἁπλούστατόν τε καὶ πρῶτον μόριον, ἀλλὰ τὸ
<span class="lb" data-page="1.414" data-line="11" id="l1.414.11"></span>πρὸς τὴν φύσιν ὑπάρχον τοιοῦτο στοιχεῖον ὄντως ἐστίν.
<span class="lb" data-page="1.414" data-line="12" id="l1.414.12"></span>ὡς εἴ γε τὸ φαινόμενον ἐλάχιστόν τε καὶ πρῶτον μόριον
<span class="lb" data-page="1.414" data-line="13" id="l1.414.13"></span>ἑκάστου, τοῦτο φήσομεν εἶναι τὸ φύσει στοιχεῖον, ἄλλα μὲν
<span class="lb" data-page="1.414" data-line="14" id="l1.414.14"></span>τοῖς ἀετοῖς, καὶ Λυγκεῖ, <span class="milestone ed2page" data-n="3.2" data-unit="ed2page" id="ed2page.3.2"></span>καὶ εἴ τις ἕτερος ἄνθρωπος
<span class="lb" data-page="1.414" data-line="15" id="l1.414.15"></span>ἢ ζῶον ἄλλο ὀξυωπέστατόν ἐστιν, ἄλλα δὲ ἡμῶν ἑκάστῳ
<span class="lb" data-page="1.414" data-line="16" id="l1.414.16"></span>φανεῖται τὰ στοιχεῖα. μὴ τοίνυν οὕτως, ἀλλὰ τὰ πρῶτά τε
<span class="pb" data-page="1.415" id="p1.415"></span>
<span class="lb" data-page="1.415" data-line="1" id="l1.415.1"></span>καὶ ἁπλούστατα τῇ φύσει, καὶ μηκέτ’ εἰς ἄλλα διαλυθῆναι
<span class="lb" data-page="1.415" data-line="2" id="l1.415.2"></span>δυνάμενα ζητῶμεν, εἰ μέλλοιμεν ἢ ἀνθρώπου φύσεως, ἤ
<span class="lb" data-page="1.415" data-line="3" id="l1.415.3"></span>τινος ἄλλου τῶν ὄντων ἐπιστήμην ἀκριβῆ λήψεσθαι.
</p>
          </article>

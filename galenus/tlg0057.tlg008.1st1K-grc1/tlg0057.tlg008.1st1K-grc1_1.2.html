<article xmlns="http://www.w3.org/1999/xhtml" id="urn:cts:greekLit:tlg0057.tlg008.1st1K-grc1:1.2">
<span class="pb page1" data-page="1.415" id="p1.415"></span>
<span class="milestone ed1page page1" data-n="0.47" data-unit="ed1page" id="ed1page.1.47"></span>
<span class="milestone ed2page page1" data-n="3.2" data-unit="ed2page" id="ed2page.3.2"></span>
            <p>
<span class="lb" data-page="1.415" data-line="4" id="l1.415.4"></span>Τίς οὖν ἐστι τῆς τούτων εὑρέσεως ἡ μέθοδος;
<span class="lb" data-page="1.415" data-line="5" id="l1.415.5"></span>ἐμοὶ μὲν οὐκ ἄλλη τις, ἢ ἣν Ἱπποκράτης εἰσηγήσατο,
<span class="lb" data-page="1.415" data-line="6" id="l1.415.6"></span>δοκεῖ. χρὴ γὰρ διελέσθαι, πρῶτον μὲν, εἰ ἕν τι τὴν ἰδέαν
<span class="lb" data-page="1.415" data-line="7" id="l1.415.7"></span>ἐστὶ τὸ στοιχεῖον, ἢ πολλὰ καὶ ποικίλα καὶ ἀνόμοια.
<span class="lb" data-page="1.415" data-line="8" id="l1.415.8"></span>δεύτερον δὲ, εἰ πολλὰ καὶ ποικίλα καὶ ἀνόμοια, πόσα τε,
<span class="lb" data-page="1.415" data-line="9" id="l1.415.9"></span>καὶ τίνα, καὶ ὁποῖα ταῦτά ἐστι, καὶ ὅπως ἔχοντα τῆς πρὸς
<span class="lb" data-page="1.415" data-line="10" id="l1.415.10"></span>ἄλληλα κοινωνίας. ὅτι μὲν οὖν οὐχ ἕν ἐστι τὸ πρῶτον στοιχεῖον,
<span class="lb" data-page="1.415" data-line="11" id="l1.415.11"></span>ἐξ οὗ τό τε ἡμέτερον σῶμα, καὶ τὰ τῶν ἄλλων
<span class="lb" data-page="1.415" data-line="12" id="l1.415.12"></span>ἁπάντων γέγονεν, ἐκ τῶνδε δείκνυσιν ὁ Ἱπποκράτης. αὐτὴν
<span class="lb" data-page="1.415" data-line="13" id="l1.415.13"></span>γὰρ ἄμεινον εἶναι δοκεῖ παραθέμενον αὐτοῦ τὴν ῥῆσιν οὕτως
<span class="lb" data-page="1.415" data-line="14" id="l1.415.14"></span>ἐξηγήσασθαι. Ἐγὼ δέ φημι, εἰ ἓν ἦν ὁ ἄνθρωπος,
<span class="lb" data-page="1.415" data-line="15" id="l1.415.15"></span>οὐδέποτε ἂν ἤλγεεν· οὐδὲ γὰρ ἂν ἦν ὑφ’ ὅτου ἀλγήσειεν,
<span class="lb" data-page="1.415" data-line="16" id="l1.415.16"></span>ἓν ἐών. Κάλλιστά μοι φαίνεται καὶ διὰ βραχυτάτης λέξεως
<span class="pb" data-page="1.416" id="p1.416"></span>
<span class="lb" data-page="1.416" data-line="1" id="l1.416.1"></span>ἅμα τὸ ἐπικαιρότατον αὐτοῦ τῆς ἀποδείξεως εἰπεῖν, ὑπὲρ
<span class="lb" data-page="1.416" data-line="2" id="l1.416.2"></span>τοῦ μὴ δύνασθαι τὸ στοιχεῖον ἓν εἶναι τὴν ἰδέαν τε καὶ
<span class="lb" data-page="1.416" data-line="3" id="l1.416.3"></span>δύναμιν. ὅτι μὲν γὰρ ἓν τῷ ἀριθμῷ λέγειν εἶναι τὸ ὂν
<span class="lb" data-page="1.416" data-line="4" id="l1.416.4"></span>ἐσχάτης ἀτοπίας ἐστὶ, καὶ ὄντως ἀνθρώπου μηδενὸς τῶν
<span class="lb" data-page="1.416" data-line="5" id="l1.416.5"></span>ἐναργῶν πεφροντικότος, ἄντικρυς δῆλον. ἰδέᾳ δὲ καὶ δυνάμει
<span class="lb" data-page="1.416" data-line="6" id="l1.416.6"></span>δύναιτ’ ἄν τις ἓν εἶναι λέγειν τὰ πάντα, καθάπερ
<span class="lb" data-page="1.416" data-line="7" id="l1.416.7"></span>οἱ περὶ τὸν Ἐπίκουρόν τε καὶ Δημόκριτον τὰς ἀτόμους.
<span class="lb" data-page="1.416" data-line="8" id="l1.416.8"></span>ἐκ ταὐτοῦ δέ εἰσιν αὐτοῖς χοροῦ καὶ οἱ ἐλάχιστα καὶ
<span class="lb" data-page="1.416" data-line="9" id="l1.416.9"></span>ἄναρμα καὶ ἀμερῆ τιθέμενοι στοιχεῖα. πρὸς τοὺς τοιούτους
<span class="lb" data-page="1.416" data-line="10" id="l1.416.10"></span>οὖν ἅπαντας ὁ Ἱπποκράτης κοινὴν ἀντιλογίαν ποιούμενος
<span class="lb" data-page="1.416" data-line="11" id="l1.416.11"></span>ἀποδείκνυσιν, οὐχ ἓν εἶναι τὴν ἰδέαν τε καὶ τὴν
<span class="lb" data-page="1.416" data-line="12" id="l1.416.12"></span>δύναμιν τὸ στοιχεῖον, οὐδὲ μνημονεύσας ἐκείνων, οἳ καὶ τῷ
<span class="lb" data-page="1.416" data-line="13" id="l1.416.13"></span>ἀριθμῷ τὸ ὂν ἓν εἶναί φασιν, ὡς ἐμπλήκτων τελέως.
<span class="lb" data-page="1.416" data-line="14" id="l1.416.14"></span>ἴδωμεν οὖν, εἰ ὀρθῶς συνελογίσατο καὶ δεόντως ἀντεῖπε
<span class="lb" data-page="1.416" data-line="15" id="l1.416.15"></span>τοῖς ἓν εἶναι τῇ φύσει τὸ στοιχεῖον ὑποτιθεμένοις, εἴτ’ οὖν
<span class="pb" data-page="1.417" id="p1.417"></span>
<span class="lb" data-page="1.417" data-line="1" id="l1.417.1"></span>ἄτομον, εἴτ’ ἄναρμον, εἴτ’ ἐλάχιστον, εἴτ’ ἀμέριστον αὐτὸ
<span class="lb" data-page="1.417" data-line="2" id="l1.417.2"></span>προσαγορεύειν ἐθέλουσιν. οὐδὲ γὰρ ἔτι δεηθησόμεθα τῆς
<span class="lb" data-page="1.417" data-line="3" id="l1.417.3"></span>κατὰ μέρος ἐν αὐτοῖς διαφορᾶς, ἂν τὸ καθόλου τε καὶ
<span class="lb" data-page="1.417" data-line="4" id="l1.417.4"></span>κοινὸν ἁπασῶν τῶν αἱρέσεων αὐτῶν ἀνέλωμεν. ὑπόκειται
<span class="lb" data-page="1.417" data-line="5" id="l1.417.5"></span>γὰρ ἅπασι τούτοις, ἄποιον εἷναι τὸ πρῶτον στοιχεῖον, μήτε
<span class="lb" data-page="1.417" data-line="6" id="l1.417.6"></span>λευκότητα σύμφυτον ἔχον, ἢ μελανότητα, ἢ ὅλως ἡντιναοῦν
<span class="lb" data-page="1.417" data-line="7" id="l1.417.7"></span>χροιὰν, οὔτε γλυκύτητα, ἢ πικρότητα, ἢ θερμότητα, ἢ ψυχρότητα,
<span class="lb" data-page="1.417" data-line="8" id="l1.417.8"></span>οὔθ’ ὅλως ἡντιναοῦν ἑτέραν ποιότητα. νόμῳ γὰρ χροιὴ,
<span class="lb" data-page="1.417" data-line="9" id="l1.417.9"></span>νόμῳ πικρὸν, νόμῳ γλυκὺ, ἐτεῇ δ’ ἄτομον καὶ κενὸν, ὁ
<span class="lb" data-page="1.417" data-line="10" id="l1.417.10"></span>Δημόκριτός φησιν, ἐκ τῆς συνόδου τῶν ἀτόμων γίνεσθαι
<span class="lb" data-page="1.417" data-line="11" id="l1.417.11"></span>νομίζων ἁπάσας τὰς αἰσθητὰς ποιότητας ὡς πρὸς ἡμᾶς τοὺς
<span class="lb" data-page="1.417" data-line="12" id="l1.417.12"></span>αἰσθανομένους <span class="milestone ed2page" data-n="3.3" data-unit="ed2page" id="ed2page.3.3"></span>αὐτῶν, φύσει δὲ οὐδὲν εἶναι λευκὸν,
<span class="lb" data-page="1.417" data-line="13" id="l1.417.13"></span>ἢ μέλαν, ἢ ξανθὸν, ἢ ἐρυθρὸν, ἢ πικρὸν, ἢ γλυκύ. τὸ
<span class="lb" data-page="1.417" data-line="14" id="l1.417.14"></span>γὰρ δὴ νόμῳ ταὐτὸ βούλεται τῷ οἶον νομιστὶ, καὶ πρὸς
<span class="lb" data-page="1.417" data-line="15" id="l1.417.15"></span>ἡμᾶς, οὐ κατὰ τὴν αὐτῶν τῶν πραγμάτων φύσιν· <span class="milestone ed1page" data-n="1.47" data-unit="ed1page" id="ed1page.1.47"></span>ὅπερ
<span class="lb" data-page="1.417" data-line="16" id="l1.417.16"></span>δ’ αὖ πάλιν ἐτεῇ καλεῖ, παρὰ τὸ ἐτεὸν, ὅπερ ἀληθὲς δηλοῖ, ﻿
<span class="pb" data-page="1.418" id="p1.418"></span>
<span class="lb" data-page="1.418" data-line="1" id="l1.418.1"></span>ποιήσας τοὔνομα. καὶ εἴη ἂν ὁ σύμπας αὐτοῦ νοῦς τοῦ
<span class="lb" data-page="1.418" data-line="2" id="l1.418.2"></span>λόγου τοιόσδε. νομίζεται μέντοι παρὰ τοῖς ἀνθρώποις
<span class="lb" data-page="1.418" data-line="3" id="l1.418.3"></span>λευκόν τι εἶναι, καὶ μέλαν, καὶ γλυκὺ, καὶ πικρὸν, κατὰ
<span class="lb" data-page="1.418" data-line="4" id="l1.418.4"></span>δὲ τὴν ἀλήθειαν ἓν καὶ μηδέν ἐστι τὰ πάντα. καὶ γὰρ
<span class="lb" data-page="1.418" data-line="5" id="l1.418.5"></span>αὖ καὶ τοῦτ’ εἴρηκεν αὐτὸς, ἓν μὲν τὰς ἀτόμους ὀνομάζων,
<span class="lb" data-page="1.418" data-line="6" id="l1.418.6"></span>μηδὲν δὲ τὸ κενόν. αἱ μὲν οὖν ἄτομοι σύμπασαι, σώματα
<span class="lb" data-page="1.418" data-line="7" id="l1.418.7"></span>οὖσαι σμικρὰ, χωρὶς ποιοτήτων εἰσί· τὸ δὲ κενὸν χώρα
<span class="lb" data-page="1.418" data-line="8" id="l1.418.8"></span>τις, ἐν ᾗ φερόμενα ταυτὶ τὰ σώματα ἄνω τε καὶ κάτω
<span class="lb" data-page="1.418" data-line="9" id="l1.418.9"></span>σύμπαντα διὰ παντὸς τοῦ αἰῶνος, ἢ περιπλέκεταί πως ἀλλήλοις,
<span class="lb" data-page="1.418" data-line="10" id="l1.418.10"></span>ἢ προσκρούει, καὶ ἀποπάλλεται, καὶ διακρίνει δὲ,
<span class="lb" data-page="1.418" data-line="11" id="l1.418.11"></span>καὶ συγκρίνει πάλιν εἰς ἄλληλα κατὰ τὰς τοιαύτας ὁμιλίας,
<span class="lb" data-page="1.418" data-line="12" id="l1.418.12"></span>κᾀκ τούτου τά τε ἄλλα συγκρίματα πάντα ποιεῖ, καὶ τὰ
<span class="lb" data-page="1.418" data-line="13" id="l1.418.13"></span>ἡμέτερα σώματα, καὶ τὰ παθήματα αὐτῶν, καὶ τὰς αἰσθήσεις.
<span class="lb" data-page="1.418" data-line="14" id="l1.418.14"></span>ἀπαθῆ δ’ ὑποτίθενται τὰ σώματα εἶναι τὰ πρῶτα·
<span class="lb" data-page="1.418" data-line="15" id="l1.418.15"></span>τινὲς μὲν αὐτῶν ὑπὸ σκληρότητος ἄθραυστα, καθάπερ οἱ
<span class="lb" data-page="1.418" data-line="16" id="l1.418.16"></span>περὶ τὸν Ἐπίκουρον· ἔνιοι δὲ, ὑπὸ σμικρότητος ἀδιαίρετα,
<span class="pb" data-page="1.419" id="p1.419"></span>
<span class="lb" data-page="1.419" data-line="1" id="l1.419.1"></span>καθάπερ οἱ περὶ τὸν Λεύκιππον, ἀλλ’ οὐδ’ ἀλλοιοῦσθαι
<span class="lb" data-page="1.419" data-line="2" id="l1.419.2"></span>κατά τι δυνάμενα ταύτας δὴ τὰς ἀλλοιώσεις, ἃς ἅπαντες
<span class="lb" data-page="1.419" data-line="3" id="l1.419.3"></span>ἄνθρωποι πεπιστεύκασιν εἷναι, διδαχθέντες ὑπὸ τῶν αἰσθήσεων,
<span class="lb" data-page="1.419" data-line="4" id="l1.419.4"></span>οἷον οὔτε θερμαίνεσθαί τί φασιν ἐκείνων, οὔτε
<span class="lb" data-page="1.419" data-line="5" id="l1.419.5"></span>ψύχεσθαι, κατὰ δὲ τὸν αὐτὸν τρόπον οὔθ’ ὑγραίνεσθαι,
<span class="lb" data-page="1.419" data-line="6" id="l1.419.6"></span>οὔτε ξηραίνεσθαι, πολὺ δὲ δὴ μᾶλλον ἔτι μήτε μελαίνεσθαι,
<span class="lb" data-page="1.419" data-line="7" id="l1.419.7"></span>μήτε λευκαίνεσθαι, μήτ’ ἄλλην τινὰ ὅλως ἐπιδέχεσθαι ποιότητα
<span class="lb" data-page="1.419" data-line="8" id="l1.419.8"></span>κατὰ μηδεμίαν μεταβολήν. εὐλόγως οὖν ὁ Ἱπποκράτης
<span class="lb" data-page="1.419" data-line="9" id="l1.419.9"></span>ἀντιλέγων αὐτοῖς, ἐρεῖ, μηδέποτ’ ἂν ἀλγέειν τὸν ἄνθρωπον,
<span class="lb" data-page="1.419" data-line="10" id="l1.419.10"></span>εἰ τοιαύτη τις ἦν ἡ φύσις αὐτοῦ. τὸ γὰρ ἀλγῆσον χρὴ
<span class="lb" data-page="1.419" data-line="11" id="l1.419.11"></span>δήπου δύο ταῦτ’ ἔχειν ἐξ ἀνάγκης, ἀλλοιωτόν τε καὶ αἰσθητὸν
<span class="lb" data-page="1.419" data-line="12" id="l1.419.12"></span>ὑπάρχειν. εἴτε γὰρ μηδέποτε μηδεμίαν ἀλλοίωσιν
<span class="lb" data-page="1.419" data-line="13" id="l1.419.13"></span>ἐπιδέχοιτο, φυλάξει διὰ παντὸς ἣν εἶχεν ἐξ ἀρχῆς κατάστασιν·
<span class="lb" data-page="1.419" data-line="14" id="l1.419.14"></span>οὐ φυλάττει δέ γε τὸ ἀλγοῦν· εἴτε μεταβάλλοι, καθάπερ
<span class="lb" data-page="1.419" data-line="15" id="l1.419.15"></span>οἱ λίθοι τε καὶ τὰ ξύλα, θερμαινόμενά τε καὶ
<span class="lb" data-page="1.419" data-line="16" id="l1.419.16"></span>ψυχόμενα, καὶ διαιρούμενα, μὴ παρείη δ’ αὐτοῖς τις αἴσθησις
<span class="pb" data-page="1.420" id="p1.420"></span>
<span class="lb" data-page="1.420" data-line="1" id="l1.420.1"></span>σύμφυτος, οὐκ αἰσθήσεται τῆς ἀμφ’ αὐτὸ γενομένης διαθέσεως,
<span class="lb" data-page="1.420" data-line="2" id="l1.420.2"></span>ὥσπερ οὐδὲ οἱ λίθοι. καὶ μὴν ἀμφοῖν ἀπολείπεται
<span class="lb" data-page="1.420" data-line="3" id="l1.420.3"></span>τὰ τούτων στοιχεῖα, μήτ’ ἀλλοιοῦσθαι μήτ’ αἰσθάνεσθαι
<span class="lb" data-page="1.420" data-line="4" id="l1.420.4"></span>πεφυκυίας ἀτόμου μηδεμιᾶς. εἴπερ οὖν ἐξ ἀτόμων
<span class="lb" data-page="1.420" data-line="5" id="l1.420.5"></span>τινῶν ἦμεν, ἤ τινος τοιαύτης ἄλλης φύσεως μονοειδοῦς, οὐκ
<span class="lb" data-page="1.420" data-line="6" id="l1.420.6"></span>ἂν ἠλγοῦμεν· ἀλγοῦμεν δέ γε· δῆλον οὖν, ὡς οὐκ ἐσμὲν ἐξ
<span class="lb" data-page="1.420" data-line="7" id="l1.420.7"></span>ἁπλῆς τινος καὶ μονοειδοῦς οὐσίας. τὸ μὲν δὴ κεφάλαιον
<span class="lb" data-page="1.420" data-line="8" id="l1.420.8"></span>τοῦ λόγου τοῦτο, πρόδηλον ὑπάρχον ἅπασι τοῖς ἐν τῆ λογικῇ
<span class="lb" data-page="1.420" data-line="9" id="l1.420.9"></span>θεωρίᾳ γεγυμνασμένοις, οὕτω πως περαίνει τὸ προκείμενον.
<span class="lb" data-page="1.420" data-line="10" id="l1.420.10"></span>ἐπεὶ δὲ, πρὸς τῷ μὴ γεγυμνάσθαι τὸν λογισμὸν,
<span class="lb" data-page="1.420" data-line="11" id="l1.420.11"></span>οἱ τὰ τοιαῦτα εἰσηγούμενοι στοιχεῖα καὶ ἄλλως εἰσὶ φιλόνεικοι,
<span class="lb" data-page="1.420" data-line="12" id="l1.420.12"></span>μέγιστον εἶναι νομίζοντες κακὸν τὸ μετατίθεσθαι πρὸς τὰ βελτίω,
<span class="lb" data-page="1.420" data-line="13" id="l1.420.13"></span>πειρατέον αὐτοῖς ἐκθέσθαι τὸν καθόλου τοῦτον λόγον
<span class="lb" data-page="1.420" data-line="14" id="l1.420.14"></span>ἐπὶ παραδειγμάτων τινῶν κατὰ μέρος. εἰ γάρ τις τῇ λεπτοτάτῃ
<span class="lb" data-page="1.420" data-line="15" id="l1.420.15"></span>βελόνῃ τρώσειε τὸ δέρμα, πάντως μὲν ἀλγήσει τὸ ζῶον,
<span class="lb" data-page="1.420" data-line="16" id="l1.420.16"></span><span class="milestone ed2page" data-n="3.4" data-unit="ed2page" id="ed2page.3.4"></span>ἅψεται δὲ ἤτοι μιᾶς, ἢ δυοῖν, ἢ καὶ πλειόνων ἀτόμων
<span class="lb" data-page="1.420" data-line="17" id="l1.420.17"></span>ἡ βελόνη. πρῶτον οὖν ὑποκείσθω, ψαύειν αὐτὴν μιᾶς. ἀλλ’
<span class="pb" data-page="1.421" id="p1.421"></span>
<span class="lb" data-page="1.421" data-line="1" id="l1.421.1"></span>ἑκάστη τῶν ἀτόμων ἄτρωτός τε ἦν καὶ ἀναίσθητος. οὐκοῦν
<span class="lb" data-page="1.421" data-line="2" id="l1.421.2"></span>οὔτε πείσεταί τι πρὸς τῆς βελόνης, οὔτ’, εἴπερ ἔπαθεν,
<span class="lb" data-page="1.421" data-line="3" id="l1.421.3"></span>ᾔσθετ’ ἂν τοῦ παθήματος. εἰ μὲν γὰρ ἐκ δυοῖν τούτων
<span class="lb" data-page="1.421" data-line="4" id="l1.421.4"></span>γίνεται τὸ ἀλγεῖν, ἔκ τε τοῦ πάσχειν τὸ παθητὸν κᾀκ
<span class="lb" data-page="1.421" data-line="5" id="l1.421.5"></span>τοῦ τῶν παθημάτων αἰσθάνεσθαι, μέτεστι δ’ οὐδ’ ἑτέρου
<span class="lb" data-page="1.421" data-line="6" id="l1.421.6"></span>τούτων ταῖς ἀτόμοις, οὐκ ἀλγήσει τὸ ζῶον, ὅταν ἡ βελόνη
<span class="lb" data-page="1.421" data-line="7" id="l1.421.7"></span>ψαύσῃ μιᾶς ἀτόμου. μὴ τοίνυν μιᾶς, ἀλλὰ δυοῖν ψαυέτω.
<span class="lb" data-page="1.421" data-line="8" id="l1.421.8"></span>καὶ μὴν, ὅπερ ἐπὶ τῆς μιᾶς ἀρτίως, τοῦτ’ ἐπ’ ἀμφοῖν
<span class="lb" data-page="1.421" data-line="9" id="l1.421.9"></span>ἐγχωρήσει λέγειν νῦν. εἰ γὰρ μηδ’ ἑτέρα τῶν ἀτόμων μήτ’
<span class="lb" data-page="1.421" data-line="10" id="l1.421.10"></span>ἐτρώθη πρὸς τῆς βελόνης, μήτ’, εἴπερ ἐτρώθη, τῆς τρώσεως
<span class="lb" data-page="1.421" data-line="11" id="l1.421.11"></span>αἰσθάνεσθαι φύσιν εἶχεν, ἀναίσθητός τε ἅμα καὶ ἀνώδυνος
<span class="lb" data-page="1.421" data-line="12" id="l1.421.12"></span>ὁ τρωθεὶς ἔσται. ὥσπερ γὰρ οὐδὲν πλέον ἐκ τοῦ δυοῖν
<span class="lb" data-page="1.421" data-line="13" id="l1.421.13"></span>προσπεσεῖν ὀστοῖς, ἢ χόνδροις, ἢ θριξὶ τὴν βελόνην, ἢ
<span class="lb" data-page="1.421" data-line="14" id="l1.421.14"></span>ἄλλῳ τινὶ τῶν ἀναισθήτων μορίων· ὁμοίως γὰρ αἱ δύο
<span class="lb" data-page="1.421" data-line="15" id="l1.421.15"></span>τρίχες ἀναίσθητοί εἰσι τῇ μιᾷ· κατὰ τὸν αὐτὸν, οἶμαι, τρόπον,
<span class="lb" data-page="1.421" data-line="16" id="l1.421.16"></span>οὐδ’ εἰ δυοῖν ἀτόμοιν ἐφάψαιτο, πλέον οὐδὲν εἰς
<span class="pb" data-page="1.422" id="p1.422"></span>
<span class="lb" data-page="1.422" data-line="1" id="l1.422.1"></span>αἴσθησιν, εἰ μηδὲ ἑτέρα τῶν ἀτόμων ἐστὶν αἰσθητική. καὶ
<span class="lb" data-page="1.422" data-line="2" id="l1.422.2"></span>μὲν δὴ κᾂν εἰ τριῶν ἢ τεττάρων ἅψαιτο, κατὰ τὸν αὐτὸν
<span class="lb" data-page="1.422" data-line="3" id="l1.422.3"></span>λόγον, ὥσπερ ἐπί τε ψηφίδων καὶ λίθων καὶ τριχῶν,
<span class="lb" data-page="1.422" data-line="4" id="l1.422.4"></span>οὕτω κᾀνταῦθα πλέον οὐδὲν οὔτ’ εἰς παθήματος οὔτ’
<span class="lb" data-page="1.422" data-line="5" id="l1.422.5"></span>εἰς αἰσθήσεως γένεσιν. οὐδὲν γὰρ οὔτ’ ἐκ τῶν ἀπαθῶν
<span class="lb" data-page="1.422" data-line="6" id="l1.422.6"></span>οὔτ’ ἐκ τῶν ἀναισθήτων συντιθέμενον αἰσθητικὸν ἢ παθητικὸν
<span class="lb" data-page="1.422" data-line="7" id="l1.422.7"></span>γίνεται. θαυμαστὸν γὰρ ἂν ἦν, εἰ, μηδενὸς αὐτοῦ
<span class="lb" data-page="1.422" data-line="8" id="l1.422.8"></span>τῶν μορίων μήτε πάσχοντος μήτ’ αἰσθανομένου, τὸ ὅλον
<span class="lb" data-page="1.422" data-line="9" id="l1.422.9"></span>αἰσθανόμενόν τε καὶ πάσχον ἐγένετο. δυοῖν γὰρ ὄντων
<span class="lb" data-page="1.422" data-line="10" id="l1.422.10"></span>ὀργάνων πρὸς τὰς τῶν τοιούτων ἀξιωμάτων εὑρέσεις, ἐμπειρίας
<span class="lb" data-page="1.422" data-line="11" id="l1.422.11"></span>καὶ λόγου, κατ’ οὐδέτερον αὐτῶν εὑρεθήσεταί ποτε
<span class="lb" data-page="1.422" data-line="12" id="l1.422.12"></span>σύνθετον ἐξ ἀναισθήτων τε ἅμα καὶ ἀπαθῶν αἰσθητικὸν
<span class="lb" data-page="1.422" data-line="13" id="l1.422.13"></span>καὶ παθητικόν. ἀλλ’ εἴτε ἀδάμαντας πολλοὺς, ἢ καὶ ὅ τι
<span class="lb" data-page="1.422" data-line="14" id="l1.422.14"></span>βούλει τῶν δυσπαθεστάτων ἀθροίσας τιτρώσκειν ἐπιχειρήσεις,
<span class="lb" data-page="1.422" data-line="15" id="l1.422.15"></span>οὔτε τρωθήσεταί ποτε τὸ ἐξ αὐτῶν σύνθετον, οὔτ’ αἰσθήσεται.
<span class="lb" data-page="1.422" data-line="16" id="l1.422.16"></span>διὰ μὲν δὴ τῆς πείρας οὐδὲν εὕρηταί ποτε τοιοῦτον ﻿
<span class="pb" data-page="1.423" id="p1.423"></span>
<span class="lb" data-page="1.423" data-line="1" id="l1.423.1"></span>ἐκ τοῦ σύμπαντος αἰῶνος. ὅτι δ’ οὐδ’ ὁ λόγος αὐτὸ
<span class="lb" data-page="1.423" data-line="2" id="l1.423.2"></span>προσίεται, μικρὸν ἔμπροσθεν ἐῤῥέθη. τῆς γοῦν ἀλγούσης
<span class="lb" data-page="1.423" data-line="3" id="l1.423.3"></span>σαρκὸς ἐν τῷ τιτρώσκεσθαι τὸ μηδὲν τῶν ἐλαχίστων αὐτῆς
<span class="lb" data-page="1.423" data-line="4" id="l1.423.4"></span>μορίων μήτε ἀλγεῖν, μήτε τιτρώσκεσθαι, πῶς οὐ θαυμαστόν;
<span class="lb" data-page="1.423" data-line="5" id="l1.423.5"></span>ἢ τίς τοῦτο προσίεται λογισμός; ἐγὼ μὲν γάρ φημι,
<span class="lb" data-page="1.423" data-line="6" id="l1.423.6"></span>κᾂν εἰ πάσαις ταῖς ἀτόμοις ἦν αἴσθησις σύμφυτος, ἄτρωτοι
<span class="lb" data-page="1.423" data-line="7" id="l1.423.7"></span>δὲ τελέως καὶ ἀπαθεῖς ἦσαν, ἐκ τοῦ περιπλέκεσθαι μόνον
<span class="lb" data-page="1.423" data-line="8" id="l1.423.8"></span>ἀλλήλαις ἐργαζόμεναι τὴν σάρκα, πλέον ἂν οὐδ’ οὕτως γενέσθαι,
<span class="lb" data-page="1.423" data-line="9" id="l1.423.9"></span>καθιεμένης τῆς βελόνης. ὥσπερ γὰρ, εἰ τοὺς δύο
<span class="lb" data-page="1.423" data-line="10" id="l1.423.10"></span>δακτύλους περιπλέξειας ἀλλήλοις, καίτοι γ’ αἰσθητικοὺς
<span class="lb" data-page="1.423" data-line="11" id="l1.423.11"></span>ὄντας, οὐδεὶς ἕπεται πόνος ἐκ τοῦ πάλιν ἀφίστασθαί τε
<span class="lb" data-page="1.423" data-line="12" id="l1.423.12"></span>καὶ διαλύεσθαι, κατὰ τὸν αὐτὸν, οἶμαι, τρόπον οὐδὲ εἰ
<span class="lb" data-page="1.423" data-line="13" id="l1.423.13"></span>διΐστησί τε καὶ διαλύει τὰς ἀτόμους ἀπ’ ἀλλήλων ἡ βελόνη,
<span class="lb" data-page="1.423" data-line="14" id="l1.423.14"></span>τιτρώσκει δὲ οὐδεμίαν, οὐδαμῶς ἀλγήσει τὸ ζῶον. ἢ δειξάτωσαν
<span class="lb" data-page="1.423" data-line="15" id="l1.423.15"></span>ἐκ τοῦ περιπλέκεσθαί τε καὶ πάλιν ἀφίστασθαι τῶν
<span class="lb" data-page="1.423" data-line="16" id="l1.423.16"></span>αἰσθητικῶν ὁτιοῦν σωμάτων ἀκολουθοῦσαν ὀδύνην. <span class="milestone ed2page" data-n="3.5" data-unit="ed2page" id="ed2page.3.5"></span>ἀλλ’
<span class="pb" data-page="1.424" id="p1.424"></span>
<span class="lb" data-page="1.424" data-line="1" id="l1.424.1"></span>οὔτ’ ἐπὶ τῶν φαινομένων ἔχουσι δεῖξαι, καὶ τῷ λόγῳ σκοπουμένοις
<span class="lb" data-page="1.424" data-line="2" id="l1.424.2"></span>παντὸς μᾶλλον ἀδύνατον φαίνεται. καὶ μὴν εἰ
<span class="lb" data-page="1.424" data-line="3" id="l1.424.3"></span>καὶ τὴν αἴσθησιν ἡμῶν συγχωρησάντων ταῖς ἀτόμοις ὁ χωρισμὸς
<span class="lb" data-page="1.424" data-line="4" id="l1.424.4"></span>ἀνώδυνος εὑρίσκεται, καὶ λόγῳ καὶ πείρᾳ σκοπουμένοις,
<span class="lb" data-page="1.424" data-line="5" id="l1.424.5"></span>εἴπου γέ τοι πρὸς τούτῳ καὶ τὸ μηδ’ αἰσθάνεσθαι
<span class="lb" data-page="1.424" data-line="6" id="l1.424.6"></span>λάβοιεν, ὀδυνᾶσθαι δυνήσονται; τὸ μὲν γὰρ ὀδυνᾶσθαι, καθότι
<span class="lb" data-page="1.424" data-line="7" id="l1.424.7"></span>καὶ πρόσθεν εἴρηται, δυοῖν τούτοιν ἐξ ἀνάγκης δεῖται
<span class="lb" data-page="1.424" data-line="8" id="l1.424.8"></span>συνιόντων ἀλλήλοις, ἀλλοιώσεώς τε ἅμα καὶ αἰσθήσεως.
<span class="lb" data-page="1.424" data-line="9" id="l1.424.9"></span>ἔχουσι δ’ οὐδέτερον αὐτῶν αἱ ἄτομοι. δεόντως οὖν, εἰ καὶ
<span class="lb" data-page="1.424" data-line="10" id="l1.424.10"></span>θάτερον αὐταῖς ὑπάρχειν ὑποθεῖο, μένουσιν ἔτ’ ἀνώδυνοι.
<span class="lb" data-page="1.424" data-line="11" id="l1.424.11"></span>καὶ γὰρ εἰ ἀπαθεῖς μὲν, αἰσθητικὰς δ’ εἷναι συγχωρήσειας,
<span class="lb" data-page="1.424" data-line="12" id="l1.424.12"></span>οὐκ ἀλγήσουσιν, ὅτι μηδὲ πείσονται. καὶ εἰ πάσχειν μὲν,
<span class="lb" data-page="1.424" data-line="13" id="l1.424.13"></span>ἀλλ’ ἀναισθήτους ὑπάρχειν, οὐκ ἀλγήσουσιν, ὅτι μηδ’ αἰσθήσονται.
<span class="lb" data-page="1.424" data-line="14" id="l1.424.14"></span>χρὴ γὰρ, ὡς εἴρηται, καὶ πάσχειν καὶ τοῦ πάθους
<span class="lb" data-page="1.424" data-line="15" id="l1.424.15"></span>αἰσθάνεσθαι τὸ μέλλον ὀδυνήσεσθαι σῶμα. οὐκοῦν
<span class="lb" data-page="1.424" data-line="16" id="l1.424.16"></span>οὔτ’ ἐξ ἀπαθῶν τε ἅμα καὶ ἀναισθήτων ἐγχωρεῖ στοιχείων
<span class="lb" data-page="1.424" data-line="17" id="l1.424.17"></span>εἶναι τὸ αἰσθητικὸν σῶμα· οὐ μὴν οὐδ’ ἐξ ἀπαθῶν
<span class="pb" data-page="1.425" id="p1.425"></span>
<span class="lb" data-page="1.425" data-line="1" id="l1.425.1"></span>τε ἅμα καὶ αἰσθανομένων· οὐδὲ γὰρ οὐδὲ τοῦτ’ ἀλγήσει
<span class="lb" data-page="1.425" data-line="2" id="l1.425.2"></span><span class="milestone ed1page" data-n="1.48" data-unit="ed1page" id="ed1page.1.48"></span>ποτὲ, ὅτι μηδὲ πείσεται. δυνάμει μὲν γὰρ αἰσθητικόν
<span class="lb" data-page="1.425" data-line="3" id="l1.425.3"></span>ἐστι, ἐνεργείᾳ δ’ αἰσθανόμενον οὐδέποτε· καθάπερ καὶ
<span class="lb" data-page="1.425" data-line="4" id="l1.425.4"></span>τὸ ἡμέτερον σῶμα, καίτοι φανερῶς ὑπάρχον αἰσθητικὸν,
<span class="lb" data-page="1.425" data-line="5" id="l1.425.5"></span>ὅμως οὐκ αἰσθάνεται, πρὶν παθεῖν ὑπό τινος. ὥστ’ ἐκ
<span class="lb" data-page="1.425" data-line="6" id="l1.425.6"></span>τούτου τοῦ λόγου σαφῶς καὶ ἡ τῶν τὰς ὁμοιομερείας εἰσαγόντων
<span class="lb" data-page="1.425" data-line="7" id="l1.425.7"></span>δόξα καταβάλλεται. καὶ γὰρ εἰ αἰσθητικά τινα
<span class="lb" data-page="1.425" data-line="8" id="l1.425.8"></span>τῶν στοιχείων ἐστὶν αὐτοῖς, ἀλλ’ ἀπαθῆ γε πάντως, πῶς
<span class="lb" data-page="1.425" data-line="9" id="l1.425.9"></span>αἰσθήσεται τὸ αἰσθητικὸν σῶμα ἔξω τοῦ πάσχειν ἀεὶ καθεστηκός;
<span class="lb" data-page="1.425" data-line="10" id="l1.425.10"></span>λοιπὸν οὖν, ἢ ἐξ αἰσθανομένων τε ἅμα καὶ
<span class="lb" data-page="1.425" data-line="11" id="l1.425.11"></span>πασχόντων, ἢ ἐκ πασχόντων μὲν, ἀναισθήτων δὲ, τὸ αἰσθητικὸν
<span class="lb" data-page="1.425" data-line="12" id="l1.425.12"></span>εἶναι χρὴ σῶμα. ὁπότερον δὲ τούτων ἀληθές
<span class="lb" data-page="1.425" data-line="13" id="l1.425.13"></span>ἐστιν, αὖθις ὀψόμεθα. τὸ δὲ μήτ’ ἐξ ἀναισθήτων τε ἅμα
<span class="lb" data-page="1.425" data-line="14" id="l1.425.14"></span>καὶ ἀπαθῶν, μήτ’ ἐξ αἰσθανομένων μὲν, ἀπαθῶν δὲ, δύνασθαί
<span class="lb" data-page="1.425" data-line="15" id="l1.425.15"></span>ποτε τῶν στοιχείων τὸ αἰσθανόμενον γενέσθαι σῶμα
<span class="pb" data-page="1.426" id="p1.426"></span>
<span class="lb" data-page="1.426" data-line="1" id="l1.426.1"></span>δέδεικται σαφῶς. ἀλλὰ κοινὸν ἀμφοτέρων τῶν αἱρέσεών ἐστι
<span class="lb" data-page="1.426" data-line="2" id="l1.426.2"></span>τὸ ἐξ ἀπαθῶν, ὥστ’ οὐχ ἓν τῷ εἴδει τὸ στοιχεῖον, εἴπερ
<span class="lb" data-page="1.426" data-line="3" id="l1.426.3"></span>μηδ’ ἀπαθές. ὅτι δὲ τὸ ἓν ἀπαθὲς, ἡ ἀπόδειξις σύντομος.
<span class="lb" data-page="1.426" data-line="4" id="l1.426.4"></span>οὔτε γὰρ εἰς ὃ μεταστήσεται, οὔθ’ ὑφ’ ὅτου πείσεται, τὸ
<span class="lb" data-page="1.426" data-line="5" id="l1.426.5"></span>ἓν στοιχεῖον ἔχει. μεθιστάμενον γὰρ εἰς ἕτερόν τι μεταστήσεται,
<span class="lb" data-page="1.426" data-line="6" id="l1.426.6"></span>καὶ πάσχον ὑφ’ ἑτέρου τινὸς πείσεται. πῶς οὖν
<span class="lb" data-page="1.426" data-line="7" id="l1.426.7"></span>ἓν ἔτι φυλαχθήσεται; καλῶς οὖν ὁ Ἱπποκράτης συνελογίσατο,
<span class="lb" data-page="1.426" data-line="8" id="l1.426.8"></span>μὴ ἓν εἶναι τὸ στοιχεῖον, εἰ μέλλει τι τῶν ὄντων ἀλγήσειν.
<span class="lb" data-page="1.426" data-line="9" id="l1.426.9"></span>οὐδὲν γὰρ ἂν, φησὶν, ἦν ὑφ’ ὅτου ἀλγήσειεν, ἕν
<span class="lb" data-page="1.426" data-line="10" id="l1.426.10"></span>ἐόν. ὥστε πάντως μὲν ἑνὸς πλείω τὰ στοιχεῖα.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg008.1st1K-grc1:1.7">
<span class="pb page1" data-page="1.473" id="p1.473"></span>
<span class="milestone ed1page page1" data-n="1.54" data-unit="ed1page" id="ed1page.1.54"></span>
<span class="milestone ed2page page1" data-n="3.20" data-unit="ed2page" id="ed2page.3.20"></span>
            <p>
<span class="lb" data-page="1.473" data-line="10" id="l1.473.10"></span>Τὸ δὲ συνέχον ἐν τῷ λόγῳ καὶ μάλιστα λανθάνον
<span class="lb" data-page="1.473" data-line="11" id="l1.473.11"></span>αὐτοὺς ἤδη πᾶν ἀποκαλύψαι πειράσομαι. ἅπαντα γὰρ, ὅσα
<span class="lb" data-page="1.473" data-line="12" id="l1.473.12"></span>γένεσιν ἔχει καὶ φθορὰν, σώματα διτταῖς ὑπόκειται μεταβολαῖς,
<span class="lb" data-page="1.473" data-line="13" id="l1.473.13"></span>ἀλλοιουμένης τε ἅμα καὶ ῥεούσης αὐτῶν τῆς οὐσίας. ἀλλοιοῦται
<span class="lb" data-page="1.473" data-line="14" id="l1.473.14"></span>μὲν οὖν θερμαινομένη, καὶ ψυχομένη, καὶ ξηραινομένη, καὶ
<span class="lb" data-page="1.473" data-line="15" id="l1.473.15"></span>ὑγραινομένη. μόναι γὰρ αἱ ποιότητες αὗται μεταβάλλουσιν
<span class="lb" data-page="1.473" data-line="16" id="l1.473.16"></span>ὅλην δι’ ὅλου τὴν οὐσίαν, ὡς καὶ μετ’ ὀλίγον εἰρήσεται.
<span class="pb" data-page="1.474" id="p1.474"></span>
<span class="lb" data-page="1.474" data-line="1" id="l1.474.1"></span>ῥεῖ δὲ κατὰ τὰς αἰσθητὰς ἐκκρίσεις, καὶ προσέτι κατὰ τὴν
<span class="lb" data-page="1.474" data-line="2" id="l1.474.2"></span>ἄδηλον καλουμένην διαπνοήν. ὥσθ’, ἵνα σώζηται, διττῆς
<span class="lb" data-page="1.474" data-line="3" id="l1.474.3"></span>καὶ τῆς ἐπανορθώσεως δεῖται, τῆς μὲν ἑτέρας τὸ ὑπερβάλλον
<span class="lb" data-page="1.474" data-line="4" id="l1.474.4"></span>ἐν ταῖς ποιότησι κολαζούσης, τῆς δὲ λοιπῆς τὴν τοῦ
<span class="lb" data-page="1.474" data-line="5" id="l1.474.5"></span>κενουμένου βάσιν ἀναπληρούσης. ἀλλὰ ἡ μὲν καθαιροῦσα
<span class="lb" data-page="1.474" data-line="6" id="l1.474.6"></span>τὴν ἀμετρίαν ἡ ἐναντία δήπου ποιότης ἐστὶ τῆς πλεοναζούσης·
<span class="lb" data-page="1.474" data-line="7" id="l1.474.7"></span>ἡ δὲ τὸ λεῖπον ἀναπληροῦσα ποιότης ἐναντία μὲν
<span class="lb" data-page="1.474" data-line="8" id="l1.474.8"></span>οὐκ ἔστιν, ὁμοιοτάτην δ’ εἶναι χρὴ τῇ κενωθείσῃ πρότερον
<span class="lb" data-page="1.474" data-line="9" id="l1.474.9"></span>οὐσίᾳ· μέλλει γὰρ ἀντ’ ἐκείνης ἔσεσθαι τῷ ζώῳ. τουτὶ μὲν
<span class="lb" data-page="1.474" data-line="10" id="l1.474.10"></span>οὖν ἐστι τὸ τρέφεσθαι τοῖς σώμασιν, ἔκ τινος οὐσίας ὁμοίας
<span class="lb" data-page="1.474" data-line="11" id="l1.474.11"></span>τῇ πρότερον κενωθείσῃ γινόμενον. ὅθεν, οἶμαι, καὶ τὴν οὐσίαν
<span class="lb" data-page="1.474" data-line="12" id="l1.474.12"></span>ἐκείνην τροφὴν ὀνομάζομεν. ἡνίκα δὲ κατὰ ποιότητα
<span class="lb" data-page="1.474" data-line="13" id="l1.474.13"></span>μόνον ἀλλοιοῦν βουλόμεθα τὸ ὑποκείμενον, οἷς μὲν τοῦτο
<span class="lb" data-page="1.474" data-line="14" id="l1.474.14"></span>δρῶμεν, οὐ τροφὰς, ἀλλὰ φάρμακα προσαγορεύομεν. οὐκ
<span class="lb" data-page="1.474" data-line="15" id="l1.474.15"></span>ἔχοντες δ’ εὑρεῖν χωρὶς οὐσίας οὐδὲ μίαν ποιότητα, σὺν
<span class="lb" data-page="1.474" data-line="16" id="l1.474.16"></span>ταῖς οὐσίαις αὐτὰς ἀναγκαζόμεθα λαμβάνοντες προσφέρειν
<span class="lb" data-page="1.474" data-line="17" id="l1.474.17"></span>τοῖς δεομένοις σώμασιν· ἄκρας μὲν ποιότητος χρῄζοντες, τὸ
<span class="pb" data-page="1.475" id="p1.475"></span>
<span class="lb" data-page="1.475" data-line="1" id="l1.475.1"></span>στοιχεῖον αὐτὸ, πῦρ, ἢ ὕδωρ, ἢ γῆν, ἢ ἀέρα, μετρίας
<span class="lb" data-page="1.475" data-line="2" id="l1.475.2"></span>δὲ, τὸ μεμιγμένον ἐκ τῶν στοιχείων. ἐπειδὰν μὲν οὖν
<span class="lb" data-page="1.475" data-line="3" id="l1.475.3"></span>θερμῇναι βουλώμεθα, τοιοῦτον αἱρούμενοι φάρμακον, ἐν ᾧ
<span class="lb" data-page="1.475" data-line="4" id="l1.475.4"></span>πλείων μέν ἐστιν ἡ τοῦ πυρὸς μοῖρα τῆς ἐναντίας· ἐπειδὰν
<span class="lb" data-page="1.475" data-line="5" id="l1.475.5"></span>δὲ ψύξαι, ἐν ᾧ τοὔμπαλιν· ἔστι δ’ ὅτε συναμφότερον
<span class="lb" data-page="1.475" data-line="6" id="l1.475.6"></span>ἅμα πρᾶξαι <span class="milestone ed2page" data-n="3.21" data-unit="ed2page" id="ed2page.3.21"></span>προαιρούμενοι, καὶ ἀλλοιῶσαι, καὶ θρέψαι,
<span class="lb" data-page="1.475" data-line="7" id="l1.475.7"></span>τοιαύτην ζητοῦμεν οὐσίαν, ἥτις καὶ τὴν ὡς σιτίου, καὶ τὴν
<span class="lb" data-page="1.475" data-line="8" id="l1.475.8"></span>ὡς φαρμάκου χρείαν παρέξει. μὴ τοίνυν ἀξιούτωσαν ἅπαν
<span class="lb" data-page="1.475" data-line="9" id="l1.475.9"></span>ζῶον ἢ πῦρ, ἢ γῆν, ἢ ὕδωρ, ἢ ἀέρα προσφέρεσθαι, μόνον
<span class="lb" data-page="1.475" data-line="10" id="l1.475.10"></span>αὐτὸ καθ’ αὑτὸ, χωρὶς τῶν ἄλλων, εἰλικρινὲς στοιχεῖον.
<span class="lb" data-page="1.475" data-line="11" id="l1.475.11"></span>οὔτε γὰρ ὡς σιτίον, οὔθ’ ὡς φάρμακον δεήσει προσφέρεσθαι.
<span class="lb" data-page="1.475" data-line="12" id="l1.475.12"></span>τὸ γὰρ ὅμοιον ἦν τῷ τρεφομένῳ σιτίον. ὅμοιον δὲ
<span class="lb" data-page="1.475" data-line="13" id="l1.475.13"></span>τῷ συνθέτῳ σώματι, καὶ κεκραμένῳ, καὶ πάντων μετέχοντι
<span class="lb" data-page="1.475" data-line="14" id="l1.475.14"></span>τῶν στοιχείων, ἕτερον, οἶμαι, τοιοῦτό ἐστιν, ἐξ ἐκείνων
<span class="lb" data-page="1.475" data-line="15" id="l1.475.15"></span>ἁπάντων γεγονός. οὔθ’ ὡς φάρμακον ἀεὶ χρήσιμόν ἐστι τὸ
<span class="pb" data-page="1.476" id="p1.476"></span>
<span class="lb" data-page="1.476" data-line="1" id="l1.476.1"></span>στοιχεῖον, ἀλλ’ ἐν ἐκείνῳ μόνῳ τῷ χρόνῳ, καθ’ ὃν ἄκρας
<span class="lb" data-page="1.476" data-line="2" id="l1.476.2"></span>ποιότητος δεῖται τὸ σῶμα. ταῦτ’ οὖν εἴρηταί μοι πρὸς τοὺς
<span class="lb" data-page="1.476" data-line="3" id="l1.476.3"></span>οὐκ ὀρθῶς ἀκούοντας Ἱπποκράτους. ἤδη δὲ δῆλον, ὡς ἀεὶ
<span class="lb" data-page="1.476" data-line="4" id="l1.476.4"></span>τῶν στοιχείων δεόμεθα, ποτὲ μὲν ὡς ἁπλῶν καὶ μόνων,
<span class="lb" data-page="1.476" data-line="5" id="l1.476.5"></span>ἐνίοτε δ’ ὡς ἐπικρατούντων, <span class="milestone ed1page" data-n="1.55" data-unit="ed1page" id="ed1page.1.55"></span>ἢ πάντως γ’ ὡς συντιθέντων
<span class="lb" data-page="1.476" data-line="6" id="l1.476.6"></span>ἐκεῖνο τὸ σῶμα, τὸ μέλλον ἡμῖν ἢ τροφῆς ἢ φαρμάκου
<span class="lb" data-page="1.476" data-line="7" id="l1.476.7"></span>χρείαν παρέξειν.
</p>
          </article>

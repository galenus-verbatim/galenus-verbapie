<article xmlns="http://www.w3.org/1999/xhtml" id="urn:cts:greekLit:tlg0057.tlg008.1st1K-grc1:2.3">
<span class="pb page1" data-page="1.499" id="p1.499"></span>
<span class="milestone ed1page page1" data-n="1.58" data-unit="ed1page" id="ed1page.1.58"></span>
<span class="milestone ed2page page1" data-n="3.28" data-unit="ed2page" id="ed2page.3.28"></span>
            <p>
<span class="lb" data-page="1.499" data-line="1" id="l1.499.1"></span>Ἀσκληπιάδης δὲ, πάντα τὰ καλὰ τῆς
<span class="lb" data-page="1.499" data-line="2" id="l1.499.2"></span>τέχνης ἐπιχειρῶν ἀνατρέπειν τῷ λόγῳ διὰ τοὺς θαυμαστοὺς
<span class="lb" data-page="1.499" data-line="3" id="l1.499.3"></span>ὄγκους καὶ πόρους, πειρᾶται μεταπείθειν ἡμᾶς, ὡς οὐχ ἕλκει
<span class="lb" data-page="1.499" data-line="4" id="l1.499.4"></span>τὸ οἰκεῖον ἕκαστον τῶν φαρμάκων, ἀλλὰ μεταβάλλει. καὶ
<span class="lb" data-page="1.499" data-line="5" id="l1.499.5"></span>τρέπει, καὶ ἀλλοιοῖ, διαφθεῖρον εἰς τὴν ἑαυτοῦ φύσιν,
<span class="lb" data-page="1.499" data-line="6" id="l1.499.6"></span>ὁποῖον ἂν ᾖ τὸ ἑλχθέν. εἶτα τὴν ἀκολουθοῦσαν ὠφέλειαν,
<span class="lb" data-page="1.499" data-line="7" id="l1.499.7"></span>οὐ τῇ τοῦ λυποῦντος καθάρσει γίνεσθαί φησιν, ἀλλὰ τῷ
<span class="lb" data-page="1.499" data-line="8" id="l1.499.8"></span>κοινῷ λόγῳ τῆς κενώσεως. ὁ μὲν οὖν Ἀσκληπιάδους λόγος
<span class="lb" data-page="1.499" data-line="9" id="l1.499.9"></span>οὕτως ἀναισχυντεῖ κατὰ τοῦ φαινομένου. τὸ φαινόμενον δέ
<span class="lb" data-page="1.499" data-line="10" id="l1.499.10"></span>γ’, ὡς Ἱπποκράτης τε καὶ οἱ λοιποὶ πάντες ἰατροὶ, τῇ
<span class="lb" data-page="1.499" data-line="11" id="l1.499.11"></span>πείρᾳ βασανίζοντες, ἔμαθον, ὡς εἴρηται πρόσθεν, ἔχει. εἰ
<span class="lb" data-page="1.499" data-line="12" id="l1.499.12"></span>γὰρ ἐπιχειρήσεις ἀνθρώπῳ χολῶντι φλέγματος ἀγωγὸν δοῦναι
<span class="lb" data-page="1.499" data-line="13" id="l1.499.13"></span>φάρμακον, οὐ μετὰ μικρᾶς, εὖ οἶδ’ ὅτι, ζημίας πειράσῃ
<span class="lb" data-page="1.499" data-line="14" id="l1.499.14"></span>τοῦ ἐγχειρήματος. εἰ δέ γ’ ὡς κενοῦντα μόνον ὠφελεῖ τὰ
<span class="lb" data-page="1.499" data-line="15" id="l1.499.15"></span>καθαίροντα, τί οὐ φλέβας τέμνομεν ἁπάντων, εἴτ’ ἰσχνοὶ
<span class="pb" data-page="1.500" id="p1.500"></span>
<span class="lb" data-page="1.500" data-line="1" id="l1.500.1"></span>τύχοιεν ὄντες, εἴτε παχεῖς, εἴτ’ ἰκτεριῶντες, εἴτε μελαγχολῶντες;
<span class="lb" data-page="1.500" data-line="2" id="l1.500.2"></span><span class="milestone ed2page" data-n="3.29" data-unit="ed2page" id="ed2page.3.29"></span>ἀλλὰ πολλοῖς μὲν τῶν τοιούτων, ἰσχνοῖς οὖσιν
<span class="lb" data-page="1.500" data-line="3" id="l1.500.3"></span>ἱκανῶς, οὐ σμικρὰν ἤνεγκεν ὠφέλειαν ἡ τοῦ λυποῦντος
<span class="lb" data-page="1.500" data-line="4" id="l1.500.4"></span>χυμοῦ κένωσις. εἰ δ’ αἵματος αὐτῶν ἀφελεῖν ἐτόλμησέ τις,
<span class="lb" data-page="1.500" data-line="5" id="l1.500.5"></span>εὐθὺς ἂν ἀπέκτεινεν. ἀλλὰ ταῦτα λέγειν ἀναγκάζουσιν
<span class="lb" data-page="1.500" data-line="6" id="l1.500.6"></span>Ἀσκληπιάδην οἱ ὄγκοι καὶ πόροι καὶ τὰ ἄναρμα στοιχεῖα.
<span class="lb" data-page="1.500" data-line="7" id="l1.500.7"></span>τούτοις γὰρ ἕπεται τὸ μηδεμίαν εἶναι τῆς φύσεως
<span class="lb" data-page="1.500" data-line="8" id="l1.500.8"></span>ἡμῶν ἀλλοτρίαν ποιότητα, μηδὲ τὴν τῶν ὁσημέραι διὰ τῆς
<span class="lb" data-page="1.500" data-line="9" id="l1.500.9"></span>γαστρὸς ἡμῶν ἐκκενουμένων περιττωμάτων· ἀλλ’ ὅταν ἐπισχεθῇ
<span class="lb" data-page="1.500" data-line="10" id="l1.500.10"></span>ἡ γαστὴρ, τῷ λόγῳ τοῦ πλήθους ἡμᾶς βλάπτεσθαι,
<span class="lb" data-page="1.500" data-line="11" id="l1.500.11"></span>καὶ εἶναι τὴν ἴασιν ὀλιγοσιτίαν ἢ ἀσιτίαν παντελῆ. πλῆθος
<span class="lb" data-page="1.500" data-line="12" id="l1.500.12"></span>γάρ τοι τοιούτων λόγων ἀποτετόλμηται πρὸς Ἀσκληπιάδου,
<span class="lb" data-page="1.500" data-line="13" id="l1.500.13"></span>τοῖς ἐναργέσι μαχομένων, οἳ τοὺς μὲν ἀγνοοῦντας
<span class="lb" data-page="1.500" data-line="14" id="l1.500.14"></span>τὸ φαινόμενον ἀπορεῖν ἀναγκάζουσι, τοὺς δὲ γινώσκοντας
<span class="lb" data-page="1.500" data-line="15" id="l1.500.15"></span>ἐκπλήττεσθαί τε καὶ θαυμάζειν τὴν ἀναισχυντίαν τοῦ ἀνθρώπου.
<span class="lb" data-page="1.500" data-line="16" id="l1.500.16"></span>ἀλλὰ πρὸς μὲν τὴν Ἀσκληπιάδειον τόλμαν ἐν
<span class="lb" data-page="1.500" data-line="17" id="l1.500.17"></span>ἑτέροις ἐπὶ πλέον εἰρήσεται. τὰ φαινόμενα δ’ ἐναργῶς πάλιν
<span class="pb" data-page="1.501" id="p1.501"></span>
<span class="lb" data-page="1.501" data-line="1" id="l1.501.1"></span>ἀναλάβωμεν, ἑπόμενοι ταῖς Ἱπποκράτους ῥήσεσιν, ὡς οὐ
<span class="lb" data-page="1.501" data-line="2" id="l1.501.2"></span>μαντευσαμένου δήπουθεν, ὡς ἰατρός τις ἄπειρος ἢ ἀναίσχυντος
<span class="lb" data-page="1.501" data-line="3" id="l1.501.3"></span>ἐς τοσοῦτον ἔσοιτο, καθάπερ Ἀσκληπιάδης, ὡς ἤτοι
<span class="lb" data-page="1.501" data-line="4" id="l1.501.4"></span>παντάπασιν ἀγνοῆσαι τὰ οὕτω σμικρὰ τῆς τέχνης, ἢ γνοὺς
<span class="lb" data-page="1.501" data-line="5" id="l1.501.5"></span>ἀρνήσηται μὴ γινώσκειν. ὅθεν, οἶμαι, καὶ ὁ λόγος ἡμῖν
<span class="lb" data-page="1.501" data-line="6" id="l1.501.6"></span>μὲν μακρότερος γίνεται διὰ τὰς πρὸς τοὺς ἀναισχυντήσαντας
<span class="lb" data-page="1.501" data-line="7" id="l1.501.7"></span>ἀντιλογίας· Ἱπποκράτει δὲ βραχὺς καὶ σύντομος,
<span class="lb" data-page="1.501" data-line="8" id="l1.501.8"></span>αὐτὸ τὸ φαινόμενον ἐναργῶς γράφοντι, χωρὶς ἁπάσης κατασκευῆς,
<span class="lb" data-page="1.501" data-line="9" id="l1.501.9"></span>τῷ μηδ’ ὑπονοῆσαι μηδένα, μήτ’ ἀγνοῆσαι τὰ τοιαῦτα,
<span class="lb" data-page="1.501" data-line="10" id="l1.501.10"></span>μήτ’ ἀρνήσασθαι.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg008.1st1K-grc1:2.4">
<span class="pb page1" data-page="1.501" id="p1.501"></span>
<span class="milestone ed1page page1" data-n="1.58" data-unit="ed1page" id="ed1page.1.58"></span>
<span class="milestone ed2page page1" data-n="3.29" data-unit="ed2page" id="ed2page.3.29"></span>
            <p>
<span class="lb" data-page="1.501" data-line="11" id="l1.501.11"></span>Πρὸς μὲν τοὺς λέγοντας, αἷμα μόνον εἶναι
<span class="lb" data-page="1.501" data-line="12" id="l1.501.12"></span>τὸν ἄνθρωπον, ἢ ἓν ὁτιοῦν ἄλλο, τοσοῦτον εἰπὼν ἠρκέσθη,
<span class="lb" data-page="1.501" data-line="13" id="l1.501.13"></span>δεικνύειν ἀξιώσας αὐτοὺς, μὴ μεταλλάσσοντα τὴν ἰδέαν τὸν
<span class="lb" data-page="1.501" data-line="14" id="l1.501.14"></span>ἄνθρωπον, μήτε γινόμενον παντοῖον, ἀλλ’ ἢ ὥρην τινὰ τοῦ
<span class="lb" data-page="1.501" data-line="15" id="l1.501.15"></span>ἐνιαυτοῦ, ἢ τῆς ἡλικίας τοῦ ἀνθρώπου, ἐν ᾗ αἷμα ἓν ἐὸν
<span class="lb" data-page="1.501" data-line="16" id="l1.501.16"></span>φαίνεται μοῦνον. εἰκὸς γάρ ἐστιν εἶναί φησι μίαν γέ τινα
<span class="lb" data-page="1.501" data-line="17" id="l1.501.17"></span>ὥρην, ἐν ᾗ φαίνεται αὐτὸ ἐν ἑωυτέῳ ἓν ἐὸν, ὅ τί ἐστι. ﻿
<span class="pb" data-page="1.502" id="p1.502"></span>
<span class="lb" data-page="1.502" data-line="1" id="l1.502.1"></span>πρὸς δὲ τῷ διττὰς μὲν χολὰς ἀναμεμίχθαι τῷ αἵματι διὰ
<span class="lb" data-page="1.502" data-line="2" id="l1.502.2"></span>παντὸς, ὠχρὰν καὶ μέλαιναν, ἐπ’ αὐταῖς δὲ τρίτον τὸ
<span class="lb" data-page="1.502" data-line="3" id="l1.502.3"></span>φλέγμα, τὰ κατὰ φύσιν ἐν ταῖς ἡλικίαις τε καὶ ὥραις φαινόμενα
<span class="lb" data-page="1.502" data-line="4" id="l1.502.4"></span>διῆλθεν. ἢν γάρ τοι δῴης, φησὶν, ἀνθρώπῳ φάρμακον,
<span class="lb" data-page="1.502" data-line="5" id="l1.502.5"></span>ὅ τι φλέγμα ἄγει, ἐμεῖταί σοι φλέγμα. καὶ ἢν δῴης
<span class="lb" data-page="1.502" data-line="6" id="l1.502.6"></span>φάρμακον, ὅ τι χολὴν ἄγει, ἐμεῖταί σοι χολή. καὶ ἢν
<span class="lb" data-page="1.502" data-line="7" id="l1.502.7"></span>τρώσῃς αὐτοῦ, φησὶ, τὶ τοῦ σώματος, ὥστε ἕλκος γενέσθαι,
<span class="lb" data-page="1.502" data-line="8" id="l1.502.8"></span>ῥυήσεται αἷμα. καὶ ταῦτα ποιήσει σοι, φησὶ, πάντα
<span class="lb" data-page="1.502" data-line="9" id="l1.502.9"></span>πάσῃ ἡμέρῃ καὶ νυκτὶ; καὶ χειμῶνος καὶ θέρεος. πρὸς δὲ
<span class="lb" data-page="1.502" data-line="10" id="l1.502.10"></span>τῷ ταῦτα εἶναι τὴν φύσιν αὐτοῦ, τουτέστιν ἐκ τούτων
<span class="lb" data-page="1.502" data-line="11" id="l1.502.11"></span>ἅπαντα τὰ μόρια καὶ γεγονέναι καὶ τρέφεσθαι, τάδε φησί.
<span class="lb" data-page="1.502" data-line="12" id="l1.502.12"></span>πρῶτον μὲν φανερός ἐστιν ὁ ἄνθρωπος ἔχων ἐν ἑαυτῷ
<span class="lb" data-page="1.502" data-line="13" id="l1.502.13"></span>ταῦτα πάντα, ἕως ἂν ζῇ. ἔπειτα δὲ γέγονεν ἐξ ἀνθρώπου
<span class="lb" data-page="1.502" data-line="14" id="l1.502.14"></span>ταῦτα πάντα ἔχοντος, τέθραπταί τε ἐν ἀνθρώπῳ ταῦτα
<span class="lb" data-page="1.502" data-line="15" id="l1.502.15"></span>πάντα ἔχοντι, ὁπόσα φημί τε καὶ ἀποδείκνυμι. ταῦτα
<span class="lb" data-page="1.502" data-line="16" id="l1.502.16"></span>πάντα, ἐάν τις ἐκποδὼν ποιήσηται τὴν Ἀσκληπιάδειον ἀναισχυντίαν,
<span class="pb" data-page="1.503" id="p1.503"></span>
<span class="lb" data-page="1.503" data-line="1" id="l1.503.1"></span>ἱκανῶς ἀποδείκνυσι τὸ προκείμενον. εἰ γὰρ ἕκαστον
<span class="lb" data-page="1.503" data-line="2" id="l1.503.2"></span>τῶν καθαιρόντων φαρμάκων ἕλκει τινὰ χυμὸν, καὶ
<span class="lb" data-page="1.503" data-line="3" id="l1.503.3"></span>χρόνος οὐδείς ἐστιν, <span class="milestone ed2page" data-n="3.30" data-unit="ed2page" id="ed2page.3.30"></span>ἐν ᾧ διδοὺς ὁτιοῦν αὐτῶν ἀπορήσεις
<span class="lb" data-page="1.503" data-line="4" id="l1.503.4"></span>ἐκκενῶσαι τὸν οἰκεῖον χυμὸν, εὔδηλον, ὡς οὐδεὶς
<span class="lb" data-page="1.503" data-line="5" id="l1.503.5"></span>χρόνος ἐστὶν, ἐν ᾧ μὴ μετέχει τῶν τεσσάρων χυμῶν ὁ ἄνθρωπος.
<span class="lb" data-page="1.503" data-line="6" id="l1.503.6"></span>ἀλλὰ καὶ ἡ γένεσις ἐξ αἵματος ἦν αὐτῷ, τοῦ τῆς
<span class="lb" data-page="1.503" data-line="7" id="l1.503.7"></span>μητρὸς, οὐ καθαροῦ δήπουθεν ὄντος, ἀλλ’ ἐπιμεμιγμένου
<span class="lb" data-page="1.503" data-line="8" id="l1.503.8"></span>φλέγματί τε καὶ διτταῖς χολαῖς. ἐδείχθη γὰρ ὁ ἅπας ἄνθρωπος
<span class="lb" data-page="1.503" data-line="9" id="l1.503.9"></span>ἐν παντὶ καιρῷ ταῦτα ἔχειν ἐν ἑαυτῷ. εἰ τοίνυν
<span class="lb" data-page="1.503" data-line="10" id="l1.503.10"></span>καὶ γέγονεν ἐκ τούτων ὁ ἄνθρωπος καὶ τὴν αὔξησιν καὶ
<span class="lb" data-page="1.503" data-line="11" id="l1.503.11"></span>τὴν τροφὴν ἐκ τούτων ἔχει, ταῦτά ἐστιν ἡ φύσις αὐτῷ. τὰ
<span class="lb" data-page="1.503" data-line="12" id="l1.503.12"></span>μὲν κεφάλαια τοῦ λόγου ταῦτα. τῶν δὲ κατὰ μέρος εἰρημένων
<span class="lb" data-page="1.503" data-line="13" id="l1.503.13"></span>ἐν τῷ βιβλίῳ τινὰ μὲν περὶ τῆς κατά τε τὰς ἡλικίας
<span class="lb" data-page="1.503" data-line="14" id="l1.503.14"></span>καὶ τὰς ὥρας μεταβολῆς διδάσκει· τινὰ δὲ πίστιν
<span class="lb" data-page="1.503" data-line="15" id="l1.503.15"></span>οὐ σμικρὰν φέρει τοῦ τὸν οἰκεῖον χυμὸν ἕκαστον τῶν καθαιρόντων
<span class="lb" data-page="1.503" data-line="16" id="l1.503.16"></span>ἕλκειν καὶ τοῦ τὸν ἄνθρωπον ἁπάντων δεῖσθαι
<span class="lb" data-page="1.503" data-line="17" id="l1.503.17"></span>τῶν εἰρημένων χυμῶν. αὐτίκα γέ τοι τὰ κατὰ τὰς ὑπερκαθάρσεις
<span class="pb" data-page="1.504" id="p1.504"></span>
<span class="lb" data-page="1.504" data-line="1" id="l1.504.1"></span>γινόμενα μάλιστα τὸν οἰκεῖον ἐνδείκνυται χυμὸν
<span class="lb" data-page="1.504" data-line="2" id="l1.504.2"></span>ἕκαστον τῶν φαρμάκων ἕλκειν. ὁπόταν γὰρ πίῃ τις φάρμακον,
<span class="lb" data-page="1.504" data-line="3" id="l1.504.3"></span>ὅ τι χολὴν ἄγει, πρῶτον μὲν χολὴν ἐμέει, ἔπειτα δὲ φλέγμα,
<span class="lb" data-page="1.504" data-line="4" id="l1.504.4"></span>ἔπειτα δὲ ἐπὶ τούτοις χολὴν ἐμέουσι μέλαιναν, τελευτῶντες δὲ
<span class="lb" data-page="1.504" data-line="5" id="l1.504.5"></span>αἷμα καθαρόν. τὰ αὐτὰ δὲ πάσχουσι, φησὶ, καὶ ὑπὸ τῶν
<span class="lb" data-page="1.504" data-line="6" id="l1.504.6"></span>φαρμάκων τῶν φλέγμα ἀγόντων· πρῶτον μὲν γὰρ φλέγμα ἐμέουσιν,
<span class="lb" data-page="1.504" data-line="7" id="l1.504.7"></span>ἔπειτα χολὴν ξανθὴν, ἔπειτα μέλαιναν, τελευτῶντες
<span class="lb" data-page="1.504" data-line="8" id="l1.504.8"></span>δὲ αἷμα καθαρὸν, καὶ ἐν τῷδε ἀποθνήσκουσιν. ἡ μὲν οὖν
<span class="lb" data-page="1.504" data-line="9" id="l1.504.9"></span>ῥῆσις αὕτη. πρόδηλον δ’ ἐξ αὐτῆς συλλογίσασθαι, διότι
<span class="lb" data-page="1.504" data-line="10" id="l1.504.10"></span>τὸν οἰκεῖον χυμὸν ἕκαστον ἐπισπᾶται τῶν καθαιρόντων φαρμάκων.
<span class="lb" data-page="1.504" data-line="11" id="l1.504.11"></span>ὁπόταν γὰρ ἀσθενέστερον ἑαυτοῦ τὸ ζῶον ὑπάρχῃ,
<span class="lb" data-page="1.504" data-line="12" id="l1.504.12"></span>νενικημένον ὑπὸ φαρμάκου, ὡς πλησίον ἥκειν θανάτου, τότ’
<span class="lb" data-page="1.504" data-line="13" id="l1.504.13"></span>ἀφίσταται μὲν ἡ τοῦ προτέρου χυμοῦ κένωσις, διαδέχεται
<span class="lb" data-page="1.504" data-line="14" id="l1.504.14"></span>δ’ αὐτὴν ἑτέρα. καίτοι δυοῖν θάτερον κατὰ τὸν Ἀσκληπιάδην
<span class="lb" data-page="1.504" data-line="15" id="l1.504.15"></span>ἐχρῆν ἢ μηδ’ ὅλως ἐκκενοῦσθαι μηδένα χυμὸν, ἢ
<span class="lb" data-page="1.504" data-line="16" id="l1.504.16"></span>φέρεσθαι τὸν ἐξ ἀρχῆς διὰ παντός. ἀῤῥωστοῦντος μὲν οὖν
<span class="pb" data-page="1.505" id="p1.505"></span>
<span class="lb" data-page="1.505" data-line="1" id="l1.505.1"></span>ἤδη τοῦ δοθέντος φαρμάκου, μηδένα δρῶντος δὲ, ὃ πέφυκε
<span class="lb" data-page="1.505" data-line="2" id="l1.505.2"></span>δρᾷν, ἐκεῖνον μόνον ἐχρῆν φέρεσθαι διὰ παντὸς, ὃν ἐξ ἀρχῆς
<span class="lb" data-page="1.505" data-line="3" id="l1.505.3"></span>ἐκένου. οὐ γὰρ δή που πρότερον μὲν, ὅτε ἰσχυρὸν ἦν
<span class="lb" data-page="1.505" data-line="4" id="l1.505.4"></span>ἔτι τὸ σῶμα, καὶ συντήκειν αὐτὸ, καὶ μεταβάλλειν εἰς ὅπερ
<span class="lb" data-page="1.505" data-line="5" id="l1.505.5"></span>ἐπεφύκει, τὸ φάρμακον ἱκανὸν ἦν· ἐπεὶ δ’ ἀσθενὲς ἐγένετο,
<span class="lb" data-page="1.505" data-line="6" id="l1.505.6"></span>νῦν οὐκέτι ταὐτὰ δρᾶσαι δυνήσεται. καὶ μὴν, ὅτι γε δρᾷ, πρόδηλον.
<span class="lb" data-page="1.505" data-line="7" id="l1.505.7"></span>ἐκκενοῦται γὰρ οὐδὲν ἧττον ἐν τῷδε καὶ διαλύεται
<span class="lb" data-page="1.505" data-line="8" id="l1.505.8"></span>καὶ φθείρεται τὸ <span class="milestone ed1page" data-n="1.59" data-unit="ed1page" id="ed1page.1.59"></span>σῶμα. πῶς οὖν οὐκέθ’ ὅμοιος τῷ
<span class="lb" data-page="1.505" data-line="9" id="l1.505.9"></span>πρόσθεν ὁ κενούμενος χυμὸς φαίνεται; οὐκ ἄλλως πάντως,
<span class="lb" data-page="1.505" data-line="10" id="l1.505.10"></span>ἢ ὅτι πᾶς ἐκεῖνος ὀλίγου δεῖν ἐκκεκένωται τοῦ σώματος.
<span class="lb" data-page="1.505" data-line="11" id="l1.505.11"></span>ὥστ’ οὐδὲ ζῇν ἔτι δυνατὸν ἔσται τῷ ζώῳ, τῶν στοιχείων
<span class="lb" data-page="1.505" data-line="12" id="l1.505.12"></span>τινὸς αὐτοῦ παντάπασιν ἀπολλυμένου, ἀλλὰ διαλύεσθαί τε
<span class="lb" data-page="1.505" data-line="13" id="l1.505.13"></span>καὶ φθείρεσθαι καὶ ῥεῖν ἐφεξῆς, ὅστις ἂν ἔτι τῶν ὑπολοίπων
<span class="lb" data-page="1.505" data-line="14" id="l1.505.14"></span>χυμῶν ἑτοιμότερος ᾖ κενοῦσθαι. διὰ τοῦτ’ οὖν,
<span class="lb" data-page="1.505" data-line="15" id="l1.505.15"></span>εἴτε χολῆς μελαίνης, εἴτε φλέγματος ἀγωγὸν εἴη τὸ φάρμακον,
<span class="pb" data-page="1.506" id="p1.506"></span>
<span class="lb" data-page="1.506" data-line="1" id="l1.506.1"></span>ἐν ταῖς ὑπερκαθάρσεσιν ὁ τῆς ξανθῆς χολῆς ἕπεται
<span class="lb" data-page="1.506" data-line="2" id="l1.506.2"></span>χυμὸς, ὡς ἂν θερμότατός τε καὶ λεπτότατος ὑπάρχων. εἰ
<span class="lb" data-page="1.506" data-line="3" id="l1.506.3"></span>δ’ αὖ τῆς ξανθῆς χολῆς εἴη τὸ φάρμακον ἀγωγὸν, ἐφεξῆς
<span class="lb" data-page="1.506" data-line="4" id="l1.506.4"></span>μὲν τὸ φλέγμα κατὰ τὰς ὑπερκαθάρσεις, ἔπειθ’ ἡ μέλαινα
<span class="lb" data-page="1.506" data-line="5" id="l1.506.5"></span>κενοῦται· βαρυτάτη γὰρ αὕτη, καὶ παχεῖα, καὶ δυσκίνητος.
<span class="lb" data-page="1.506" data-line="6" id="l1.506.6"></span>ὕστατον δὲ πάντων τὸ αἷμα, τῷ μάλιστα οἰκεῖον εἶναι τῇ
<span class="lb" data-page="1.506" data-line="7" id="l1.506.7"></span>φύσει.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg009.1st1K-grc1:1.1">
<span class="pb page1" data-page="1.509" id="p1.509"></span>
<span class="milestone ed1page page1" data-n="0.6" data-unit="ed1page" id="ed1page.1.60"></span>
<span class="milestone ed2page page1" data-n="2.33" data-unit="ed2page" id="ed2page.3.33"></span>
            <h2>ΓΑΛΗΝΟΥ ΠΕΡΙ ΚΡΑΣΕΩΝ ΒΙΒΛΙΟΝ
<br></br>ΠΡΩΤΟΝ.
</h2>
            <p>
<span class="lb" data-page="1.509" data-line="1" id="l1.509.1"></span>Ὅτι μὲν οὖν ἐκ θερμοῦ καὶ ψυχροῦ καὶ
<span class="lb" data-page="1.509" data-line="2" id="l1.509.2"></span>ξηροῦ καὶ ὑγροῦ τὰ μὲν ζώων σώματα κέκραται, καὶ ὡς
<span class="lb" data-page="1.509" data-line="3" id="l1.509.3"></span>οὐκ ἴση πάντων ἐστὶν ἐν τῇ κράσει μοῖρα, παλαιοῖς ἀνδράσιν
<span class="lb" data-page="1.509" data-line="4" id="l1.509.4"></span>ἱκανῶς ἀποδέδεικται, φιλοσόφων τε καὶ ἰατρῶν τοῖς
<span class="lb" data-page="1.509" data-line="5" id="l1.509.5"></span>ἀρίστοις· εἴρηται δὲ καὶ πρὸς ἡμῶν ὑπὲρ αὐτῶν τὰ εἰκότα
<span class="lb" data-page="1.509" data-line="6" id="l1.509.6"></span>δι’ ἑτέρου γράμματος, ἐν ᾧ περὶ τῶν καθ’ Ἱπποκράτην
<span class="lb" data-page="1.509" data-line="7" id="l1.509.7"></span>στοιχείων ἐσκοπούμεθα. νυνὶ δὲ, ὅπερ ἐστὶν ἐφεξῆς ἐκείνῳ,
<span class="lb" data-page="1.509" data-line="8" id="l1.509.8"></span>τῶν κράσεων ἁπάσας ἐξευρεῖν τὰς διαφορὰς, ὁπόσαι τέ εἰσι
<span class="lb" data-page="1.509" data-line="9" id="l1.509.9"></span>καὶ ὁποῖαι, κατ’ εἴδη τε καὶ γένη διαιρούμενος, ἐν τῷδε
<span class="pb" data-page="1.510" id="p1.510"></span>
<span class="lb" data-page="1.510" data-line="1" id="l1.510.1"></span>τῷ γράμματι δίειμι, τὴν ἀρχὴν ἀπὸ τῆς τῶν ὀνομάτων
<span class="lb" data-page="1.510" data-line="2" id="l1.510.2"></span>ἐξηγήσεως ποιησάμενος. ἐπειδὰν μὲν γὰρ ἐκ θερμοῦ καὶ
<span class="lb" data-page="1.510" data-line="3" id="l1.510.3"></span>ψυχροῦ καὶ ξηροῦ καὶ ὑγροῦ κεκρᾶσθαι λέγωσι τὰ σώματα,
<span class="lb" data-page="1.510" data-line="4" id="l1.510.4"></span>τῶν ἄκρως τοιούτων ἀκούειν φασὶ χρῆναι, τοῦτ’ ἔστι
<span class="lb" data-page="1.510" data-line="5" id="l1.510.5"></span>τῶν στοιχείων αὐτῶν, ἀέρος, καὶ πυρὸς, καὶ ὕδατος, καὶ
<span class="lb" data-page="1.510" data-line="6" id="l1.510.6"></span>γῆς. ἐπειδὰν δὲ ζῶον, ἢ φυτὸν, ἢ θερμὸν, ἢ ψυχρὸν,
<span class="lb" data-page="1.510" data-line="7" id="l1.510.7"></span>ἢ ξηρὸν, ἢ ὑγρὸν, οὐκέθ’ ὡσαύτως. οὐδὲ γὰρ δύνασθαι
<span class="lb" data-page="1.510" data-line="8" id="l1.510.8"></span>ζῶον οὐδὲν οὔτ’ ἄκρως θερμὸν ὑπάρχειν, ὡς πῦρ, οὔτ’
<span class="lb" data-page="1.510" data-line="9" id="l1.510.9"></span>ἄκροις ὑγρὸν, ὡς ὕδωρ· ὡσαύτως δὲ οὐδὲ ψυχρὸν ἢ ξηρὸν
<span class="lb" data-page="1.510" data-line="10" id="l1.510.10"></span>ἐσχάτως· ἀλλ’ ἀπὸ τοῦ πλεονεκτοῦντος ἐν τῇ κράσει
<span class="lb" data-page="1.510" data-line="11" id="l1.510.11"></span>γίνεσθαι τὰς προσηγορίας, ὑγρὸν μὲν καλούντων ἡμῶν, ἐν
<span class="lb" data-page="1.510" data-line="12" id="l1.510.12"></span>ᾧ πλείονος ὑγρότητός ἐστι μοῖρα, ξηρὸν δὲ, ἐν ᾧ ξηρότητος·
<span class="lb" data-page="1.510" data-line="13" id="l1.510.13"></span>οὕτω δὲ καὶ θερμὸν μὲν, ἐν ᾧ τὸ θερμὸν τοῦ ψυχροῦ
<span class="lb" data-page="1.510" data-line="14" id="l1.510.14"></span>πλεονεκτεῖ, ψυχρὸν δὲ, ἐν ᾧ τὸ ψυχρὸν τοῦ θερμοῦ.
<span class="lb" data-page="1.510" data-line="15" id="l1.510.15"></span>αὕτη μὲν τῶν ὀνομάτων χρῆσις.
</p>
          </article>

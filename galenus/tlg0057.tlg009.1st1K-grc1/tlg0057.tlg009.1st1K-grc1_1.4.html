<article xmlns="http://www.w3.org/1999/xhtml" id="urn:cts:greekLit:tlg0057.tlg009.1st1K-grc1:1.4">
<span class="pb page1" data-page="1.523" id="p1.523"></span>
<span class="milestone ed1page page1" data-n="1.61" data-unit="ed1page" id="ed1page.1.61"></span>
<span class="milestone ed2page page1" data-n="3.36" data-unit="ed2page" id="ed2page.3.36"></span>
            <p>
<span class="lb" data-page="1.523" data-line="18" id="l1.523.18"></span><span class="milestone ed2page" data-n="3.37" data-unit="ed2page" id="ed2page.3.37"></span>Τὸ δέ γε νῦν εἶναι, πειράσομαι πρῶτον ﻿
<span class="pb" data-page="1.524" id="p1.524"></span>
<span class="lb" data-page="1.524" data-line="1" id="l1.524.1"></span>ἐνδείξασθαι τοῖς λέγουσι ταῦτα, πῆ ποτε σοφίζονται σφᾶς
<span class="lb" data-page="1.524" data-line="2" id="l1.524.2"></span>αὐτοὺς, εἶτ’ ἐφεξῆς ἐπιδεῖξαι τὸν ἅπαντα λόγον, εἰς ἓν
<span class="lb" data-page="1.524" data-line="3" id="l1.524.3"></span>ἀθροίσας κεφάλαιον. ὅτι μὲν δὴ τὸ ἔαρ οἴονται θερμὸν
<span class="lb" data-page="1.524" data-line="4" id="l1.524.4"></span>εἶναι καὶ ὑγρὸν ἅμα καὶ εὔκρατον, ἐντεῦθεν σοφίζονται
<span class="lb" data-page="1.524" data-line="5" id="l1.524.5"></span>προφανῶς. οὔτε γὰρ ὑγρὸν ὡς χειμὼν, οὔτε θερμὸν ὡς τὸ
<span class="lb" data-page="1.524" data-line="6" id="l1.524.6"></span>θέρος, ὥστ’ οὐδέτερον ἀμέτρως. ἀμετρίας δ’ ἦν ἕκαστον
<span class="lb" data-page="1.524" data-line="7" id="l1.524.7"></span>τῶν τοιούτων ὀνομάτων, καὶ κατ’ αὐτοὺς ἐκείνους, δηλωτικόν.
<span class="lb" data-page="1.524" data-line="8" id="l1.524.8"></span>διχῶς δ’ ἐσφάλησαν, πρῶτον μὲν ἐκ τοῦ βούλεσθαι
<span class="lb" data-page="1.524" data-line="9" id="l1.524.9"></span>πάντως ἐν ταῖς ὥραις εὑρεῖν τὴν τετάρτην συζυγίαν τῶν
<span class="lb" data-page="1.524" data-line="10" id="l1.524.10"></span>κράσεων, ἔπειτα δ’ ἐκ τοῦ καὶ θερμότερον ἢ κατὰ τὸν
<span class="lb" data-page="1.524" data-line="11" id="l1.524.11"></span>χειμῶνα, καὶ ὑγρότερον ἢ κατὰ τὸ θέρος ὑπάρχειν αὐτό.
<span class="lb" data-page="1.524" data-line="12" id="l1.524.12"></span>ἀλλ’ οὔτ’ ἀναγκαῖον ἐν ταῖς ὥραις ὑποτίθεσθαι τὴν τετάρτην
<span class="lb" data-page="1.524" data-line="13" id="l1.524.13"></span>συζυγίαν τῶν κράσεων, εἰ μὴ καὶ φαίνοιτο, καὶ τὸ
<span class="lb" data-page="1.524" data-line="14" id="l1.524.14"></span>παραβάλλειν αὐτὸ ταῖς ἑκατέρωθεν ὥραις οὐδὲν μᾶλλον
<span class="lb" data-page="1.524" data-line="15" id="l1.524.15"></span>ὑγρὸν καὶ θερμὸν ἢ ψυχρὸν ἀποδείξει καὶ ξηρόν. εἰ μὲν
<span class="lb" data-page="1.524" data-line="16" id="l1.524.16"></span>γὰρ ἀμετρίας ἐστὶν ὀνόματα τὸ ὑγρὸν καὶ τὸ θερμὸν, οὐκ
<span class="lb" data-page="1.524" data-line="17" id="l1.524.17"></span>ἀληθεύεται κατ’ αὐτούς· σύμμετρον γὰρ ἐν ἅπασι τὸ ἔαρ.
<span class="pb" data-page="1.525" id="p1.525"></span>
<span class="lb" data-page="1.525" data-line="1" id="l1.525.1"></span>εἰ δ’, ὅτι θέρους μέν ἐστιν ὑγρότερον, χειμῶνος δὲ θερμότερον,
<span class="lb" data-page="1.525" data-line="2" id="l1.525.2"></span>ὑγρόν ἐστι καὶ θερμὸν, οὐδὲν ἦττον αὐτὸ ψυχρὸν
<span class="lb" data-page="1.525" data-line="3" id="l1.525.3"></span>καὶ ξηρὸν νομίζεσθαι προσήκει, διότι θέρους μέν ἐστι ψυχρότερον,
<span class="lb" data-page="1.525" data-line="4" id="l1.525.4"></span>χειμῶνος δὲ ξηρότερον. ἢ τίς ἀποκλήρωσις, ἓν
<span class="lb" data-page="1.525" data-line="5" id="l1.525.5"></span>μὲν τῶν ἐκ τῆς ἀντιθέσεως ἀπὸ τοῦ χειμῶνος, ἓν δὲ ἀπὸ
<span class="lb" data-page="1.525" data-line="6" id="l1.525.6"></span>τοῦ θέρους λαμβάνειν; ἐν ἑκατέραις γὰρ ἀμφοτέρων διαφέρον,
<span class="lb" data-page="1.525" data-line="7" id="l1.525.7"></span>οὐκ ἐξ ἡμίσεως ὀφείλει τὴν παραβολὴν, ἀλλ’ ὁλόκληρον
<span class="lb" data-page="1.525" data-line="8" id="l1.525.8"></span>ἴσχειν. καὶ μὴν εἴπερ οὕτως γίνοιτο, τἀναντία φήσομεν
<span class="lb" data-page="1.525" data-line="9" id="l1.525.9"></span>ὑπάρχειν αὐτῷ. θερμὸν μὲν γὰρ ἔσται καὶ ξηρὸν, εἰ τῷ
<span class="lb" data-page="1.525" data-line="10" id="l1.525.10"></span>χειμῶνι, ψυχρὸν δ’ αὖ καὶ ὑγρὸν, εἰ τῷ θέρει παραβάλλοιτο.
<span class="lb" data-page="1.525" data-line="11" id="l1.525.11"></span>κατ’ οὐδετέραν οὖν τῶν παραβολῶν ὁλοκλήρως γινομένην
<span class="lb" data-page="1.525" data-line="12" id="l1.525.12"></span>ὑγρὸν καὶ θερμὸν ἔσται. εἰ δ’ ἔξεστιν ἐκείνοις ἐξ ἑκατέρας
<span class="lb" data-page="1.525" data-line="13" id="l1.525.13"></span>αὐτῶν ἥμισυ λαβοῦσιν ὑγρὸν ἀποφαίνειν αὐτὸ καὶ θερμὸν,
<span class="lb" data-page="1.525" data-line="14" id="l1.525.14"></span>ἐξέσται δήπου καὶ ἡμῖν ἐπὶ θάτερον ἥμισυ μετελθοῦσιν
<span class="lb" data-page="1.525" data-line="15" id="l1.525.15"></span>ξηρὸν καὶ ψυχρὸν ἀποφῇναι, ξηρὸν μὲν ὡς πρὸς, τὸν χειμῶνα,
<span class="lb" data-page="1.525" data-line="16" id="l1.525.16"></span>ψυχρὸν δὲ ὡς πρὸς τὸ θέρος. ἅπαντα οὖν οὕτως
<span class="lb" data-page="1.525" data-line="17" id="l1.525.17"></span>ἔσται τὸ ἔαρ, ὑγρὸν, ξηρὸν, θερμὸν, ψυχρόν. ἀλλ’ οὐδὲ
<span class="pb" data-page="1.526" id="p1.526"></span>
<span class="lb" data-page="1.526" data-line="1" id="l1.526.1"></span>κατ’ αὐτοὺς ἐκείνους οἶόν τέ ἐστιν ἐν ἑνὶ καὶ ταὐτῷ πράγματι
<span class="lb" data-page="1.526" data-line="2" id="l1.526.2"></span>τὰς τέτταρας ἐπικρατῆσαι ποιότητας· οὔκουν οὔτε
<span class="lb" data-page="1.526" data-line="3" id="l1.526.3"></span>θέρει παραβαλεῖν· οὔτε χειμῶνι τὸ ἔαρ, ἀλλ’ αὐτὸ καθ’
<span class="lb" data-page="1.526" data-line="4" id="l1.526.4"></span>αὑτὸ σκοπεῖσθαι δίκαιον. οὐδὲ γὰρ οὐδὲ τὸν χειμῶνα διὰ
<span class="lb" data-page="1.526" data-line="5" id="l1.526.5"></span>τοῦτο λέγομεν ὑγρὸν εἶναι καὶ ψυχρὸν, ὅτι τῶν ἄλλων ὡρῶν
<span class="lb" data-page="1.526" data-line="6" id="l1.526.6"></span>ἐστιν ὑγρότατος καὶ ψυχρότατος. ἀλλὰ τοῦτο μὲν καὶ ἄλλως
<span class="lb" data-page="1.526" data-line="7" id="l1.526.7"></span>αὐτῷ συμβέβηκεν· ὅτι δὲ πλεονεκτεῖ κατ’ αὐτὸν ἡ
<span class="lb" data-page="1.526" data-line="8" id="l1.526.8"></span>μὲν ὑγρότης τῆς ξηρότητος, ἡ δὲ ψυχρότης τῆς θερμότητος,
<span class="lb" data-page="1.526" data-line="9" id="l1.526.9"></span>διὰ τοῦτο ψυχρὸς εἶναι καὶ ὑγρὸς λέγεται. κατὰ ταὐτὸ δὲ
<span class="lb" data-page="1.526" data-line="10" id="l1.526.10"></span>καὶ τὸ θέρος, ὅτι κᾀν τούτῳ τὸ μὲν ὑγρὸν ἀπολείπεται
<span class="lb" data-page="1.526" data-line="11" id="l1.526.11"></span>τοῠ ξηροῦ, τὸ δὲ ψυχρὸν τοῦ <span class="milestone ed1page" data-n="1.62" data-unit="ed1page" id="ed1page.1.62"></span>θερμοῦ, διὰ τοῦτο
<span class="lb" data-page="1.526" data-line="12" id="l1.526.12"></span>θερμὸν εἶναι λέγεται καὶ ξηρόν. καὶ γὰρ δίκαιον, ἐκ τῆς
<span class="lb" data-page="1.526" data-line="13" id="l1.526.13"></span>οἰκείας φύσεως ἑκάστην τῶν ὡρῶν ἐξεταζομένην, οὐ πρὸς
<span class="lb" data-page="1.526" data-line="14" id="l1.526.14"></span>ἄλλην τινὰ παραβαλλομένην, ἢ θερμὴν, ἢ ψυχρὰν, ἢ ξηρὰν,
<span class="lb" data-page="1.526" data-line="15" id="l1.526.15"></span>ἢ ὑγρὰν ὀνομάζεσθαι. καὶ δὴ καὶ σκοπουμένῳ σοι
<span class="lb" data-page="1.526" data-line="16" id="l1.526.16"></span>κατὰ τάδε φανεῖται τὸ ἔαρ ἀκριβῶς μέσων ἁπασῶν τῶν
<span class="lb" data-page="1.526" data-line="17" id="l1.526.17"></span>ὑπερβολῶν. οὔτε γὰρ ὡς ἐν χειμῶνι πλεονεκτεῖ τὸ ψυχρὸν
<span class="pb" data-page="1.527" id="p1.527"></span>
<span class="lb" data-page="1.527" data-line="1" id="l1.527.1"></span>ἐν αὐτῷ τοῦ θερμοῦ, οὔθ’ ὡς ἐν θέρει πλεονεκτεῖται.
<span class="lb" data-page="1.527" data-line="2" id="l1.527.2"></span>κατὰ ταὐτὰ δὲ καὶ ξηρότητός τε καὶ ὑγρότητος ἰσομοιρία τίς
<span class="lb" data-page="1.527" data-line="3" id="l1.527.3"></span>ἐστιν ἐν αὐτῷ, μήθ’ ὡς ἐν θέρει κρατοῦντος τοῦ ξηροῦ,
<span class="lb" data-page="1.527" data-line="4" id="l1.527.4"></span>μήθ’ ὡς ἐν χειμῶνι τοῦ ὑγροῦ. διὰ τοῦτο ὀρθῶς εἴρηται
<span class="lb" data-page="1.527" data-line="5" id="l1.527.5"></span>πρὸς Ἱπποκράτους, <span class="milestone ed2page" data-n="3.38" data-unit="ed2page" id="ed2page.3.38"></span>ἦρ δὲ ὑγιεινότατον καὶ ἥκιστα
<span class="lb" data-page="1.527" data-line="6" id="l1.527.6"></span>θανατῶδες. ἀλλὰ καὶ τὸ φθινόπωρον ἧττον μὲν ἢ τὸ θέρος
<span class="lb" data-page="1.527" data-line="7" id="l1.527.7"></span>θερμὸν, ἧττον δὲ ἢ ὁ χειμὼν ψυχρόν. ὥστε ταύτῃ
<span class="lb" data-page="1.527" data-line="8" id="l1.527.8"></span>μὲν οὔτε θερμὸν ἁπλῶς, οὔτε ψυχρὸν, ἀμφότερα γάρ ἐστι,
<span class="lb" data-page="1.527" data-line="9" id="l1.527.9"></span>καὶ οὐδέτερον ἄκρως. ἕτερον δέ τι πρόσεστιν αὐτῷ κακὸν,
<span class="lb" data-page="1.527" data-line="10" id="l1.527.10"></span>ὅπερ ἐπεσημήνατο καὶ Ἱπποκράτης ἐν ἀφορισμοῖς λέγων·
<span class="lb" data-page="1.527" data-line="11" id="l1.527.11"></span>ὁκόταν τῆς αὐτῆς ἡμέρης, ὁτὲ μὲν θάλπος, ὁτὲ δὲ ψύχος
<span class="lb" data-page="1.527" data-line="12" id="l1.527.12"></span>γίγνηται, φθινοπωρινὰ τὰ νοσήματα προσδέχεσθαι χρή.
<span class="lb" data-page="1.527" data-line="13" id="l1.527.13"></span>καὶ τοῦτό ἐστι τὸ μάλιστα νοσῶδες ἐργαζόμενον τὸ φθινόπωρον,
<span class="lb" data-page="1.527" data-line="14" id="l1.527.14"></span>ἡ ἀνωμαλία τῆς κράσεως. οὐκ ὀρθῶς οὖν εἴρηται
<span class="lb" data-page="1.527" data-line="15" id="l1.527.15"></span>ψυχρὸν καὶ ξηρὸν, οὐ γάρ ἐστι ψυχρὸν αὐτὸ καθ’ αὑτὸ
<span class="lb" data-page="1.527" data-line="16" id="l1.527.16"></span>θεωρούμενον, ὥσπερ ὁ χειμὼν, ἀλλὰ τῷ θέρει παραβαλλόμενον,
<span class="pb" data-page="1.528" id="p1.528"></span>
<span class="lb" data-page="1.528" data-line="1" id="l1.528.1"></span>ἐκείνου ψυχρότερον. οὐ μὴν οὐδ’ ὁμαλῶς εὔκρατον,
<span class="lb" data-page="1.528" data-line="2" id="l1.528.2"></span>ὡς τὸ ἔαρ, ἀλλ’ ὅτι μάλιστα τούτῳ διενήνοχεν ἐκείνης
<span class="lb" data-page="1.528" data-line="3" id="l1.528.3"></span>τῆς ὥρας, ὅτι τὴν εὐκρασίαν τε καὶ τὴν ὁμαλότητα
<span class="lb" data-page="1.528" data-line="4" id="l1.528.4"></span>διὰ παντὸς ἴσην οὐ κέκτηται. πολὺ γὰρ θερμότερόν ἐστι
<span class="lb" data-page="1.528" data-line="5" id="l1.528.5"></span>κατὰ τὴν μεσημβρίαν, ἢ κατὰ τὴν ἕω τε καὶ τὴν ἑσπέραν.
<span class="lb" data-page="1.528" data-line="6" id="l1.528.6"></span>ὑγρότητι δὲ καὶ ξηρότητι μέσον μὲν οὐκ ἔστιν ἀκριβῶς, ὡς
<span class="lb" data-page="1.528" data-line="7" id="l1.528.7"></span>τὸ ἔαρ, ἀλλ’ ἐπὶ τὸ ξηρότερον ῥέπει. λείπεται δὲ κᾀν
<span class="lb" data-page="1.528" data-line="8" id="l1.528.8"></span>τούτῳ τοῦ θέρους, οὐ μὴν τοσοῦτόν γε, ὅσον θερμότητι.
<span class="lb" data-page="1.528" data-line="9" id="l1.528.9"></span>δῆλον οὖν, ὡς οὐδὲ τὸ φθινόπωρον ἁπλῶς οὕτως ῥητέον,
<span class="lb" data-page="1.528" data-line="10" id="l1.528.10"></span>ὡς ἐκεῖνοι λέγουσι, ψυχρόν τε εἶναι καὶ ξηρόν. ἄκρως μὲν
<span class="lb" data-page="1.528" data-line="11" id="l1.528.11"></span>γὰρ οὐδέτερόν ἐστιν, ἐπικρατεῖ δ’ ἐν αὐτῷ τὸ ξηρὸν τοῦ ὑγροῦ.
<span class="lb" data-page="1.528" data-line="12" id="l1.528.12"></span>καὶ δικαίως ἂν λεχθείη ταύτῃ μὲν ξηρὸν, ἐν δὲ τῇ κατὰ θερμότητα
<span class="lb" data-page="1.528" data-line="13" id="l1.528.13"></span>καὶ ψυχρότητα διαφορᾷ μικτὸν ἐξ ἀμφοῖν καὶ ἀνώμαλον.
<span class="lb" data-page="1.528" data-line="14" id="l1.528.14"></span>ὥστ’ εἴπερ τὰς τέσσαρας συζυγίας τῶν κράσεων
<span class="lb" data-page="1.528" data-line="15" id="l1.528.15"></span>εἰς τὰς τέσσαρας ὥρας διανεῖμαι σπεύδουσιν, ἴστωσαν οὐ
<span class="lb" data-page="1.528" data-line="16" id="l1.528.16"></span>μόνον ἦρι κακῶς προσάψαντες ὑγρότητα καὶ θερμότητα
<span class="lb" data-page="1.528" data-line="17" id="l1.528.17"></span>κράσεως, ἀλλὰ καὶ φθινοπώρῳ ψυχρότητα καὶ ξηρότητα. ﻿
<span class="pb" data-page="1.529" id="p1.529"></span>
<span class="lb" data-page="1.529" data-line="1" id="l1.529.1"></span>καίτοι γε, εἰ καὶ τοῦτο συνεχωρεῖτο ξηρὸν εἶναι καὶ ψυχρὸν,
<span class="lb" data-page="1.529" data-line="2" id="l1.529.2"></span>οὐκ ἦν ἀναγκαῖον εὐθέως, ὑγρὸν εἶναι καὶ θερμὸν τὸ ἔαρ.
<span class="lb" data-page="1.529" data-line="3" id="l1.529.3"></span>οὐ γὰρ, εἰ τέτταρες αἱ πᾶσαι συζυγίαι τῶν ἀμέτρων κράσεων
<span class="lb" data-page="1.529" data-line="4" id="l1.529.4"></span>εἰσὶν, ἤδη πάσας ἀναγκαῖον εἰς τὰς τέσσαρας ὥρας νενεμῆσθαι.
<span class="lb" data-page="1.529" data-line="5" id="l1.529.5"></span>ἀλλ’ εἴπερ ἄρα τάξις τίς ἐστιν ἐν τῷ κόσμῳ, καὶ κατὰ τὸ
<span class="lb" data-page="1.529" data-line="6" id="l1.529.6"></span>βέλτιον, οὐ κατὰ τὸ χεῖρον ἅπαντα κεκόσμηται, πιθανώτερον
<span class="lb" data-page="1.529" data-line="7" id="l1.529.7"></span>ἦν, εὐκράτους μὲν τὰς πλείους ὥρας γεγενῆσθαι,
<span class="lb" data-page="1.529" data-line="8" id="l1.529.8"></span>μίαν δὲ ἐξ αὐτῶν, εἴπερ ἄρα, τὴν δύσκρατον. οἱ δέ γε
<span class="lb" data-page="1.529" data-line="9" id="l1.529.9"></span>τοὐναντίον ἀποδεῖξαι σπεύδουσιν, ὡς οὐδεμία τῶν ὡρῶν
<span class="lb" data-page="1.529" data-line="10" id="l1.529.10"></span>ἐστιν εὔκρατος, ἀλλ’ ἐξ ἀνάγκης ἐν αὐταῖς ἐπικρατεῖ νῦν
<span class="lb" data-page="1.529" data-line="11" id="l1.529.11"></span>μὲν τὸ θερμὸν, αὖθις δὲ τὸ ψυχρὸν, καὶ νῦν μὲν, εἰ τύχῃ,
<span class="lb" data-page="1.529" data-line="12" id="l1.529.12"></span>τὸ ξηρὸν, αὖθις δὲ τὸ ὑγρόν. ἐγὼ δὲ τοσοῦτον ἀποδέω
<span class="lb" data-page="1.529" data-line="13" id="l1.529.13"></span>τοῦ ὑγρὸν καὶ θερμὸν ἀποφαίνειν τὸ ἔαρ, ἢ, ὅ τί περ ἂν εὔκρατον
<span class="lb" data-page="1.529" data-line="14" id="l1.529.14"></span>ᾖ, θερμὸν καὶ ὑγρὸν εἶναι συγχωρεῖν, ὥστε πᾶν
<span class="lb" data-page="1.529" data-line="15" id="l1.529.15"></span>τοὐναντίον ἀποφαίνομαι, χειρίστην εἶναι κατάστασιν κράσεως
<span class="lb" data-page="1.529" data-line="16" id="l1.529.16"></span>τοῦ περιέχοντος ἀέρος τὴν θερμὴν καὶ ὑγρὰν, ἣν ἐν μὲν
<span class="lb" data-page="1.529" data-line="17" id="l1.529.17"></span>ταῖς ὥραις οὐκ ἂν εὕροις ὅλως, ἐν δὲ ταῖς νοσώδεσί τε καὶ
<span class="pb" data-page="1.530" id="p1.530"></span>
<span class="lb" data-page="1.530" data-line="1" id="l1.530.1"></span>λοιμώδεσι καταστάσεσιν ἐνίοτε συμπίπτει, καθάπερ που καὶ
<span class="lb" data-page="1.530" data-line="2" id="l1.530.2"></span>ὁ Ἱπποκράτης ἐμνημόνευσε, λέγων· ὗεν ἐν καύμασιν ὕδατι
<span class="lb" data-page="1.530" data-line="3" id="l1.530.3"></span>λάβρῳ δι’ ὅλου. τοῦτο γάρ ἐστιν ἴδιον ὑγρᾶς καὶ θερμῆς
<span class="lb" data-page="1.530" data-line="4" id="l1.530.4"></span>καταστάσεως, ὕειν συνεχῶς ἐν καύμασιν. εἰ δ’ ἤτοι μόνον
<span class="lb" data-page="1.530" data-line="5" id="l1.530.5"></span>εἴη καῦμα, καθάπερ ἐπὶ τοῦ κατὰ φύσιν ἔχοντος θέρους,
<span class="lb" data-page="1.530" data-line="6" id="l1.530.6"></span>ἢ ὕει μὲν, ἀλλ’ ἐν κρύει, καθάπερ ἐν χειμῶνι, θερμὴν
<span class="lb" data-page="1.530" data-line="7" id="l1.530.7"></span>καὶ ὑγρὰν οὐχ οἶόν τε τὴν τοιαύτην εἶναι κατάστασιν. ἆρ’
<span class="lb" data-page="1.530" data-line="8" id="l1.530.8"></span>οὖν ἄνοσον ἐκεῖνο τὸ θέρος, ἐν ᾧ, φησὶν, ὗεν ἐν καύμασιν
<span class="lb" data-page="1.530" data-line="9" id="l1.530.9"></span>ὕδατι λάβρῳ δι’ ὅλου; καὶ μὴν ἄνθρακας ἐν αὐτῷ γενέσθαι
<span class="lb" data-page="1.530" data-line="10" id="l1.530.10"></span>διηγεῖται, σαπέντων δηλονότι τῶν ἐν τῷ σώματι περιττωμάτων,
<span class="lb" data-page="1.530" data-line="11" id="l1.530.11"></span>καί τινας ἰχῶρας θερμοὺς καὶ ὑγροὺς ἀμέτρως
<span class="lb" data-page="1.530" data-line="12" id="l1.530.12"></span>γεννησάντων. <span class="milestone ed2page" data-n="3.39" data-unit="ed2page" id="ed2page.3.39"></span>εἴσῃ δὲ ἐξ αὐτῆς τῆς ῥήσεως, εἰ πᾶσαν
<span class="lb" data-page="1.530" data-line="13" id="l1.530.13"></span>αὐτήν σοι παραγράψαιμι, τόνδε τὸν τρόπον ἔχουσαν. ἄνθρακες
<span class="lb" data-page="1.530" data-line="14" id="l1.530.14"></span>ἐν Κρανῶνι θερινοί. ὗεν ἐν καύμασιν ὕδατι λάβρῳ
<span class="lb" data-page="1.530" data-line="15" id="l1.530.15"></span>δι’ ὅλου. ἐγίνοντο δὲ μᾶλλον Νότῳ· καὶ ὑπεγίνοντο μὲν
<span class="lb" data-page="1.530" data-line="16" id="l1.530.16"></span>ὑπὸ τὸ δέρμα ἰχῶρες· ἐγκαταλαμβανόμενοι δὲ ἐθερμαίνοντο,
<span class="lb" data-page="1.530" data-line="17" id="l1.530.17"></span>καὶ κνησμὸν ἐνεποίεον· εἶτα φλύκταιναι ὥσπερ πυρίκαυστοι
<span class="pb" data-page="1.531" id="p1.531"></span>
<span class="lb" data-page="1.531" data-line="1" id="l1.531.1"></span>ἐπανίσταντο, καὶ ὑπὸ τὸ δέρμα καίεσθαι ἐδόκεον. ἀλλ’ ἐνταῦθα
<span class="lb" data-page="1.531" data-line="2" id="l1.531.2"></span>μὲν, ὡς ἂν μιᾶς ὥρας μετακοσμηθείσης, ἧττον τὸ
<span class="lb" data-page="1.531" data-line="3" id="l1.531.3"></span>κακόν· εἰ δὲ δύο ἢ τρεῖς ὑπαλλαχθεῖεν, ἢ καὶ σύμπαν τὸ
<span class="lb" data-page="1.531" data-line="4" id="l1.531.4"></span>ἔτος ὑγρὸν καὶ θερμὸν γένοιτο, μέγιστον ἀνάγκη συμπεσεῖν
<span class="lb" data-page="1.531" data-line="5" id="l1.531.5"></span>οὕτω λοιμὸν, οἶον ἐν τῷ τρίτῳ τῶν ἐπιδημιῶν διηγεῖται.
<span class="lb" data-page="1.531" data-line="6" id="l1.531.6"></span>παραγράψω δὲ πρῶτον μὲν ἅ περὶ τῆς τῶν ὡρῶν ἀκοσμίας
<span class="lb" data-page="1.531" data-line="7" id="l1.531.7"></span>εἶπεν, ἐφεξῆς δὲ καὶ τὰ περὶ τῆς ἐπιγινομένης φθορᾶς
<span class="lb" data-page="1.531" data-line="8" id="l1.531.8"></span>τῶν ἀνθρώπων. ἐν ἅπασι δ’ αὐτοῖς προσέχειν σε τὸν νοῦν
<span class="lb" data-page="1.531" data-line="9" id="l1.531.9"></span>ἀκριβῶς ἀξιῶ καὶ σκοπεῖσθαι, πρῶτον μὲν, ὁποῖόν τι πρᾶγμα
<span class="lb" data-page="1.531" data-line="10" id="l1.531.10"></span>θερμὴ καὶ ὑγρὰ κρᾶσίς ἐστιν, ὡς οὐδὲν ἦρι παρόμοιον, εὐκράτῳ
<span class="lb" data-page="1.531" data-line="11" id="l1.531.11"></span>χρήματι· δεύτερον δὲ, ὡς ἀναγκαῖον ἐν αὐτῇ σήπεσθαι
<span class="lb" data-page="1.531" data-line="12" id="l1.531.12"></span>πάντα. ἄρχεται μὲν οὖν ὁ Ἱπποκράτης τῆς διηγήσεως
<span class="lb" data-page="1.531" data-line="13" id="l1.531.13"></span>ὧδε. ἔτος νότιον, ἔπομβρον, ἄπνοια διὰ τέλεος. εἶτα
<span class="lb" data-page="1.531" data-line="14" id="l1.531.14"></span>τούτοις ἐπιφέρει τὰ κατὰ μέρος ἁπάσης τῆς καταστάσεως,
<span class="lb" data-page="1.531" data-line="15" id="l1.531.15"></span>ὄμβρους πολλοὺς ἐν θερμῇ καὶ νοτίᾳ καταστάσει γενέσθαι
<span class="lb" data-page="1.531" data-line="16" id="l1.531.16"></span>γράφων, εἶτ’ αὖθις τὸν σύμπαντα λόγον εἰς ἕν ἐπὶ τέλει
<span class="lb" data-page="1.531" data-line="17" id="l1.531.17"></span>κεφάλαιον ἀγαγὼν οὕτως. γενομένου δὲ τοῦ ἔτεος ὅλου,
<span class="pb" data-page="1.532" id="p1.532"></span>
<span class="lb" data-page="1.532" data-line="1" id="l1.532.1"></span>φησὶ, νοτίου, καὶ ὑγροῦ, καὶ μαλακοῦ, τάδε καὶ τάδε
<span class="lb" data-page="1.532" data-line="2" id="l1.532.2"></span>συνέπεσεν, ἃ ξύμπαντα μὲν ἀναγράφειν ἐν τῷδε τῷ λόγῳ
<span class="lb" data-page="1.532" data-line="3" id="l1.532.3"></span>μακρόν· ἔνεστι δὲ τῷ βουλομένῳ, λαβόντι τὸ τρίτον τῶν
<span class="lb" data-page="1.532" data-line="4" id="l1.532.4"></span>ἐπιδημιῶν, ἀναγινώσκειν τὰ κατὰ μέρος, εἰς ἕν ἅπαντα κεφάλαιον
<span class="lb" data-page="1.532" data-line="5" id="l1.532.5"></span>ἀναγόμενα, σηπεδόνα μεγίστην, ἧς καὶ αὐτῆς ὀνομαστὶ
<span class="lb" data-page="1.532" data-line="6" id="l1.532.6"></span>πολλάκις ὁ Ἱπποκράτης ἐπιμέμνηται, ποτὲ μὲν ὡδί
<span class="lb" data-page="1.532" data-line="7" id="l1.532.7"></span>πως λέγων· ἦν δὲ καὶ τὸ ῥεῦμα τὸ συνιστάμενον οὐ πύῳ
<span class="lb" data-page="1.532" data-line="8" id="l1.532.8"></span>ἴκελον, ἀλλὰ σηπεδών τις ἄλλη, καὶ ῥεῦμα πολὺ καὶ ποικίλον·
<span class="lb" data-page="1.532" data-line="9" id="l1.532.9"></span>ὁτὲ δὲ πάλιν ὡδί· καὶ ἐν αἰδοίοισιν ἄνθρακες οἱ
<span class="lb" data-page="1.532" data-line="10" id="l1.532.10"></span>κατὰ θέρος, καὶ ἄλλα, ἃ σῆψις καλέεται, καὶ ὡς ἐκ τῆς
<span class="lb" data-page="1.532" data-line="11" id="l1.532.11"></span>σήψεως ταύτης πολλοῖσι μὲν βραχίων καὶ πῆχυς ὅλως
<span class="lb" data-page="1.532" data-line="12" id="l1.532.12"></span>ἀπεῤῥύη, πολλοῖσι δὲ μηρὸς ἢ τὰ περὶ τὴν κνήμην ἀπεψιλοῦτο,
<span class="lb" data-page="1.532" data-line="13" id="l1.532.13"></span>καὶ ποῦς ὅλος. ἀλλὰ καὶ ὀστῶν, καὶ σαρκῶν, καὶ
<span class="lb" data-page="1.532" data-line="14" id="l1.532.14"></span>νεύρων, καὶ ἄρθρων ἐκπτώσεις ἐγίγνοντο μεγάλαι. καὶ ὅλως
<span class="lb" data-page="1.532" data-line="15" id="l1.532.15"></span>οὐδέν ἐστιν εὑρεῖν ὧν ἔγραψε παθημάτων, ὃ μὴ σηπεδόνος
<span class="lb" data-page="1.532" data-line="16" id="l1.532.16"></span>ἔγγονον ὑπάρχει, δεόντως. οὔτε γὰρ ὑπὸ τοῦ ξηροῦ τι σήπεσθαι
<span class="lb" data-page="1.532" data-line="17" id="l1.532.17"></span>πέφυκεν, οὔθ’ ὑπὸ τοῦ ψυχροῦ. μάθοις δ’ ἂν, εἰ
<span class="lb" data-page="1.532" data-line="18" id="l1.532.18"></span>θεάσαιο τά τε κρέα καὶ τὰ ἄλλα σύμπαντα τὰ πρὸς τῶν
<span class="pb" data-page="1.533" id="p1.533"></span>
<span class="lb" data-page="1.533" data-line="1" id="l1.533.1"></span>ἀνθρώπων ταριχευόμενα, τὰ μὲν ἁλσὶ, τὰ δ’ ἅλμῃ, τὰ δ’
<span class="lb" data-page="1.533" data-line="2" id="l1.533.2"></span>ὄξει, τὰ δ’ ἄλλῳ τινὶ τῶν ξηραινόντων σκευαζόμενα καλῶς.
<span class="lb" data-page="1.533" data-line="3" id="l1.533.3"></span>μάθοις δὲ καὶ ὡς ἐν τῷ βοῤῥᾷ, ξηρῷ καὶ ψυχρῷ τὴν φύσιν
<span class="lb" data-page="1.533" data-line="4" id="l1.533.4"></span>ὑπάρχοντι, ἄσηπτα μέχρι πλεῖστον διαμένει πάντα·
<span class="lb" data-page="1.533" data-line="5" id="l1.533.5"></span>σήπεται δ’ ἑτοίμως ταῖς νοτίαις καταστάσεσιν. ἔστι γὰρ
<span class="lb" data-page="1.533" data-line="6" id="l1.533.6"></span>οὖν καὶ οὗτος ὁ ἄνεμος ὑγρὸς καὶ θερμός. ὥστε πᾶν τοὐναντίον
<span class="lb" data-page="1.533" data-line="7" id="l1.533.7"></span>ἡμεῖς ἀποφαινόμεθα τοῖς ὑγρὸν καὶ θερμὸν ὑπολαμβάνουσιν
<span class="lb" data-page="1.533" data-line="8" id="l1.533.8"></span>εἶναι τὸ ἔαρ. οὔτε γὰρ τοιοῦτό ἐστιν, οὔθ’
<span class="lb" data-page="1.533" data-line="9" id="l1.533.9"></span>ὑγιεινὸν ἂν ἦν, εἴπερ ἦν τοιοῦτο. οἱ δὲ καὶ <span class="milestone ed1page" data-n="1.63" data-unit="ed1page" id="ed1page.1.63"></span>τοιοῦτο εἶναί
<span class="lb" data-page="1.533" data-line="10" id="l1.533.10"></span>φασιν αὐτὸ, καὶ διὰ τοῦθ’ ὑγιεινὸν ὑπάρχειν, ἐν ἀμφοτέροις
<span class="lb" data-page="1.533" data-line="11" id="l1.533.11"></span>ἁμαρτάνοντες, ὅσα τε ταῖς αἰσθήσεσιν ἔνεστι διαγνῶναι,
<span class="lb" data-page="1.533" data-line="12" id="l1.533.12"></span>καὶ ὅσα τῷ λόγῳ διασκέψασθαι. ταῖς μὲν γὰρ αἰσθήσεσιν
<span class="lb" data-page="1.533" data-line="13" id="l1.533.13"></span>ἔνεστιν ἐναργῶς μαθεῖν εὔκρατον ἀκριβῶς αὐτὸ, τῷ λόγῳ
<span class="lb" data-page="1.533" data-line="14" id="l1.533.14"></span>δ’ ἐξευρεῖν, ὡς διὰ τοῦτ’ ἔστιν ὑγιεινὸν, διότι μηδὲν ἐν
<span class="lb" data-page="1.533" data-line="15" id="l1.533.15"></span>αὐτῷ τῶν τεττάρων ἐπικρατεῖ. εἰ δέ γ’ ἤτοι τὸ θερμὸν
<span class="lb" data-page="1.533" data-line="16" id="l1.533.16"></span>ἐπεκράτει πολλῷ τοῦ ψυχροῦ, ἢ τὸ ὑγρὸν τοῦ ξηροῦ, σηπεδόνων
<span class="lb" data-page="1.533" data-line="17" id="l1.533.17"></span>τε ἂν ἦν εὔφορον οὕτω καὶ πασῶν τῶν ὡρῶν ﻿
<span class="pb" data-page="1.534" id="p1.534"></span>
<span class="lb" data-page="1.534" data-line="1" id="l1.534.1"></span>νοσωδέστατον. <span class="milestone ed2page" data-n="3.40" data-unit="ed2page" id="ed2page.3.40"></span>ἀλλ’ ἡ τῆς τῶν τεττάρων κράσεων
<span class="lb" data-page="1.534" data-line="2" id="l1.534.2"></span>ἰσομοιρία τῆς τε εὐκρασίας αὐτοῦ καὶ τῆς ὑγιείας αἰτία.
<span class="lb" data-page="1.534" data-line="3" id="l1.534.3"></span>πόθεν οὖν ἐπῆλθέ τισιν ἰατροῖς τε καὶ φιλοσόφοις ὑγρὸν
<span class="lb" data-page="1.534" data-line="4" id="l1.534.4"></span>καὶ θερμὸν ἀποφῄνασθαι τὸ ἔαρ; ἐκ τοῦ βουληθῆναι δηλονότι
<span class="lb" data-page="1.534" data-line="5" id="l1.534.5"></span>τὰς τέτταρας συζυγίας τῶν κράσεων εἰς τὰς τέτταρας
<span class="lb" data-page="1.534" data-line="6" id="l1.534.6"></span>ὥρας διανεῖμαι. τοῦτο δ’ αὐτὸ πάλιν ἐκ τοῦ παραλιπεῖν
<span class="lb" data-page="1.534" data-line="7" id="l1.534.7"></span>τὴν πρώτην ἁπασῶν, τὴν εὔκρατον, ἐγένετο. καὶ γὰρ
<span class="lb" data-page="1.534" data-line="8" id="l1.534.8"></span>οὖν καὶ διαιτημάτων, καὶ φαρμάκων, ἁπάντων τε τῶν ὄντων,
<span class="lb" data-page="1.534" data-line="9" id="l1.534.9"></span>εἰς τὰς τέτταρας ταύτας συζυγίας ἀνάγουσι τὰς
<span class="lb" data-page="1.534" data-line="10" id="l1.534.10"></span>διαφοράς.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg009.1st1K-grc1:1.5">
<span class="pb page1" data-page="1.534" id="p1.534"></span>
<span class="milestone ed1page page1" data-n="1.63" data-unit="ed1page" id="ed1page.1.63"></span>
<span class="milestone ed2page page1" data-n="3.40" data-unit="ed2page" id="ed2page.3.40"></span>
            <p>
<span class="lb" data-page="1.534" data-line="11" id="l1.534.11"></span>Ὧι καὶ δῆλον, εἰς ὅσον οἱ περὶ φύσεως ἀνθρώπου
<span class="lb" data-page="1.534" data-line="12" id="l1.534.12"></span>λογισμοὶ, σφαλέντες τῆς ἀληθείας, εἰς τὰς ἰάσεις
<span class="lb" data-page="1.534" data-line="13" id="l1.534.13"></span>βλάπτουσι, καὶ βέλτιόν ἐστι δυοῖν θάτερον, ἢ μηδ’ ὅλως
<span class="lb" data-page="1.534" data-line="14" id="l1.534.14"></span>ἅπτεσθαι τῶν τοιούτων λόγων, ἀλλ’ ἐπιτρέψαι τῇ πείρᾳ τὸ
<span class="lb" data-page="1.534" data-line="15" id="l1.534.15"></span>πᾶν, ἢ πρότερον ἐν τῇ λογικῇ θεωρίᾳ γυμνάσασθαι. τὸ δὲ
<span class="lb" data-page="1.534" data-line="16" id="l1.534.16"></span>μήτε τῇ πείρᾳ προσέχειν τὸν νοῦν, ἐπιχειρεῖν τε θεωρίᾳ
<span class="lb" data-page="1.534" data-line="17" id="l1.534.17"></span>φυσικῇ πρὸ τοῦ τὸν λογισμὸν, ᾧ μέλλοιμεν εὑρίσκειν αὐτὴν,
<span class="lb" data-page="1.534" data-line="18" id="l1.534.18"></span>ἀσκῆσαι πρεπόντως, ἀναγκαῖον ἀπάγειν εἰς τὰ τοιαῦτα
<span class="pb" data-page="1.535" id="p1.535"></span>
<span class="lb" data-page="1.535" data-line="1" id="l1.535.1"></span>σοφίσματα, καὶ περί γε τῶν φαινομένων ὡς ἀναισθήτους
<span class="lb" data-page="1.535" data-line="2" id="l1.535.2"></span>ἀναγκάζει διαλέγεσθαι, μάρτυρά τε καλεῖν Ἀριστοτέλη, παρακούοντας
<span class="lb" data-page="1.535" data-line="3" id="l1.535.3"></span>ὧν διδάσκει. πολλαχῶς γὰρ ἐκεῖνος οἶδε καὶ τὸ
<span class="lb" data-page="1.535" data-line="4" id="l1.535.4"></span>θερμὸν λεγόμενον, καὶ τὸ ψυχρὸν, καὶ τὸ ξηρὸν, καὶ τὸ
<span class="lb" data-page="1.535" data-line="5" id="l1.535.5"></span>ὑγρόν· οἱ δ’ οὐκ ἀκούουσιν αὐτοῦ πολλαχῶς, ἀλλ’ ὡσαύτως
<span class="lb" data-page="1.535" data-line="6" id="l1.535.6"></span>ἀεί. καὶ μὲν δὴ καὶ ὡς οὐ ταὐτό ἐστιν, ἢ οἰκείῳ τινὶ
<span class="lb" data-page="1.535" data-line="7" id="l1.535.7"></span>καὶ συμφύτῳ θερμῷ θερμὸν ὑπάρχειν, ἢ ἐπικτήτῳ καὶ
<span class="lb" data-page="1.535" data-line="8" id="l1.535.8"></span>ἀλλοτρίῳ, διῆλθεν Ἀριστοτέλης· οἱ δέ γε καὶ τούτου παρακούουσιν.
<span class="lb" data-page="1.535" data-line="9" id="l1.535.9"></span>ἔτι τε πρὸς τούτοις ὁ μὲν Ἀριστοτέλης, ὡσαύτως
<span class="lb" data-page="1.535" data-line="10" id="l1.535.10"></span>δὲ καὶ ὁ Θεόφραστος, ἐς ὅ τι χρὴ βλέποντας ἢ εὔκρατον
<span class="lb" data-page="1.535" data-line="11" id="l1.535.11"></span>ἢ δύσκρατον ὑπολαμβάνειν εἶναι τὴν φύσιν, ἀκριβῶς
<span class="lb" data-page="1.535" data-line="12" id="l1.535.12"></span>εἰρήκασιν. οἱ δ’ οὐδὲ τοῦτο γινώσκουσιν, ἀλλ’ ὅταν ἀκούσωσι
<span class="lb" data-page="1.535" data-line="13" id="l1.535.13"></span>λεγόντων αὐτῶν, ὑγρὸν εἶναι καὶ θερμὸν τὸ ζῶον, ἢ
<span class="lb" data-page="1.535" data-line="14" id="l1.535.14"></span>τὴν τοῦ παιδὸς κρᾶσιν ὑγρὰν καὶ θερμὴν, οὔθ’ ὅπως εἴρηται
<span class="lb" data-page="1.535" data-line="15" id="l1.535.15"></span>ταῦτα συνίασιν, ἐμπλήκτως τε μεταφέρουσι τὸν λόγον
<span class="lb" data-page="1.535" data-line="16" id="l1.535.16"></span>ἐπὶ τὰς ὥρας, ὥσπερ ταὐτὸ ὂν, ἀλλ’ οὐ μακρῷ διαφέρον, ἢ
<span class="lb" data-page="1.535" data-line="17" id="l1.535.17"></span>τὴν οἰκείαν κρᾶσιν ὑγρὰν εἶναι καὶ θερμὴν, ἢ τὴν τοῦ περιέχοντος
<span class="pb" data-page="1.536" id="p1.536"></span>
<span class="lb" data-page="1.536" data-line="1" id="l1.536.1"></span>ἡμᾶς ἀέρος. οὔτε γὰρ ταὐτό ἐστιν οὔθ’ ὁμοίως ὑγρὰ
<span class="lb" data-page="1.536" data-line="2" id="l1.536.2"></span>καὶ θερμὴ ζώου κρᾶσις ἀέρος ὑγρᾷ καὶ θερμῇ κράσει λέγεται.
<span class="lb" data-page="1.536" data-line="3" id="l1.536.3"></span>τί δ’ ἦν τὸ τούτων ἁπάντων αἴτιον, ἤδη διηγήσομαι,
<span class="lb" data-page="1.536" data-line="4" id="l1.536.4"></span>καὶ δείξω σαφῶς τοῖς προσέχειν τὸν νοῦν βουλομένοις, ὡς
<span class="lb" data-page="1.536" data-line="5" id="l1.536.5"></span>μικρὰ πταίσματα τῶν ἐν ἀρχῇ τῆς λογικῆς θεωρίας διδασκομένων
<span class="lb" data-page="1.536" data-line="6" id="l1.536.6"></span>αἴτια μεγίστων ἁμαρτημάτων γίνεται, καὶ κινδυνεύει
<span class="lb" data-page="1.536" data-line="7" id="l1.536.7"></span>πάντα τὰ κακῶς πραττόμενα κατά τε τὰς τέχνας ἁπάσας
<span class="lb" data-page="1.536" data-line="8" id="l1.536.8"></span>καὶ μέντοι καὶ κατὰ τὰς ἐν τῷ βίῳ πράξεις ἕπεσθαι
<span class="lb" data-page="1.536" data-line="9" id="l1.536.9"></span>σοφίσμασιν. ἕπεται τοιγαροῦν καὶ τάδε τὰ σοφίσματα
<span class="lb" data-page="1.536" data-line="10" id="l1.536.10"></span>τῷ μὴ διελέσθαι περὶ τῶν σημαινομένων ὀρθῶς. ἀλλ’ οἰηθῆναι
<span class="lb" data-page="1.536" data-line="11" id="l1.536.11"></span>τὸ θερμὸν λέγεσθαι διχῶς, τὸ μὲν ὡς ἄκρατον
<span class="lb" data-page="1.536" data-line="12" id="l1.536.12"></span>καὶ ἄμικτον καὶ ἁπλοῦν, τὸ δὲ ὡς ἐν τῇ πρὸς τὸ ἐναντίον
<span class="lb" data-page="1.536" data-line="13" id="l1.536.13"></span>ἐπιμιξίᾳ πλεονεκτοῦν. ὅτι δὲ καὶ παραβάλλοντες ἑτέρᾳ
<span class="lb" data-page="1.536" data-line="14" id="l1.536.14"></span>κράσει πολλάκις ἑτέραν ἀποφαινόμεθα τὴν ἑτέραν αὐτῶν
<span class="lb" data-page="1.536" data-line="15" id="l1.536.15"></span>εἶναι θερμὴν, ἐπιλανθάνονται καὶ τοῦδε. καὶ μὴν οὕτω
<span class="lb" data-page="1.536" data-line="16" id="l1.536.16"></span>τὰ ζῶα θερμὰ καὶ ὑγρὰ λέγεται πρὸς τῶν παλαιῶν, οὐ
<span class="pb" data-page="1.537" id="p1.537"></span>
<span class="lb" data-page="1.537" data-line="1" id="l1.537.1"></span>κατὰ τὴν ἰδίαν κρᾶσιν ἁπλῶς, ἀλλὰ τοῖς γε φυτοῖς καὶ τοῖς
<span class="lb" data-page="1.537" data-line="2" id="l1.537.2"></span>τεθνεῶσι παραβαλλόμενα. <span class="milestone ed2page" data-n="3.41" data-unit="ed2page" id="ed2page.3.41"></span>καὶ γὰρ τῶν τεθνεώτων
<span class="lb" data-page="1.537" data-line="3" id="l1.537.3"></span>ζῶα καὶ τῶν φυτῶν ἐστι θερμότερα καὶ ὑγρότερα. καὶ μὲν
<span class="lb" data-page="1.537" data-line="4" id="l1.537.4"></span>δὴ καὶ τῶν ζώων αὐτῶν ἀλλήλοις κατ’ εἴδη παραβαλλομένων,
<span class="lb" data-page="1.537" data-line="5" id="l1.537.5"></span>ξηρότερον μὲν ὁ κύων, ὑγρότερον δὲ ὁ ἄνθρωπος. εἰ
<span class="lb" data-page="1.537" data-line="6" id="l1.537.6"></span>δὲ μύρμηκι καὶ μελίττῃ παραβάλλοις τὸν κύνα, ξηρότερα
<span class="lb" data-page="1.537" data-line="7" id="l1.537.7"></span>μὲν ἐκεῖνα, τὸν κύνα δ’ ὑγρότερον εὑρήσεις. ὥστε ταὐτὸ
<span class="lb" data-page="1.537" data-line="8" id="l1.537.8"></span>ζῶον ξηρὸν μὲν ὡς πρὸς ἄνθρωπον ὑπάρχειν, ὑγρὸν δ’ ὡς
<span class="lb" data-page="1.537" data-line="9" id="l1.537.9"></span>πρὸς μέλιτταν· οὕτω δὲ καὶ θερμὸν μὲν, ὡς πρὸς ἄνθρωπον,
<span class="lb" data-page="1.537" data-line="10" id="l1.537.10"></span>ψυχρὸν δ’, ὡς πρὸς λέοντα. καὶ θαυμαστὸν οὐδὲν,
<span class="lb" data-page="1.537" data-line="11" id="l1.537.11"></span>εἰ τὸ πρὸς ἕτερόν τι λεγόμενον τὰς ἐναντίας ἅμα κατηγορίας
<span class="lb" data-page="1.537" data-line="12" id="l1.537.12"></span>ἐπιδέχεται. οὐ γὰρ τοῦτ’ ἄτοπον, εἰ ταὐτὸ σῶμα θερμὸν
<span class="lb" data-page="1.537" data-line="13" id="l1.537.13"></span>ἅμα λέγεται καὶ ψυχρὸν, ἀλλ’ εἰ καὶ πρὸς ταὐτό. οὐ
<span class="lb" data-page="1.537" data-line="14" id="l1.537.14"></span>γὰρ, ὅτι δεξιὸς ἅμα καὶ ἀριστερὸς ὁ αὐτὸς ἄνθρωπος, ἄτοπον·
<span class="lb" data-page="1.537" data-line="15" id="l1.537.15"></span>εἰ δέ γε πρὸς ἄλλον μὲν δεξιὸς, πρὸς ἄλλον δὲ
<span class="lb" data-page="1.537" data-line="16" id="l1.537.16"></span>ἀριστερὸς, οὐδὲν ἄτοπον. οὕτως οὖν καὶ κύων ὑγρὸς ἅμα
<span class="lb" data-page="1.537" data-line="17" id="l1.537.17"></span>καὶ ξηρὸς, καὶ θερμὸς ἅμα καὶ ψυχρὸς ἀλλ’ οὐ πρὸς
<span class="pb" data-page="1.538" id="p1.538"></span>
<span class="lb" data-page="1.538" data-line="1" id="l1.538.1"></span>ταὐτό· πρὸς μὲν γὰρ ἄνθρωπον ξηρὸς, ὑγρὸς δ’ ὡς πρὸς
<span class="lb" data-page="1.538" data-line="2" id="l1.538.2"></span>μύρμηκα, καὶ πρὸς μὲν ἄνθρωπον θερμὸς, ψυχρὸς δ’ ὡς
<span class="lb" data-page="1.538" data-line="3" id="l1.538.3"></span>πρὸς λέοντα. καὶ γὰρ δὴ καὶ θερμὸς μὲν, ὡς ζῶν· εἰ γάρ
<span class="lb" data-page="1.538" data-line="4" id="l1.538.4"></span>τι τέθνηκεν, οὐ θερμόν· οὐ θερμὸς δ’ ὡς πρὸς ἕτερον, εἰ
<span class="lb" data-page="1.538" data-line="5" id="l1.538.5"></span>οὕτως ἔτυχε, κύνα. ταυτὶ μὲν οὖν ἅπαντα πρὸς ἄλληλα
<span class="lb" data-page="1.538" data-line="6" id="l1.538.6"></span>ἐκ παραβολῆς λέγεται, τὰ δ’ ὡς ἐν ζώων γένει καθ’ ἕτερον
<span class="lb" data-page="1.538" data-line="7" id="l1.538.7"></span>τρόπον, ὥσπερ αὖ καὶ κατ’ εἶδος ζώου. κύων γὰρ, ὡς
<span class="lb" data-page="1.538" data-line="8" id="l1.538.8"></span>πρὸς μὲν μύρμηκα καὶ μέλιτταν, ὑγρὸς, ὡς δ’ ἐν ζώων γένει,
<span class="lb" data-page="1.538" data-line="9" id="l1.538.9"></span>ξηρός. αὐτῶν δὲ τῶν κυνῶν κατ’ εἶδος, ὁδὶ μὲν ξηρὸς,
<span class="lb" data-page="1.538" data-line="10" id="l1.538.10"></span>ὁδὶ δὲ ὑγρὸς, ἄλλος δέ τις, ὡς κύων, εὔκρατος.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg009.1st1K-grc1:1.7">
<span class="pb page1" data-page="1.551" id="p1.551"></span>
<span class="milestone ed1page page1" data-n="1.65" data-unit="ed1page" id="ed1page.1.65"></span>
<span class="milestone ed2page page1" data-n="3.45" data-unit="ed2page" id="ed2page.3.45"></span>
            <p>
<span class="lb" data-page="1.551" data-line="16" id="l1.551.16"></span>Ὁπότ’ οὖν διῄρηται τὰ σημαινόμενα, καὶ
<span class="lb" data-page="1.551" data-line="17" id="l1.551.17"></span>ὡς οὐχ ἁπλῶς ἀποφαίνεσθαι χρὴ θερμόν τε καὶ ψυχρὸν,
<span class="lb" data-page="1.551" data-line="18" id="l1.551.18"></span>καὶ ξηρὸν καὶ ὑγρὸν σῶμα, σαφῶς ἀποδέδεικται, ζητητέον
<span class="pb" data-page="1.552" id="p1.552"></span>
<span class="lb" data-page="1.552" data-line="1" id="l1.552.1"></span>ἐφεξῆς αὐτῶν τὰ γνωρίσματα. καίτοι κᾷνταῦθα χρὴ πρότερον
<span class="lb" data-page="1.552" data-line="2" id="l1.552.2"></span>ὑπὲρ τῶν ὀνομάτων διελέσθαι τῶν ἐμπίπτειν ἐξ
<span class="lb" data-page="1.552" data-line="3" id="l1.552.3"></span>ἀνάγκης μελλόντων εἰς τὸν ἐφεξῆς λόγον, ἐξαπλῶσαί τέ τι
<span class="lb" data-page="1.552" data-line="4" id="l1.552.4"></span>πρᾶγμα, δυνάμει μὲν ἤδη προαποδεδειγμένον, οὐ μὴν ἐναργῶς
<span class="lb" data-page="1.552" data-line="5" id="l1.552.5"></span>γε πᾶσι τοῖς ἐντυγχάνουσι τῷδε τῷ γράμματι νοηθῆναι
<span class="lb" data-page="1.552" data-line="6" id="l1.552.6"></span>δυνάμενον. ὑπὲρ τῶν ὀνομάτων οὖν πρῶτον εἰπὼν,
<span class="lb" data-page="1.552" data-line="7" id="l1.552.7"></span>οὕτως ἐπάνειμι ἐπὶ τὸ πρᾶγμα. τὸ θερμὸν, καὶ τὸ ψυχρὸν,
<span class="lb" data-page="1.552" data-line="8" id="l1.552.8"></span>καὶ τὸ ξηρὸν, καὶ τὸ ὑγρὸν, ὅτι μὲν οὐχ ἕν τι σημαίνει,
<span class="lb" data-page="1.552" data-line="9" id="l1.552.9"></span>ἐπειδὰν ἐπὶ σωμάτων λέγηται, δέδεικται πρόσθεν·
<span class="lb" data-page="1.552" data-line="10" id="l1.552.10"></span>ὅτι δὲ καὶ τὰς ἐν τοῖς σώμασι ποιότητας αὐτὰς μόνας,
<span class="lb" data-page="1.552" data-line="11" id="l1.552.11"></span>ἄνευ τῶν δεδεγμένων αὐτὰς οὐσιῶν, οὕτως ὀνομάζουσιν
<span class="lb" data-page="1.552" data-line="12" id="l1.552.12"></span>ἐνίοτε, τοῦτο μὲν οὔπω εἴρηται πρόσθεν, ἤδη δὲ αὐτὸ
<span class="lb" data-page="1.552" data-line="13" id="l1.552.13"></span>λέγεσθαι καιρός. ὥσπερ οὖν τὸ, λευκὸν, ὄνομα, κατά τε
<span class="lb" data-page="1.552" data-line="14" id="l1.552.14"></span>τοῦ χρώματος ἐπιφέρουσιν, ἐπειδὰν οὕτω λέγωσιν, ἐναντίον
<span class="lb" data-page="1.552" data-line="15" id="l1.552.15"></span>ἐστὶ τὸ λευκὸν χρῶμα τῷ μέλανι, κατά τε τοῦ δεδεγμένου
<span class="lb" data-page="1.552" data-line="16" id="l1.552.16"></span>τὸ χρῶμα σώματος, ἐπειδὰν τὸ τοῦ κύκνου σῶμα λευκὸν
<span class="lb" data-page="1.552" data-line="17" id="l1.552.17"></span>εἶναι φάσκωσιν, οὕτω καὶ τὸ, θερμὸν, ὄνομα, κατά τε
<span class="pb" data-page="1.553" id="p1.553"></span>
<span class="lb" data-page="1.553" data-line="1" id="l1.553.1"></span>τῆς ποιότητος ἐπιφέρουσιν, ὡς εἰ καὶ θερμότητα προσηγόρευον,
<span class="lb" data-page="1.553" data-line="2" id="l1.553.2"></span>ἀλλὰ καὶ κατὰ τοῦ σώματος, ὅ τὴν θερμότητα δέδεκται.
<span class="lb" data-page="1.553" data-line="3" id="l1.553.3"></span>τὴν γὰρ δὴ ποιότητα παρὰ τὸ δεδεγμένον αὐτὴν
<span class="lb" data-page="1.553" data-line="4" id="l1.553.4"></span>σῶμα ἑτέραν χρὴ νομίζειν εἶναί τινα φύσιν ἔχουσαν ἰδίαν,
<span class="lb" data-page="1.553" data-line="5" id="l1.553.5"></span>ὡς ἐν τοῖς περὶ τῶν στοιχείων λόγοις δείκνυται. θερμότης
<span class="lb" data-page="1.553" data-line="6" id="l1.553.6"></span>μὲν οὖν ποιότης· ἡ δ’ αὐτὴ καὶ θερμὸν ὀνομάζεται, καθάπερ
<span class="lb" data-page="1.553" data-line="7" id="l1.553.7"></span>λευκότης καὶ λευκόν. αὐτὸ δὲ σῶμα τὸ θερμὸν ἓν
<span class="lb" data-page="1.553" data-line="8" id="l1.553.8"></span>τοῦτο μόνον ὄνομα κέκτηται, τὸ θερμὸν, ὥσπερ τὸ λευκόν·
<span class="lb" data-page="1.553" data-line="9" id="l1.553.9"></span>οὐ μὴν οὔτε θερμότης, οὔτε λευκότης αὐτὸ τὸ σῶμά ποτε
<span class="lb" data-page="1.553" data-line="10" id="l1.553.10"></span>προσαγορεύεται. κατὰ δὲ τὸν αὐτὸν τρόπον καὶ ξηρὸν, καὶ
<span class="lb" data-page="1.553" data-line="11" id="l1.553.11"></span>ψυχρὸν, καὶ ὑγρὸν ὀνομάζεται αὐτό τε τὸ σῶμα καὶ ἡ
<span class="lb" data-page="1.553" data-line="12" id="l1.553.12"></span>ποιότης. <span class="milestone ed2page" data-n="3.46" data-unit="ed2page" id="ed2page.3.46"></span>οὐ μὴν ἡ ψυχρότης, ἢ ξηρότης, ἢ ὑγρότης
<span class="lb" data-page="1.553" data-line="13" id="l1.553.13"></span>ἔτι τὸ σῶμα καλεῖται, καθάπερ ἡ ἐν αὐτῷ ποιότης. τούτων
<span class="lb" data-page="1.553" data-line="14" id="l1.553.14"></span>δ’ οὕτως ἐχόντων, <span class="milestone ed1page" data-n="1.66" data-unit="ed1page" id="ed1page.1.66"></span>εὔλογον, ἐπειδὰν μὲν ἤτοι
<span class="lb" data-page="1.553" data-line="15" id="l1.553.15"></span>θερμότητά τις ἢ ψυχρότητα διαλεγόμενος εἴπῃ, μηδὲν γίνεσθαι
<span class="lb" data-page="1.553" data-line="16" id="l1.553.16"></span>σόφισμα· μόναι γὰρ ἐκ τῶν τοιούτων ὀνομάτων αἱ
<span class="lb" data-page="1.553" data-line="17" id="l1.553.17"></span>ποιότητες δηλοῦνται· θερμὸν δ’ εἰπόντος, ἢ ψυχρὸν,
<span class="lb" data-page="1.553" data-line="18" id="l1.553.18"></span>ἐπειδὴ καὶ ἡ ποιότης οὕτω καὶ τὸ σῶμα τὸ δεδεγμένον ﻿
<span class="pb" data-page="1.554" id="p1.554"></span>
<span class="lb" data-page="1.554" data-line="1" id="l1.554.1"></span>αὐτὴν ὀνομάζεται, πρόχειρον γίνεσθαι τῷ κακουργεῖν ἐθέλοντι,
<span class="lb" data-page="1.554" data-line="2" id="l1.554.2"></span>τὸ μὴ δηλούμενον ὑπὸ τοῦ λέγοντος ἀκούειν, ἵν’ ἔχῃ
<span class="lb" data-page="1.554" data-line="3" id="l1.554.3"></span>σοφίζεσθαι. τοιοῦτο γάρ τοι δρῶσι καὶ πρὸς τὸν ἀφορισμὸν
<span class="lb" data-page="1.554" data-line="4" id="l1.554.4"></span>ἀντιλέγοντες, ἐν ᾧ φησιν Ἱπποκράτης· τὰ αὐξανόμενα
<span class="lb" data-page="1.554" data-line="5" id="l1.554.5"></span>πλεῖστον ἔχει τὸ ἔμφυτον θερμόν. οὐ γὰρ σῶμά τι θερμὸν
<span class="lb" data-page="1.554" data-line="6" id="l1.554.6"></span>τὸ ἔμφυτον τῷ ζώῳ λέγεσθαι πρὸς Ἱπποκράτους ἀκούσαντες,
<span class="lb" data-page="1.554" data-line="7" id="l1.554.7"></span>οὐδὲ ζητήσαντες, ὅ τί ποτέ ἐστι τοῦτο, κατὰ τῆς
<span class="lb" data-page="1.554" data-line="8" id="l1.554.8"></span>ποιότητος μόνης, ἣν δὴ καὶ θερμότητα καλοῦμεν, εἰρῆσθαι
<span class="lb" data-page="1.554" data-line="9" id="l1.554.9"></span>τοὔνομα δεξάμενοι, τὴν ἀντιλογίαν οὕτω ποιοῦνται.
<span class="lb" data-page="1.554" data-line="10" id="l1.554.10"></span>καίτοι φαίνεται σμικρὸν ὂν τὸ διαστέλλεσθαι τὰς ὁμωνυμίας,
<span class="lb" data-page="1.554" data-line="11" id="l1.554.11"></span>ἐν τῇ χρείᾳ τῶν πραγμάτων ἱκανῶς ἀξιόλογον ὑπάρχον.
</p>
          </article>

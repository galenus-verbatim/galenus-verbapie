<article xmlns="http://www.w3.org/1999/xhtml" id="urn:cts:greekLit:tlg0057.tlg009.1st1K-grc1:2.1">
<span class="pb page1" data-page="1.572" id="p1.572"></span>
<span class="milestone ed1page page1" data-n="1.68" data-unit="ed1page" id="ed1page.1.68"></span>
<span class="milestone ed2page page1" data-n="3.51" data-unit="ed2page" id="ed2page.3.51"></span>
            <h2>ΓΑΛΗΝΟΥ ΠΕΡΙ ΚΡΑΣΕΩΝ ΒΙΒΛΙΟΝ
<br></br>ΔΕΥΤΕΡΟΝ.
</h2>
            <p>
<span class="lb" data-page="1.572" data-line="1" id="l1.572.1"></span>Ὅτι μὲν δὴ τῶν πολλαχῶς λεγομένων ἐστὶν
<span class="lb" data-page="1.572" data-line="2" id="l1.572.2"></span>ὑγρόν τε καὶ ξηρὸν σῶμα, καὶ θερμὸν καὶ ψυχρὸν, ἐν τῷ
<span class="lb" data-page="1.572" data-line="3" id="l1.572.3"></span>πρὸ τοῦδε λόγῳ διῄρηται. δέδεικται δὲ, ὡς ἐννέα διαφοραὶ
<span class="lb" data-page="1.572" data-line="4" id="l1.572.4"></span>τῶν κράσεών εἰσι, μία μὲν ἡ σύμμετρός τε καὶ εὔκρατος, αἱ
<span class="lb" data-page="1.572" data-line="5" id="l1.572.5"></span>λοιπαὶ δὲ πᾶσαι δύσκρατοι, τέτταρες μὲν ἁπλαῖ, μιᾶς ἐν
<span class="lb" data-page="1.572" data-line="6" id="l1.572.6"></span>ἑκάστῃ πλεονεκτούσης ποιότητος, ἤτοι θερμότητος, ἢ ψυχρότητος,
<span class="lb" data-page="1.572" data-line="7" id="l1.572.7"></span>ἢ ξηρότητος, ἢ ὑγρότητος, ἕτεραι δὲ τέτταρες, ἐπειδὰν
<span class="lb" data-page="1.572" data-line="8" id="l1.572.8"></span>ἐξ ἑκατέρας ἀντιθέσεως ἡ ἑτέρα κρατήσῃ δύναμις. λέγω δ’
<span class="lb" data-page="1.572" data-line="9" id="l1.572.9"></span>ἀντιθέσεις δύο, μίαν μὲν τὴν κατὰ τὸ θερμόν τε καὶ ψυχρὸν,
<span class="pb" data-page="1.573" id="p1.573"></span>
<span class="lb" data-page="1.573" data-line="1" id="l1.573.1"></span>ἑτέραν δὲ τὴν κατὰ τὸ ξηρόν τε καὶ ὑγρόν. ἐφεξῆς δὲ
<span class="lb" data-page="1.573" data-line="2" id="l1.573.2"></span>τούτων ἐπὶ τὰ γνωρίσματα μεταβάντες, ὑπὲρ τῆς εὐκράτου
<span class="lb" data-page="1.573" data-line="3" id="l1.573.3"></span>φύσεως ἐσκοπούμεθα, διότι πρώτη πασῶν ἥδε καὶ ἀρετῇ,
<span class="lb" data-page="1.573" data-line="4" id="l1.573.4"></span>καὶ δυνάμει, καὶ τάξει νοήσεώς ἐστιν. ἐπεὶ δ’ εὔκρατον
<span class="lb" data-page="1.573" data-line="5" id="l1.573.5"></span>ἄλλο μὲν ἁπλῶς εὑρίσκεται λεγόμενον ἐν πάσῃ τῇ τῶν ὄντων
<span class="lb" data-page="1.573" data-line="6" id="l1.573.6"></span>φύσει, καθ’ ἕκαστον δὲ γένος ἄλλο· περὶ πρώτου δεῖν
<span class="lb" data-page="1.573" data-line="7" id="l1.573.7"></span>ἐδόκει σκοπεῖσθαι τοῦ κοινῇ κατὰ πάσης φύσεως ἐξεταζομένου.
<span class="lb" data-page="1.573" data-line="8" id="l1.573.8"></span>κανὼν δ’ ἦν αὐτοῦ καὶ κρίσις ἡ τῶν στοιχείων
<span class="lb" data-page="1.573" data-line="9" id="l1.573.9"></span>ἰσομοιρία, δι’ ἣν καὶ τὸ τῶν ἐσχάτων ἁπάντων ἀκριβῶς
<span class="lb" data-page="1.573" data-line="10" id="l1.573.10"></span>μέσον ἀποτελεσθὲν εὔκρατόν τε καὶ σύμμετρον ὀνομάζεται.
<span class="lb" data-page="1.573" data-line="11" id="l1.573.11"></span>τὰ δὲ ἄλλα τὰ καθ’ ἕκαστον γένος εὔκρατα ταῖς οἰκείαις
<span class="lb" data-page="1.573" data-line="12" id="l1.573.12"></span>τῶν σωμάτων ἐνεργείαις τε καὶ χρείαις κρίνεται. καὶ διὰ
<span class="lb" data-page="1.573" data-line="13" id="l1.573.13"></span>τοῦτο ταὐτὸ σῶμα ζώου τινὸς ἢ φυτοῦ μέσον μὲν εἶναι
<span class="lb" data-page="1.573" data-line="14" id="l1.573.14"></span>δύναται τῶν ὁμογενῶν ἁπάντων, τοῦτ’ ἔστιν εὔκρατόν τε
<span class="lb" data-page="1.573" data-line="15" id="l1.573.15"></span>καὶ σύμμετρον ἐν ἐκείνῳ τῷ γένει, δύσκρατον δ’ ἑτέρῳ
<span class="lb" data-page="1.573" data-line="16" id="l1.573.16"></span>τινὶ παραβαλλόμενον ἢ φυτῶν ἢ ζώων ἢ ἀψύχων γένει.
<span class="pb" data-page="1.574" id="p1.574"></span>
<span class="lb" data-page="1.574" data-line="1" id="l1.574.1"></span><span class="milestone ed2page" data-n="3.53" data-unit="ed2page" id="ed2page.3.53"></span>τὸ μὲν γὰρ τοῦ ζῶντος σῶμα, τῷ τοῦ νεκροῦ παραβαλλόμενον,
<span class="lb" data-page="1.574" data-line="2" id="l1.574.2"></span>ὑγρότερόν ἐστι καὶ θερμότερον. οἷον, εἰ τύχοι,
<span class="lb" data-page="1.574" data-line="3" id="l1.574.3"></span>λέων ζῶν λέοντος τεθνεῶτος, ἢ αὐτὸς ἑαυτοῦ τις, ἢ ἕτερος
<span class="lb" data-page="1.574" data-line="4" id="l1.574.4"></span>ἑτέρου θερμότερός ἐστι καὶ ὑγρότερος. καὶ διὰ τοῦτ’
<span class="lb" data-page="1.574" data-line="5" id="l1.574.5"></span>εἴρηται πρὸς τῶν παλαιῶν, ὑγρόν τε εἶναι καὶ θερμὸν τὸ
<span class="lb" data-page="1.574" data-line="6" id="l1.574.6"></span>ζῶον, οὐχ ὡς ἢ τῆς ὑγρότητος ἐν αὐτῷ πλεονεκτούσης ἁπλῶς,
<span class="lb" data-page="1.574" data-line="7" id="l1.574.7"></span>ἢ τῆς θερμότητος. οὕτως μὲν γὰρ εὑρεθήσεται πάμπολλα
<span class="lb" data-page="1.574" data-line="8" id="l1.574.8"></span>ζῶα ψυχρὰ καὶ ξηρὰ, καθάπερ ἐμπίδες τε καὶ κώνωπες,
<span class="lb" data-page="1.574" data-line="9" id="l1.574.9"></span>καὶ μυῖαι, καὶ μέλιτται, <span class="milestone ed1page" data-n="1.69" data-unit="ed1page" id="ed1page.1.69"></span>καὶ μύρμηκες, ἀλλ’ ὡς τοῖς
<span class="lb" data-page="1.574" data-line="10" id="l1.574.10"></span>τεθνεῶσι παραβαλλόμενα. καὶ γὰρ μέλιττα ζῶσα τεθνεώσης
<span class="lb" data-page="1.574" data-line="11" id="l1.574.11"></span>μελίττης ὑγροτέρα τέ ἐστι καὶ θερμοτέρα, καὶ μύρμηξ
<span class="lb" data-page="1.574" data-line="12" id="l1.574.12"></span>μύρμηκος. ἀνθρώπῳ μέντοι παραβαλλόμενα, καὶ ἵππῳ, καὶ
<span class="lb" data-page="1.574" data-line="13" id="l1.574.13"></span>βοῒ, καὶ τοῖς ἄλλοις ζώοις τοῖς ἐναίμοις, ἅπαντα τὰ τοιαῦτα
<span class="lb" data-page="1.574" data-line="14" id="l1.574.14"></span>ψυχρὰ καὶ ξηρὰ τὴν κρᾶσίν ἐστιν. καὶ μὲν δὴ κᾂν
<span class="lb" data-page="1.574" data-line="15" id="l1.574.15"></span>εἰ πρὸς τὴν ὅλην οὐσίαν ἀποβλέπων ἐξετάζοις, οὐδ’ οὕτως
<span class="lb" data-page="1.574" data-line="16" id="l1.574.16"></span>ἐκπέπτωκε τοῦ ξηρά τε εἶναι ταῦτα καὶ ψυχρά. ὥσπερ
<span class="lb" data-page="1.574" data-line="17" id="l1.574.17"></span>γὰρ καθ’ ἕκαστον γένος, ὅταν ἐξίστηταί τι τῆς μεσότητος,
<span class="pb" data-page="1.575" id="p1.575"></span>
<span class="lb" data-page="1.575" data-line="1" id="l1.575.1"></span>ἀπὸ τοῦ πλεονεκτοῦντος ὀνομάζεται, κατὰ τὸν αὐτὸν τρόπον
<span class="lb" data-page="1.575" data-line="2" id="l1.575.2"></span>ἐπὶ τῆς συμπάσης οὐσίας, ὅταν ὑπερβάλλῃ τι τῷ μέσῳ,
<span class="lb" data-page="1.575" data-line="3" id="l1.575.3"></span>οὐκέτι εὔκρατον, ἀλλ’ ἤτοι ψυχρὸν, ἢ ξηρὸν, ἢ θερμὸν,
<span class="lb" data-page="1.575" data-line="4" id="l1.575.4"></span>ἢ ὑγρὸν ὀνομασθήσεται. δέδεικται γὰρ δὴ πρόσθεν, ὡς
<span class="lb" data-page="1.575" data-line="5" id="l1.575.5"></span>ἄνθρωπός ἐστιν οὐ τῶν ζώων μόνον ἢ φυτῶν, ἀλλὰ καὶ
<span class="lb" data-page="1.575" data-line="6" id="l1.575.6"></span>τῶν ἄλλων ἁπάντων εὐκρατότατον. ἐπεὶ δὲ ἐκ πολλῶν καὶ
<span class="lb" data-page="1.575" data-line="7" id="l1.575.7"></span>διαφερόντων σύγκειται μορίων, εὔδηλον, ὡς τὸ μέσον ἁπάντων
<span class="lb" data-page="1.575" data-line="8" id="l1.575.8"></span>τῇ κράσει, τοῦτο καὶ ἁπλῶς ἐστιν εὐκρατότατον. τὸ
<span class="lb" data-page="1.575" data-line="9" id="l1.575.9"></span>γὰρ τοῦ μέσου τῇ κράσει ζώου μέσον μόριον ἁπάντων
<span class="lb" data-page="1.575" data-line="10" id="l1.575.10"></span>ἐστὶν ἁπλῶς εὐκρατότατον. ἐδείχθη δὲ τοῦτ’ ἐν ἀνθρώπῳ
<span class="lb" data-page="1.575" data-line="11" id="l1.575.11"></span>τὸ καλούμενον δέρμα, καὶ μάλιστα τοῦ δέρματος
<span class="lb" data-page="1.575" data-line="12" id="l1.575.12"></span>τὸ τῶν χειρῶν ἐντὸς, ἐὰν, οἶον ὑπὸ τῆς φύσεως ἀπεργασθῇ,
<span class="lb" data-page="1.575" data-line="13" id="l1.575.13"></span>τοιοῦτο φυλάττηται. καὶ μὲν δὴ καὶ ὡς οὐ παντὸς ἀνθρώπου
<span class="lb" data-page="1.575" data-line="14" id="l1.575.14"></span>τὸ δέρμα μέσον ἁπλῶς ἐστιν ἁπάσης οὐσίας, ἐλέχθη
<span class="lb" data-page="1.575" data-line="15" id="l1.575.15"></span>πρόσθεν, ἀλλ’ ὅστις ἂν εὐκρατότατος ᾖ· πολλὴν γὰρ εἶναι
<span class="lb" data-page="1.575" data-line="16" id="l1.575.16"></span>καὶ αὐτοῖς τοῖς ἀνθρώποις πρὸς ἀλλήλους τὴν διαφοράν.
<span class="pb" data-page="1.576" id="p1.576"></span>
<span class="lb" data-page="1.576" data-line="1" id="l1.576.1"></span>εὐκρατότατος δ’ ἐστὶν, ὃς ἂν τῷ μὲν σώματι φαίνηται
<span class="lb" data-page="1.576" data-line="2" id="l1.576.2"></span>μέσος ἀκριβῶς τῶν ἄκρων, ἰσχνότητός τε καὶ παχύτητος,
<span class="lb" data-page="1.576" data-line="3" id="l1.576.3"></span>μαλακότητός τε καὶ σκληρότητος, ἔτι δὲ θερμότητός τε καὶ
<span class="lb" data-page="1.576" data-line="4" id="l1.576.4"></span>ψυχρότητος. ἔστι γὰρ εὑρεῖν ἁψάμενον ἑκάστου τῶν ἀνθρωπίνων
<span class="lb" data-page="1.576" data-line="5" id="l1.576.5"></span>σωμάτων ἢ χρηστὴν καὶ ἀτμώδη θερμασίαν, ἢ
<span class="lb" data-page="1.576" data-line="6" id="l1.576.6"></span>πυρώδη καὶ δριμεῖαν, ἢ τούτων μὲν οὐδετέραν, ἐπικρατοῦσαν
<span class="lb" data-page="1.576" data-line="7" id="l1.576.7"></span>δέ τινα ψύξιν. ἀκούειν δὲ χρὴ ψύξιν ἐπικρατοῦσαν,
<span class="lb" data-page="1.576" data-line="8" id="l1.576.8"></span>ὡς ἐν ζώου σώματι, καὶ ταῦτα ἐναίμου τε καὶ ὑγροῦ ὄντος.
<span class="lb" data-page="1.576" data-line="9" id="l1.576.9"></span>τῷ μὲν οὖν δὴ σώματι τοιοῦτος ὁ εὔκρατος ἄνθρωπος.
<span class="lb" data-page="1.576" data-line="10" id="l1.576.10"></span>ὡσαύτως δὲ καὶ τῇ ψυχῇ μέσος ἀκριβῶς ἐστι θρασύτητός
<span class="lb" data-page="1.576" data-line="11" id="l1.576.11"></span>τε καὶ δειλίας, μελλησμοῦ τε καὶ προπετείας, ἐλέους τε καὶ
<span class="lb" data-page="1.576" data-line="12" id="l1.576.12"></span>φθόνου. εἴη δ’ ἂν ὁ τοιοῦτος εὔθυμος, φιλόστοργος,
<span class="lb" data-page="1.576" data-line="13" id="l1.576.13"></span>φιλάνθρωπος, συνετός. ἐκ τούτων μὲν ὁ εὐκρατότατος ἄνθρωπος
<span class="lb" data-page="1.576" data-line="14" id="l1.576.14"></span>γνωρίζεται πρώτως καὶ μάλιστα. προσέρχεται δ’
<span class="lb" data-page="1.576" data-line="15" id="l1.576.15"></span>αὐτοῖς οὐκ ὀλίγα τῶν ἐξ ἀνάγκης ἑπομένων. καὶ γὰρ ἐσθίει
<span class="lb" data-page="1.576" data-line="16" id="l1.576.16"></span>καὶ πίνει σύμμετρα, καὶ πέττει καλῶς τὰς τροφὰς, οὐκ ἐν
<span class="lb" data-page="1.576" data-line="17" id="l1.576.17"></span>γαστρὶ μόνον, ἀλλὰ κἀν ταῖς φλεψὶ, καὶ καθ’ ὅλην τὴν
<span class="pb" data-page="1.577" id="p1.577"></span>
<span class="lb" data-page="1.577" data-line="1" id="l1.577.1"></span>ἕξιν τοῦ σώματος, ἁπάσας τε, συνελόντι φάναι, τάς τε
<span class="lb" data-page="1.577" data-line="2" id="l1.577.2"></span>καλουμένας φυσικὰς ἐνεργείας καὶ τὰς ψυχικὰς ἀμέμπτους
<span class="lb" data-page="1.577" data-line="3" id="l1.577.3"></span>ἔχει. καὶ γὰρ καὶ ταῖς αἰσθήσεσιν ἄριστα διάκειται, καὶ
<span class="lb" data-page="1.577" data-line="4" id="l1.577.4"></span>ταῖς τῶν κώλων κινήσεσιν, εὔχρους τ’ ἐστὶ καὶ εὔπνους
<span class="lb" data-page="1.577" data-line="5" id="l1.577.5"></span>ἀεὶ, καὶ μέσος ὑπνώδους τε καὶ ἀγρύπνου, καὶ ψιλοῦ
<span class="lb" data-page="1.577" data-line="6" id="l1.577.6"></span>τριχῶν καὶ δασέος, καὶ μέλανος τὴν χρόαν καὶ λευκοῦ· καὶ
<span class="lb" data-page="1.577" data-line="7" id="l1.577.7"></span>τρίχας ἔχει, παῖς μὲν ὢν, πυῤῥοτέρας μᾶλλον ἢ μελαντέρας,
<span class="lb" data-page="1.577" data-line="8" id="l1.577.8"></span>ἀκμάζων δ’ ἔμπαλιν.
</p>
          </article>

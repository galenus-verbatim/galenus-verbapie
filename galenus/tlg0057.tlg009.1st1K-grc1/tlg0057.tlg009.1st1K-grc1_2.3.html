<article xmlns="http://www.w3.org/1999/xhtml" id="urn:cts:greekLit:tlg0057.tlg009.1st1K-grc1:2.3">
<span class="pb page1" data-page="1.598" id="p1.598"></span>
<span class="milestone ed1page page1" data-n="1.72" data-unit="ed1page" id="ed1page.1.72"></span>
<span class="milestone ed2page page1" data-n="3.60" data-unit="ed2page" id="ed2page.3.60"></span>
            <p>
<span class="lb" data-page="1.598" data-line="7" id="l1.598.7"></span>Θερμοῦ μὲν δὴ καὶ ψυχροῦ σώματος ἁφὴ
<span class="lb" data-page="1.598" data-line="8" id="l1.598.8"></span>μόνη γνώμων ἐστίν· ὑγροῦ δὲ καὶ ξηροῦ σὺν τῇ ἁφῇ λογισμός.
<span class="lb" data-page="1.598" data-line="9" id="l1.598.9"></span>τὸ μὲν γὰρ ξηρὸν σκληρὸν πάντως· ἀλλὰ τοῦτο μὲν
<span class="lb" data-page="1.598" data-line="10" id="l1.598.10"></span>ἁφῇ αἰσθητόν· οὐ μὴν, εἴ τι καὶ σκληρὸν, εὐθὺς ἤδη καὶ
<span class="lb" data-page="1.598" data-line="11" id="l1.598.11"></span>ξηρόν. ἀχώριστον μὲν γάρ ἐστι ξηροῦ σώματος ἡ σκληρότης,
<span class="lb" data-page="1.598" data-line="12" id="l1.598.12"></span>οὐ μὴν ἴδιόν γε τούτου μόνου. καὶ γὰρ τὸ πεπηγὸς ὑπὸ
<span class="lb" data-page="1.598" data-line="13" id="l1.598.13"></span>ψύξεως σκληρὸν, ὥσπερ ὁ κρύσταλλος. ὅθεν οὐδ’ εὐθὺς
<span class="lb" data-page="1.598" data-line="14" id="l1.598.14"></span>ἐπιχειρεῖν δεῖ τῇ τοῦ ξηροῦ τε καὶ ὑγροῦ διαγνώσει, πρὶν
<span class="lb" data-page="1.598" data-line="15" id="l1.598.15"></span>ἐπισκέψασθαι, πῶς ἔχει θερμότητος ἢ ψυχρότητος. οὔτε
<span class="lb" data-page="1.598" data-line="16" id="l1.598.16"></span>γὰρ, εἰ μετὰ ψυχρότητος ἄκρας σκληρὸν, ἤδη τοῦτο ξηρὸν,
<span class="pb" data-page="1.599" id="p1.599"></span>
<span class="lb" data-page="1.599" data-line="1" id="l1.599.1"></span>οὔτ’, εἰ μετὰ θερμότητος σφοδρᾶς μαλακὸν, εὐθέως ὑγρόν.
<span class="lb" data-page="1.599" data-line="2" id="l1.599.2"></span>ἀλλ’ ὅταν μετρίως ᾖ θερμὸν, σκοπεῖν ἐφεξῆς, εἰ μαλακόν
<span class="lb" data-page="1.599" data-line="3" id="l1.599.3"></span>ἐστιν ἢ σκληρόν. εἰ μὲν γὰρ μαλακὸν, ὑγρὸν, εἰ δὲ σκληρὸν,
<span class="lb" data-page="1.599" data-line="4" id="l1.599.4"></span>ξηρόν. ἀλλ’ εἴπερ ταῦθ’ οὕτως ἔχοι, τῶν ἐν ἀνθρώπου
<span class="lb" data-page="1.599" data-line="5" id="l1.599.5"></span>σώματι μορίων σκληρῶν οὐδὲν ἂν εἴη ὑγρόν. οὐ γὰρ
<span class="lb" data-page="1.599" data-line="6" id="l1.599.6"></span>ἐγχωρεῖ τοσαύτην ἐν αὐτῷ γενέσθαι ψύξιν, ὡς σκληρυνθῆναί
<span class="lb" data-page="1.599" data-line="7" id="l1.599.7"></span>τι διὰ πῆξιν. εἰς μὲν γὰρ σύστασίν τινα τὸ τέως ῥυτὸν
<span class="lb" data-page="1.599" data-line="8" id="l1.599.8"></span>ἀφίξεταί ποτε, καθάπερ ἡ πιμελή. τὸ γὰρ ἐλαιῶδες ἐν
<span class="lb" data-page="1.599" data-line="9" id="l1.599.9"></span>αἵματι, ῥυτὸν ὂν καὶ λιπαρὸν, ὅταν ἐν ψυχρῷ γένηται χωρίῳ,
<span class="lb" data-page="1.599" data-line="10" id="l1.599.10"></span>πήγνυται, σκληρὸν μὴν οὐδ’ οὕτω γίγνεται. δεόντως
<span class="lb" data-page="1.599" data-line="11" id="l1.599.11"></span>οὖν εἴρηται τοῖς παλαιοῖς, ὑγροτάτη μὲν ἡ πιμελὴ, δεύτερον
<span class="lb" data-page="1.599" data-line="12" id="l1.599.12"></span>δ’ ἐπ’ αὐτῇ τὸ σαρκῶδες γένος, εἴδη δ’ αὐτοῦ πλείω.
<span class="lb" data-page="1.599" data-line="13" id="l1.599.13"></span>πρώτη μὲν ἡ κυρίως ὀνομαζομένη σὰρξ, ἣν οὐκ ἂν εὕροις
<span class="lb" data-page="1.599" data-line="14" id="l1.599.14"></span>καθ’ αὑτὴν οὐδαμόθι τοῦ σώματος, ἀλλ’ ἔστιν ἀεὶ μόριον
<span class="lb" data-page="1.599" data-line="15" id="l1.599.15"></span>μυός. ἐφεξῆς δὲ ἑκάστου τῶν σπλάγχνων ἡ ἴδιος οὐσία.
<span class="lb" data-page="1.599" data-line="16" id="l1.599.16"></span>καλοῦσι δ’ αὐτὴν οἱ περὶ τὸν Ἐρασίστρατον παρέγχυμα,
<span class="pb" data-page="1.600" id="p1.600"></span>
<span class="lb" data-page="1.600" data-line="1" id="l1.600.1"></span>καὶ ὡς περὶ μικροῦ καὶ φαύλου διανοοῦνται πράγματος, οὐκ
<span class="lb" data-page="1.600" data-line="2" id="l1.600.2"></span>εἰδότες, ὡς ἡ καθ’ ἕκαστον σπλάγχνον ἐνέργεια τῆς σαρκὸς
<span class="lb" data-page="1.600" data-line="3" id="l1.600.3"></span>ταύτης ἐστίν. ἀλλὰ τούτων μὲν οὔπω νῦν ὁ καιρός.
<span class="lb" data-page="1.600" data-line="4" id="l1.600.4"></span>ὅτι δ’ αὐτὸ τὸ ἴδιον ἐγκεφάλου σῶμα καὶ πνεύμονος
<span class="lb" data-page="1.600" data-line="5" id="l1.600.5"></span>ἐφεξῆς ἐστι τῇ πιμελῇ καθ’ ὑγρότητα, τῇ μαλακότητι τεκμαίρεσθαι
<span class="lb" data-page="1.600" data-line="6" id="l1.600.6"></span>πάρεστιν. οὐ γὰρ δὴ ὑπὸ ψυχροῦ γε πέπηγεν,
<span class="lb" data-page="1.600" data-line="7" id="l1.600.7"></span><span class="milestone ed2page" data-n="3.61" data-unit="ed2page" id="ed2page.3.61"></span>ὅτι μηδὲ θερμῷ χεῖται. πλησίον δὲ τούτων καὶ ὁ
<span class="lb" data-page="1.600" data-line="8" id="l1.600.8"></span>μυελὸς τὴν φύσιν ἐστὶν, οὐ μὴν ὁμοιογενὴς ὁ καθ’
<span class="lb" data-page="1.600" data-line="9" id="l1.600.9"></span>ἕκαστον ὀστοῦν μυελὸς ἐγκεφάλῳ τε καὶ νωτιαίῳ. ἀλλ’
<span class="lb" data-page="1.600" data-line="10" id="l1.600.10"></span>ἐγκέφαλος μὲν καὶ νωτιαῖος ἐκ ταὐτοῦ γένους· οἱ δ’ ἄλλοι
<span class="lb" data-page="1.600" data-line="11" id="l1.600.11"></span>ξύμπαντες μυελοὶ φύσεως ἑτέρας εἰσίν. ὑγρότερος μέν
<span class="lb" data-page="1.600" data-line="12" id="l1.600.12"></span>ἐστι καὶ θερμότερος ἐγκέφαλος νωτιαίου, καὶ διὰ τοῦτο
<span class="lb" data-page="1.600" data-line="13" id="l1.600.13"></span>καὶ μαλακώτερος· καὶ μέντοι καὶ αὐτοῦ τοῦ ἐγκεφάλου τὰ
<span class="lb" data-page="1.600" data-line="14" id="l1.600.14"></span>πρόσθεν ὑγρότερα τοσοῦτον, ὅσονπερ καὶ μαλακώτερα.
<span class="lb" data-page="1.600" data-line="15" id="l1.600.15"></span>πάντα μὴν ταῦτα δέρματος οὐχ ὑγρότερα μόνον, ἀλλὰ καὶ
<span class="lb" data-page="1.600" data-line="16" id="l1.600.16"></span>ψυχρότερα, καὶ ὅλως ἄναιμον πᾶν ἐναίμου ψυχρότερον.
<span class="lb" data-page="1.600" data-line="17" id="l1.600.17"></span>ἐγγυτάτω δ’ ἐστὶ δέρματος καὶ ἡ τῶν μαλακῶν νεύρων
<span class="lb" data-page="1.600" data-line="18" id="l1.600.18"></span>φύσις· ἡ δὲ τῶν σκληρῶν, οἷόν περ αὐτὸ τὸ δέρμα, καθ’
<span class="pb" data-page="1.601" id="p1.601"></span>
<span class="lb" data-page="1.601" data-line="1" id="l1.601.1"></span>ὑγρότητα δηλονότι καὶ ξηρότητα. θερμότητι γὰρ ἀπολείπεται
<span class="lb" data-page="1.601" data-line="2" id="l1.601.2"></span>τοσοῦτον, ὅσον εἰκὸς ἀπολείπεσθαι τὸ παντελῶς ἄναιμον
<span class="lb" data-page="1.601" data-line="3" id="l1.601.3"></span>ἐναίμου σώματος. <span class="milestone ed1page" data-n="1.73" data-unit="ed1page" id="ed1page.1.73"></span>ἡ δὲ τοῦ σπληνὸς, καὶ ἡ τῶν
<span class="lb" data-page="1.601" data-line="4" id="l1.601.4"></span>νεφρῶν, καὶ ἡ τοῦ ἥπατος σὰρξ ὑγροτέρα μὲν τοσούτῳ
<span class="lb" data-page="1.601" data-line="5" id="l1.601.5"></span>δέρματος, ὅσῳ καὶ μαλακωτέρα· θερμοτέρα δὲ, ὅσῳ καὶ
<span class="lb" data-page="1.601" data-line="6" id="l1.601.6"></span>πολυαιμοτέρα. καὶ μὴν καὶ ἡ τῆς καρδίας σὰρξ ἁπάντων
<span class="lb" data-page="1.601" data-line="7" id="l1.601.7"></span>μὲν τούτων ξηροτέρα τοσοῦτον, ὅσον καὶ σκληροτέρα· θερμοτέρα
<span class="lb" data-page="1.601" data-line="8" id="l1.601.8"></span>δὲ οὐ τούτων μόνον, ἀλλὰ καὶ πάντων ἁπλῶς τῶν
<span class="lb" data-page="1.601" data-line="9" id="l1.601.9"></span>τοῦ σώματος μορίων. καί σοι τοῦτο σαφῶς ἔνεστιν αἰσθήσει
<span class="lb" data-page="1.601" data-line="10" id="l1.601.10"></span>μαθεῖν ἐν ταῖς τῶν ζώων ἀνατομαῖς ταῖς κατὰ τὸ
<span class="lb" data-page="1.601" data-line="11" id="l1.601.11"></span>στέρνον γιγνομέναις, εἰς τὴν ἀριστερὰν κοιλίαν τῆς καρδίας
<span class="lb" data-page="1.601" data-line="12" id="l1.601.12"></span>καθέντι τοὺς δακτύλους· εὑρήσεις γὰρ οὐκ ὀλίγῳ τινὶ τὸ
<span class="lb" data-page="1.601" data-line="13" id="l1.601.13"></span>χωρίον τοῦτο τῶν ἄλλων ἁπάντων θερμότερον. ἀλλ’ ἡ μὲν
<span class="lb" data-page="1.601" data-line="14" id="l1.601.14"></span>τοῦ ἥπατός τε καὶ σπληνὸς καὶ νεφρῶν καὶ πνεύμονος σὰρξ
<span class="lb" data-page="1.601" data-line="15" id="l1.601.15"></span>ἁπλῆ τὴν φύσιν ἐστὶ, ταῖς καθ’ ἕκαστον σπλάγχνον ἀρτηρίαις
<span class="lb" data-page="1.601" data-line="16" id="l1.601.16"></span>καὶ φλεψὶ καὶ νεύροις περιπεφυκυῖα. τῆς καρδίας
<span class="lb" data-page="1.601" data-line="17" id="l1.601.17"></span>δ’ οὐχ ἁπλοῦν τὸ τῆς σαρκὸς εἶδος, ἀλλ’ οἷαί πέρ εἰσιν
<span class="lb" data-page="1.601" data-line="18" id="l1.601.18"></span>αἱ ἐν τοῖς μυσὶν ἶνες, αἷς ἡ σὰρξ περιπέπηγε, τοιαῦται ﻿
<span class="pb" data-page="1.602" id="p1.602"></span>
<span class="lb" data-page="1.602" data-line="1" id="l1.602.1"></span>κᾀν τῇ καρδίᾳ. πλὴν οὐ ταὐτὸ γένος τῶν ἰνῶν, ἀλλ’ αἱ
<span class="lb" data-page="1.602" data-line="2" id="l1.602.2"></span>μὲν ἐν τοῖς μυσὶν νεύρων εἰσὶ καὶ συνδέσμων μόρια. τῆς
<span class="lb" data-page="1.602" data-line="3" id="l1.602.3"></span>καρδίας δὲ τὸ τῶν ἰνῶν γένος ἴδιον, ὥσπερ καὶ τοῦ τῆς ἀρτηρίας
<span class="lb" data-page="1.602" data-line="4" id="l1.602.4"></span>καὶ φλεβὸς χιτῶνος, ἐντέρων τε καὶ γαστρὸς καὶ
<span class="lb" data-page="1.602" data-line="5" id="l1.602.5"></span>μήτρας καὶ τῶν κύστεων ἑκατέρων. ἔστι γὰρ οὖν δὴ κᾀν
<span class="lb" data-page="1.602" data-line="6" id="l1.602.6"></span>τούτοις ἅπασι τοῖς ὀργάνοις τὴν οἰκείαν σάρκα περιπεπηγυῖαν
<span class="lb" data-page="1.602" data-line="7" id="l1.602.7"></span>ἰδεῖν ταῖς ἰδίαις αὐτῶν ἰσίν. αὗται μὲν οὖν αἱ σάρκες
<span class="lb" data-page="1.602" data-line="8" id="l1.602.8"></span>θερμότεραι τοῦ δέρματος ὑπάρχουσιν, αἱ δ’ ἶνες, αἱ
<span class="lb" data-page="1.602" data-line="9" id="l1.602.9"></span>μὲν ὀλίγῳ τινὶ μᾶλλον, αἱ δ’ ἧττον, βραχὺ δέρματος ψυχρότεραί
<span class="lb" data-page="1.602" data-line="10" id="l1.602.10"></span>τέ εἰσι καὶ ξηρότεραι, τινὲς δ’ ὅμοιαι κατὰ πᾶν εἰσι
<span class="lb" data-page="1.602" data-line="11" id="l1.602.11"></span>τῇ τοῦ δέρματος οὐσίᾳ. πάντες δ’ ὑμένες ἤδη ξηρότεροι
<span class="lb" data-page="1.602" data-line="12" id="l1.602.12"></span>δέρματος, ὥσπερ γε καὶ αἱ περὶ τὸν ἐγκέφαλόν τε καὶ τὸν
<span class="lb" data-page="1.602" data-line="13" id="l1.602.13"></span>νωτιαῖον μήνιγγες· ὑμένες γὰρ δὴ καὶ αἵδε. καὶ μὲν δὴ
<span class="lb" data-page="1.602" data-line="14" id="l1.602.14"></span>καὶ σύνδεσμοι πάντες, εἰς ὅσον σκληρότεροι δέρματος, εἰς
<span class="lb" data-page="1.602" data-line="15" id="l1.602.15"></span>τοσοῦτο καὶ ξηρότεροι. καὶ οἱ τένοντες δὲ, κᾂν τῶν συνδέσμων
<span class="lb" data-page="1.602" data-line="16" id="l1.602.16"></span>εἰσὶ μαλακώτεροι, δέρματος γοῦν ἐναργῶς ἤδη σκληρότεροι.
<span class="lb" data-page="1.602" data-line="17" id="l1.602.17"></span>χόνδροι δὲ μετὰ τοὺς συνδέσμους εἰσί. καί τι μέσον
<span class="pb" data-page="1.603" id="p1.603"></span>
<span class="lb" data-page="1.603" data-line="1" id="l1.603.1"></span>ἀμφοῖν σῶμα· καλοῦσι δ’ αὐτὸ νευροχονδρώδη σύνδεσμον ἔνιοι
<span class="lb" data-page="1.603" data-line="2" id="l1.603.2"></span>τῶν ἀνατομικῶν. ἔστι δὲ τοῦτο σύνδεσμος σκληρὸς καὶ
<span class="lb" data-page="1.603" data-line="3" id="l1.603.3"></span>χονδρώδης. ὀστοῦν δὲ τὸ πάντων ξηρότατον, ὃ καλύπτει
<span class="lb" data-page="1.603" data-line="4" id="l1.603.4"></span>τὸ δέρμα. καὶ τῶν ἐξεχόντων αὐτοῦ ξηροτάτη μὲν ἡ θρὶξ,
<span class="lb" data-page="1.603" data-line="5" id="l1.603.5"></span>ἐφεξῆς δὲ κέρας, εἶτ’ ὄνυχές τε καὶ ὁπλαὶ, καὶ πλῆκτρα,
<span class="lb" data-page="1.603" data-line="6" id="l1.603.6"></span>καὶ ῥάμφη, καὶ ὅσα τοιαῦτα καθ’ ἕκαστον τῶν ἀλόγων
<span class="lb" data-page="1.603" data-line="7" id="l1.603.7"></span>ζώων ἐστὶ μόρια. τῶν δὲ χυμῶν ὁ μὲν χρηστότατός τε καὶ
<span class="lb" data-page="1.603" data-line="8" id="l1.603.8"></span>οἰκειότατός ἐστι τὸ αἷμα. τούτου δὲ οἷον ὑπόστασίς τε καὶ
<span class="lb" data-page="1.603" data-line="9" id="l1.603.9"></span>ἰλὺς χολὴ ἡ μέλαινα. ταῦτ’ ἄρα καὶ ψυχροτέρα τέ ἐστι καὶ
<span class="lb" data-page="1.603" data-line="10" id="l1.603.10"></span>παχυτέρα τοῦ αἵματος· ἡ δέ γε ξανθὴ θερμοτέρα μακρῷ.
<span class="lb" data-page="1.603" data-line="11" id="l1.603.11"></span>ψυχρότατον δὲ καὶ ὑγρότατον ἁπάντων τῶν ἐν τῷ ζώῳ τὸ
<span class="lb" data-page="1.603" data-line="12" id="l1.603.12"></span>φλέγμα. κριτήριον δὲ καὶ τῆς τούτου διαγνώσεως ἡ ἁφὴ,
<span class="lb" data-page="1.603" data-line="13" id="l1.603.13"></span>καθάπερ καὶ Ἱπποκράτης ἐν τῷ περὶ φύσεως ἀνθρώπου
<span class="lb" data-page="1.603" data-line="14" id="l1.603.14"></span>πεποίηται λόγῳ. <span class="milestone ed2page" data-n="3.62" data-unit="ed2page" id="ed2page.3.62"></span>ἀλλ’ ὅτι μὲν ψυχρὸν, ἡ ἁφὴ μόνη
<span class="lb" data-page="1.603" data-line="15" id="l1.603.15"></span>γιγνώσκει· τὸ δ’, ὅτι καὶ ὑγρὸν, ἁφή τε ἅμα καὶ ὄψις
<span class="lb" data-page="1.603" data-line="16" id="l1.603.16"></span>καὶ λογισμός. ἁφὴ μὲν καὶ ὄψις, ὅτι τοιοῦτο ἑκατέρῳ
<span class="lb" data-page="1.603" data-line="17" id="l1.603.17"></span>φαίνεται· ὁ λογισμὸς δὲ, διορισάμενος, ὡς οὐ πλήθει θερμότητος,
<span class="pb" data-page="1.604" id="p1.604"></span>
<span class="lb" data-page="1.604" data-line="1" id="l1.604.1"></span>ἀλλ’ ὑγρότητι συμφύτῳ τοιοῦτο ἐγένετο. περὶ μὲν
<span class="lb" data-page="1.604" data-line="2" id="l1.604.2"></span>οὖν τῶν κατὰ τὸ σῶμα μορίων τε καὶ χυμῶν ᾧδε ἔχει.
</p>
          </article>

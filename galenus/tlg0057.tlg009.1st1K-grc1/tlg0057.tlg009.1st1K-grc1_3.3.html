<article xmlns="http://www.w3.org/1999/xhtml" id="urn:cts:greekLit:tlg0057.tlg009.1st1K-grc1:3.3">
<span class="pb page1" data-page="1.661" id="p1.661"></span>
<span class="milestone ed1page page1" data-n="1.81" data-unit="ed1page" id="ed1page.1.81"></span>
<span class="milestone ed2page page1" data-n="3.80" data-unit="ed2page" id="ed2page.3.80"></span>
            <p>
<span class="lb" data-page="1.661" data-line="13" id="l1.661.13"></span>Ἐκεῖνο δ’ ἂν ἴσως δόξειε διαφέρεσθαι, τό
<span class="lb" data-page="1.661" data-line="14" id="l1.661.14"></span>τινα τῶν ἐσθιομένων ἐν τροφῆς χρείᾳ, κατὰ τοῦ δέρματος
<span class="lb" data-page="1.661" data-line="15" id="l1.661.15"></span>ἐπιτιθέμενα, διαβιβρώσκειν τε καὶ ἑλκοῦν αὐτὸ, καθάπερ
<span class="lb" data-page="1.661" data-line="16" id="l1.661.16"></span>νάπυ καὶ τάριχος, σκόροδά τε καὶ κρόμμυα. καίτοι τοῦτο
<span class="lb" data-page="1.661" data-line="17" id="l1.661.17"></span>συμφωνεῖ τοῖς ἐξ ἀρχῆς ὑποκειμένοις· ἅμα μὲν γὰρ, ὅτι
<span class="pb" data-page="1.662" id="p1.662"></span>
<span class="lb" data-page="1.662" data-line="1" id="l1.662.1"></span>μεταβάλλεται καὶ ἀλλοιοῦται κατά τε τὴν γαστέρα πεπτόμενα,
<span class="lb" data-page="1.662" data-line="2" id="l1.662.2"></span>κᾀν ταῖς φλεψὶν αἱματούμενα· πρὸς δὲ τούτοις, καὶ διότι μὴ
<span class="lb" data-page="1.662" data-line="3" id="l1.662.3"></span>μένει καθ’ ἕνα τόπον, ἀλλ’ εἰς πολλὰ μερίζεται πάντῃ φερόμενα·
<span class="lb" data-page="1.662" data-line="4" id="l1.662.4"></span>καὶ <span class="milestone ed1page" data-n="1.82" data-unit="ed1page" id="ed1page.1.82"></span>πρὸς τούτοις, διότι μίγνυται καὶ χυμοῖς πολλοῖς, καὶ
<span class="lb" data-page="1.662" data-line="5" id="l1.662.5"></span>τοῖς ἅμα αὐτοῖς λαμβανομένοις σιτίοις· ἔτι δὲ πρὸς τούτοις,
<span class="lb" data-page="1.662" data-line="6" id="l1.662.6"></span>ὅτι διὰ ταχέων ἥ τε πέψις αὐτῶν γίνεται, καὶ ἡ διάκρισις,
<span class="lb" data-page="1.662" data-line="7" id="l1.662.7"></span>ὡς τὸ μὲν οἰκεῖον ἐξομοιωθῆναι, τὸ δὲ περιττὸν ἐν αὐτοῖς
<span class="lb" data-page="1.662" data-line="8" id="l1.662.8"></span>καὶ δριμὺ διὰ γαστρός τε ἅμα καὶ οὔρων καὶ ἱδρώτων
<span class="lb" data-page="1.662" data-line="9" id="l1.662.9"></span>ἐκκριθῆναι, διὰ ταῦτα πάντα τὸ ἔξωθεν ἑλκοῦν, ἐσθιόμενον
<span class="lb" data-page="1.662" data-line="10" id="l1.662.10"></span>οὐχ ἑλκοῖ. καίτοι κᾂν τῶν εἰρημένων ἓν ὁτιοῦν ὑπῆρχεν
<span class="lb" data-page="1.662" data-line="11" id="l1.662.11"></span>αὐτοῖς, ἱκανὸν ἂν ἦν δήπουθεν ἀβλαβῆ φυλάξαι τὰ ἐκτὸς,
<span class="lb" data-page="1.662" data-line="12" id="l1.662.12"></span>οἶον, εἰ τύχοι, τὸ μεταβάλλειν πρῶτον. εἰ γὰρ οὐ μένει τὸ
<span class="lb" data-page="1.662" data-line="13" id="l1.662.13"></span>νάπυ τοιοῦτο, οἶον ἔξωθεν ἐλήφθη, δῆλον ὡς οὐδὲ τὴν
<span class="lb" data-page="1.662" data-line="14" id="l1.662.14"></span>δύναμιν αὐτοῦ μένειν ἀξιώσεις. εἰ δὲ καὶ διακρίνεται καὶ
<span class="lb" data-page="1.662" data-line="15" id="l1.662.15"></span>καθαίρεται, πολὺ δὴ καὶ μᾶλλον. ἤρκει δὲ καὶ τὸ μὴ χρονίζειν
<span class="lb" data-page="1.662" data-line="16" id="l1.662.16"></span>ἐν ἑνὶ χωρίῳ. φαίνεται γὰρ οὐδὲ περὶ τὸ δέρμα
<span class="pb" data-page="1.663" id="p1.663"></span>
<span class="lb" data-page="1.663" data-line="1" id="l1.663.1"></span>δρᾶσαί τι δυνάμενον ἄνευ χρόνου πλείονος. ἀλλὰ καὶ τὸ
<span class="lb" data-page="1.663" data-line="2" id="l1.663.2"></span>μίγνυσθαι πολλοῖς ἑτέροις σιτίοις οὐ σμικρὸν οὐδ’ αὐτό.
<span class="lb" data-page="1.663" data-line="3" id="l1.663.3"></span>γνοίης δ’ ἂν, εἰ μόνον αὐτὸ προσενέγκοις χωρὶς τῶν ἄλλων
<span class="lb" data-page="1.663" data-line="4" id="l1.663.4"></span>σιτίων, ὅσην ἀνίαν τε καὶ δῆξιν ἐπιφέρει τῇ γαστρί. καὶ
<span class="lb" data-page="1.663" data-line="5" id="l1.663.5"></span>μὲν δὴ, κᾂν εἰ πολλοῖς γλυκέσι χυμοῖς ἀναμίξας αὐτὸ κατὰ
<span class="lb" data-page="1.663" data-line="6" id="l1.663.6"></span>τοῦ δέρματος ἐπιθείης, οὐδὲν ἐργάσεται φαῦλον. ὁπότε
<span class="lb" data-page="1.663" data-line="7" id="l1.663.7"></span>οὖν ἕκαστον τῶν εἰρημένων ἱκανόν ἐστι καθ’ αὑτὸ κωλῦσαι
<span class="lb" data-page="1.663" data-line="8" id="l1.663.8"></span>τὸ νάπυ δρᾶσαί τι τοιοῦτο ἐντὸς, οἷον ἐκτὸς ἔδρα
<span class="lb" data-page="1.663" data-line="9" id="l1.663.9"></span>περὶ τὸ δέρμα, πολὺ δή που μᾶλλον, οἶμαι, πάντων ἅμα
<span class="lb" data-page="1.663" data-line="10" id="l1.663.10"></span>συνελθόντων. καὶ γὰρ ἀλλοιοῦται πεπτόμενον, καὶ διακρίνεται,
<span class="lb" data-page="1.663" data-line="11" id="l1.663.11"></span>καὶ καθαίρεται, καὶ πολλοῖς ἑτέροις ἀναμίγνυται, καὶ
<span class="lb" data-page="1.663" data-line="12" id="l1.663.12"></span>μερίζεται πολλαχῶς, καὶ πανταχῇ φέρεται, καὶ χρονίζει κατ’
<span class="lb" data-page="1.663" data-line="13" id="l1.663.13"></span>οὐδὲν τῶν μορίων. ὅτι δ’, εἴπερ ἔμενε δριμὺ, πάντως ἂν
<span class="lb" data-page="1.663" data-line="14" id="l1.663.14"></span>ἥλκωσε καὶ τὰ ἐντὸς, ἐκ τῶν αὐτομάτων ἑλκῶν ἐπιγνώσῃ.
<span class="lb" data-page="1.663" data-line="15" id="l1.663.15"></span>γίνεται γὰρ πολλοῖς πολλάκις, τοῖς μὲν ἐξ ἐδεσμάτων μοχθηρῶν,
<span class="lb" data-page="1.663" data-line="16" id="l1.663.16"></span>τοῖς δ’ ἔκ τινος ἐν αὐτῷ τῷ σώματι διαφθορᾶς καὶ
<span class="lb" data-page="1.663" data-line="17" id="l1.663.17"></span>σηπεδόνος ἡ καλουμένη κακοχυμία. καὶ τούτοις ἐνίοτε μὲν
<span class="pb" data-page="1.664" id="p1.664"></span>
<span class="lb" data-page="1.664" data-line="1" id="l1.664.1"></span>ἑλκοῦταί τι καὶ τῶν ἐντός· ὡς τὰ πολλὰ δὲ καὶ τῷ τὴν
<span class="lb" data-page="1.664" data-line="2" id="l1.664.2"></span>φύσιν ἀποτρίβεσθαι τὰ κατὰ τὴν ἕξιν περιττώματα πρὸς
<span class="lb" data-page="1.664" data-line="3" id="l1.664.3"></span>τὸ δέρμα, τοῦθ’ ἑλκοῦται πολλοῖς καὶ συνεχέσιν ἕλκεσι.
<span class="lb" data-page="1.664" data-line="4" id="l1.664.4"></span>καρκῖνός τε γὰρ, καὶ φαγέδαινα, καὶ ἕρπης ὁ ἀναβιβρωσκόμενος,
<span class="lb" data-page="1.664" data-line="5" id="l1.664.5"></span>ἄνθρακές τε καὶ τὰ χειρώνεια καὶ τηλέφεια καλούμενα,
<span class="lb" data-page="1.664" data-line="6" id="l1.664.6"></span>καὶ ἄλλαι μυρίαι γενέσεις ἑλκῶν ἔκγονοι τῆς τοιαύτης
<span class="lb" data-page="1.664" data-line="7" id="l1.664.7"></span>εἰσὶ κακοχυμίας. οὔτ’ οὖν τῶν τοιούτων οὐδὲν ἄπορον, οὔτε
<span class="lb" data-page="1.664" data-line="8" id="l1.664.8"></span>διὰ τί τῶν φαρμάκων ἔνια μὲν ἡμᾶς οὐδὲν ἔξωθεν ἀδικοῦντα,
<span class="lb" data-page="1.664" data-line="9" id="l1.664.9"></span>μέγα τι κακὸν ἐργάζεται καταποθέντα· <span class="milestone ed2page" data-n="3.81" data-unit="ed2page" id="ed2page.3.81"></span>τινὰ
<span class="lb" data-page="1.664" data-line="10" id="l1.664.10"></span>δὲ πολλάκις ἔβλαψεν εἴσω ληφθέντα, πολλάκις δὲ ὠφέλησεν·
<span class="lb" data-page="1.664" data-line="11" id="l1.664.11"></span>ἔνια δὲ οὐ μόνον ἔσωθεν, ἀλλὰ καὶ ἔξωθεν ἀδικεῖ.
<span class="lb" data-page="1.664" data-line="12" id="l1.664.12"></span>συλλήβδην γοῦν εἰπεῖν, οὐδὲν ὁμοίως ἔσωθέν τε καὶ ἔξωθεν
<span class="lb" data-page="1.664" data-line="13" id="l1.664.13"></span>ἐνεργεῖν πέφυκεν. οὔτε γὰρ ὁ τοῦ λυττῶντος κυνὸς ἀφρὸς, οὔθ’
<span class="lb" data-page="1.664" data-line="14" id="l1.664.14"></span>ὁ τῆς ἀσπίδος, οὔθ’ ὁ τῆς ἐχίδνης ἰὸς, οἳ δὴ καὶ χωρὶς ἕλκους
<span class="lb" data-page="1.664" data-line="15" id="l1.664.15"></span>ἔξωθεν προσπεσόντες ἀδικεῖν πεπίστευνται, τὴν ἴσην ἔχουσι
<span class="lb" data-page="1.664" data-line="16" id="l1.664.16"></span>δύναμιν, ἢ τῷ δέρματι μόνῳ προσομιλήσαντες, ἢ εἴσω μεταληφθέντες.
<span class="lb" data-page="1.664" data-line="17" id="l1.664.17"></span>οὐ μὴν οὐδ’ ἐκεῖνο θαυμάζειν ἄξιον, εἴ τινων
<span class="pb" data-page="1.665" id="p1.665"></span>
<span class="lb" data-page="1.665" data-line="1" id="l1.665.1"></span>φαρμάκων οὐκ ἐξικνεῖται πρὸς τὸ βάθος ἡ δύναμις·
<span class="lb" data-page="1.665" data-line="2" id="l1.665.2"></span>οὐ γὰρ ἀναγκαῖον ἅπαντα τὴν αὐτὴν ἔχειν ἰσχύν. εἰ δὲ
<span class="lb" data-page="1.665" data-line="3" id="l1.665.3"></span>πολλὰ τῶν εἴσω λαμβανομένων ἐν μὲν τῷδε τῷ καιρῷ,
<span class="lb" data-page="1.665" data-line="4" id="l1.665.4"></span>καὶ μετὰ τοσῆσδε ποσότητος, καὶ τῆς πρὸς τάδε μίξεως,
<span class="lb" data-page="1.665" data-line="5" id="l1.665.5"></span>ὠφέλησεν, ἀκαίρως δὲ, καὶ πολλὰ, καὶ ἄμικτα ληφθέντα,
<span class="lb" data-page="1.665" data-line="6" id="l1.665.6"></span>βλάβην ἤνεγκεν, οὐδὲν ἐντεῦθεν ἀπόρημα τῷ λόγῳ. καὶ
<span class="lb" data-page="1.665" data-line="7" id="l1.665.7"></span>γὰρ καὶ τοῖς σιτίοις ὑπάρχει τοῦτό γε, καὶ τῷ πυρὶ, καὶ
<span class="lb" data-page="1.665" data-line="8" id="l1.665.8"></span>πᾶσιν ὡσαύτως φάναι τοῖς προσπίπτουσι τῷ σώματι. συμμέτρου
<span class="lb" data-page="1.665" data-line="9" id="l1.665.9"></span>γοῦν φλογὸς ἔστιν ὅτε δεόμεθα, καὶ χρώμενοι μεγάλα
<span class="lb" data-page="1.665" data-line="10" id="l1.665.10"></span>πρὸς αὐτῆς ὀνινάμεθα, καίτοι τῆς ἀμέτρου καιούσης
<span class="lb" data-page="1.665" data-line="11" id="l1.665.11"></span>ἡμᾶς. οὕτω δὲ καὶ ψυχροῦ πόσις ἡ μὲν σύμμετρος ὀνίνησιν,
<span class="lb" data-page="1.665" data-line="12" id="l1.665.12"></span>ἡ δὲ ἄμετρος ἐσχάτως βλάπτει. τί τοίνυν θαυμαστὸν,
<span class="lb" data-page="1.665" data-line="13" id="l1.665.13"></span>εἶναί τι φάρμακον οὕτω δυνάμει θερμὸν, ὡς, εἰ μὲν πολύ
<span class="lb" data-page="1.665" data-line="14" id="l1.665.14"></span>τε λαμβάνοιτο καὶ κενῷ τῷ σώματι προσφέροιτο, διαβιβρώσκειν
<span class="lb" data-page="1.665" data-line="15" id="l1.665.15"></span>τε καὶ καίειν αὐτὸ παντελῶς, εἰ δ’ ὀλίγον εἴη ἢ
<span class="lb" data-page="1.665" data-line="16" id="l1.665.16"></span>καὶ σὺν τοῖς κολάζουσιν τὴν ἰσχὺν αὐτοῦ, πρὸς τῷ μὴ
<span class="lb" data-page="1.665" data-line="17" id="l1.665.17"></span>βλάπτειν μηδὲν, ἔτι καὶ θερμαῖνον ὠφελεῖν; ὀπὸν γοῦν, ﻿
<span class="pb" data-page="1.666" id="p1.666"></span>
<span class="lb" data-page="1.666" data-line="1" id="l1.666.1"></span>ἤτοι τὸν Κυρηναικὸν, ἢ τὸν Μηδικὸν, ἢ τὸν Παρθικὸν,
<span class="lb" data-page="1.666" data-line="2" id="l1.666.2"></span>αὐτὸν καθ’ αὑτὸν οὐκ ἔστιν ἀλύπως λαβεῖν· ἀλλ’ εἰ
<span class="lb" data-page="1.666" data-line="3" id="l1.666.3"></span>παντελῶς ὀλίγος, ἢ σὺν ἄλλοις ἐν καιρῷ τῷ προσήκοντι
<span class="lb" data-page="1.666" data-line="4" id="l1.666.4"></span>ληφθείη, μεγάλως ὠφελεῖ. ταύτῃ μὲν οὖν, ὅσα θερμαίνει τὸ
<span class="lb" data-page="1.666" data-line="5" id="l1.666.5"></span>σῶμα, μεταβολῆς ἀρχὴν ἐν αὐτῷ λαβόντα, καθότι πρόσθεν
<span class="lb" data-page="1.666" data-line="6" id="l1.666.6"></span>ἐῤῥέθη, πάλιν ἀντιθερμαίνειν αὐτὸ πέφυκεν· ὅσα δὲ
<span class="lb" data-page="1.666" data-line="7" id="l1.666.7"></span>ψύχει, καθάπερ ὀπὸς μήκωνος, οὐ μεταβάλλεται πρὸς τοῦ
<span class="lb" data-page="1.666" data-line="8" id="l1.666.8"></span>σώματος οὐδ’ ἐπ’ ὀλίγον, ἀλλ’ εὐθὺς αὐτὸ νικᾷ καὶ μεταβάλλει,
<span class="lb" data-page="1.666" data-line="9" id="l1.666.9"></span>κᾂν εἰ θερμῄνας αὐτὰ δοίης. ἔστι γὰρ ἡ σφῶν
<span class="lb" data-page="1.666" data-line="10" id="l1.666.10"></span>αὐτῶν φύσις ψυχρὰ, καθότι καὶ τὸ ὕδωρ. ὀρθῶς οὖν καὶ
<span class="lb" data-page="1.666" data-line="11" id="l1.666.11"></span>τοῦτο σὺν πολλοῖς ἄλλοις ὑπ’ Ἀριστοτέλους εἴρηται, τὸ
<span class="lb" data-page="1.666" data-line="12" id="l1.666.12"></span>τῶν θερμῶν καὶ ψυχρῶν καὶ ξηρῶν καὶ ὑγρῶν σωμάτων
<span class="lb" data-page="1.666" data-line="13" id="l1.666.13"></span>τὰ μὲν εἶναι καθ’ αὑτὰ τοιαῦτα, τὰ δὲ κατὰ συμβεβηκός.
<span class="lb" data-page="1.666" data-line="14" id="l1.666.14"></span>οἷον καὶ τὸ ὕδωρ καθ’ αὑτὸ μὲν ψυχρὸν, κατὰ συμβεβηκὸς
<span class="lb" data-page="1.666" data-line="15" id="l1.666.15"></span>δέ ποτε θερμόν. ἀλλ’ ἡ μὲν ἐπίκτητος αὐτοῦ θερμασία
<span class="lb" data-page="1.666" data-line="16" id="l1.666.16"></span>ταχέως ἀπόλλυται, μένει δ’ ἡ σύμφυτος ψυχρότης. ὡς
<span class="lb" data-page="1.666" data-line="17" id="l1.666.17"></span>οὖν ὕδωρ θερμὸν ἐπιβληθὲν φλογὶ, κατασβέννυσιν αὐτὴν,
<span class="lb" data-page="1.666" data-line="18" id="l1.666.18"></span>οὕτω καὶ τὸ μηκώνειον εἰ καὶ ὅτι μάλιστα θερμῄνας δοίης,
<span class="pb" data-page="1.667" id="p1.667"></span>
<span class="lb" data-page="1.667" data-line="1" id="l1.667.1"></span>ἀποψύξεις τε τὴν ἐν τοῖς ζώοις θερμασίαν, καὶ κίνδυνον
<span class="lb" data-page="1.667" data-line="2" id="l1.667.2"></span>ἐπάξεις θανάτου. πάντα οὖν τὰ τοιαῦτα φάρμακα, βραχέα
<span class="lb" data-page="1.667" data-line="3" id="l1.667.3"></span>τε διδόμενα καὶ σὺν τοῖς κολάζειν αὐτῶν τὸ σφοδρὸν τῆς
<span class="lb" data-page="1.667" data-line="4" id="l1.667.4"></span>ψύξεως δυναμένοις, ἔστιν ὅτε χρείαν τινὰ παρέχει τοῖς σώμασιν
<span class="lb" data-page="1.667" data-line="5" id="l1.667.5"></span>ἡμῶν, ὡς ἐν τοῖς περὶ φαρμάκων εἰρήσεται. καὶ γὰρ
<span class="lb" data-page="1.667" data-line="6" id="l1.667.6"></span>δὴ καὶ τὸ διὰ τῶν κανθαρίδων φάρμακον ἱκανῶς ὀνίνησι
<span class="lb" data-page="1.667" data-line="7" id="l1.667.7"></span>τοὺς ὑδερικοὺς, καίτοι τοὐπίπαν ἑλκοῖ τὴν κύστιν ἡ κανθαρίς·
<span class="lb" data-page="1.667" data-line="8" id="l1.667.8"></span>ἀλλ’ ἐπειδὰν ὑπό τε τῶν μιχθέντων αὐτῇ κολασθῇ,
<span class="lb" data-page="1.667" data-line="9" id="l1.667.9"></span>καὶ σώματι προσάγηται παμπόλλην ὑγρότητα περιέχοντι,
<span class="lb" data-page="1.667" data-line="10" id="l1.667.10"></span>κενοῖ διὰ τῶν οὔρων αὐτήν. μάλιστα οὖν χρὴ προσέχειν
<span class="lb" data-page="1.667" data-line="11" id="l1.667.11"></span>τὸν νοῦν ἐν ἅπασι τοῖς δυνάμει θερμοῖς ἢ ψυχροῖς εἶναι
<span class="lb" data-page="1.667" data-line="12" id="l1.667.12"></span>λεγομένοις, εἴτε τῆς φύσεώς ἐστι τῶν τρέφειν δυναμένων,
<span class="lb" data-page="1.667" data-line="13" id="l1.667.13"></span>εἴτε μόνην ἀφορμὴν ἀλλοιώσεως λαμβάνοντα, κᾄπειτα κατὰ
<span class="lb" data-page="1.667" data-line="14" id="l1.667.14"></span>τὴν οἰκείαν φύσιν ἀλλοιούμενα, διατίθησί πως τὸ σῶμα,
<span class="lb" data-page="1.667" data-line="15" id="l1.667.15"></span>καὶ τρίτον ἐπὶ τούτοις, εἰ μηδ’ ὅλως ἀλλοιοῦται πρὸς αὐτοῦ
<span class="lb" data-page="1.667" data-line="16" id="l1.667.16"></span>κατὰ μηδέν. εἰ μὲν γὰρ ἐκ τοῦ γένους εἴη τῶν τρεφόντων,
<span class="lb" data-page="1.667" data-line="17" id="l1.667.17"></span>εἰ μὲν <span class="milestone ed2page" data-n="3.82" data-unit="ed2page" id="ed2page.3.82"></span>κρατηθείη, θερμαίνει, μὴ κρατηθέντα δὲ, ψύχει·
<span class="pb" data-page="1.668" id="p1.668"></span>
<span class="lb" data-page="1.668" data-line="1" id="l1.668.1"></span>εἰ δὲ τῶν ἐπ’ ὀλίγον ποσὸν ἀλλοιουμένων, θερμαίνει πάντως·
<span class="lb" data-page="1.668" data-line="2" id="l1.668.2"></span>εἰ δὲ τῶν μηδ’ ὅλως, ψύχει μάλιστα.
</p>
          </article>

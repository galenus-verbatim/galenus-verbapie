<article xmlns="http://www.w3.org/1999/xhtml" id="urn:cts:greekLit:tlg0057.tlg009.1st1K-grc1:3.5">
<span class="pb page1" data-page="1.684" id="p1.684"></span>
<span class="milestone ed1page page1" data-n="1.85" data-unit="ed1page" id="ed1page.1.85"></span>
<span class="milestone ed2page page1" data-n="3.86" data-unit="ed2page" id="ed2page.3.86"></span>
            <p>
<span class="lb" data-page="1.684" data-line="6" id="l1.684.6"></span><span class="milestone ed2page" data-n="3.87" data-unit="ed2page" id="ed2page.3.87"></span>Φανερὸν οὖν ἤδη γέγονεν, ὡς ἡ κρίσις
<span class="lb" data-page="1.684" data-line="7" id="l1.684.7"></span>τῶν πρὸς ἡμᾶς ὑγρῶν, ἢ ξηρῶν, ἢ ψυχρῶν, ἢ θερμῶν, οὐκ
<span class="lb" data-page="1.684" data-line="8" id="l1.684.8"></span>ἔξωθέν ποθεν, ἀλλ’ ἐξ ὧν ἡμεῖς αὐτοὶ πάσχομεν, ἀκριβῶς
<span class="lb" data-page="1.684" data-line="9" id="l1.684.9"></span>ἂν γίνοιτο, καὶ ὡς πρώτην μὲν καὶ μάλιστα ταύτην εἴη
<span class="lb" data-page="1.684" data-line="10" id="l1.684.10"></span>σκεπτέον, ἐφεξῆς δ’, εἴ τι δεήσειε, καὶ τὴν ἔξωθεν. εἰ μὲν
<span class="lb" data-page="1.684" data-line="11" id="l1.684.11"></span>γὰρ ἐναργὴς εἴη καὶ σαφὴς αἰσθήσει τοῦ προσαχθέντος ἡ
<span class="lb" data-page="1.684" data-line="12" id="l1.684.12"></span>ἐνέργεια φαρμάκου, ταύτῃ πιστευτέον, ἀμελοῦντας τῶν ἄλλων
<span class="lb" data-page="1.684" data-line="13" id="l1.684.13"></span>ἁπάντων γνωρισμάτων· εἰ δ’ ἀμυδρὰ, καὶ ἀσαφὴς, ἢ ἐπίμικτος,
<span class="lb" data-page="1.684" data-line="14" id="l1.684.14"></span>ἤ τινα ὅλως ἀμφισβήτησιν ἔχουσα, τηνικαῦτα καὶ
<span class="lb" data-page="1.684" data-line="15" id="l1.684.15"></span>πρὸς τὰ ἐκτὸς ἅπαντα κριτέον αὐτήν. οὐκ οὖν οὐδὲ πρὸς
<span class="lb" data-page="1.684" data-line="16" id="l1.684.16"></span>ταῦτα πόῤῥωθεν, ἀλλ’ ἀπ’ αὐτῆς τῆς οὐσίας τοῦ ζητουμένου,
<span class="pb" data-page="1.685" id="p1.685"></span>
<span class="lb" data-page="1.685" data-line="1" id="l1.685.1"></span>οἶον εἰ τὸ ἔλαιον θερμὸν, οὐχ ὅτι γλίσχρον, ἢ ὠχρὸν, ἢ
<span class="lb" data-page="1.685" data-line="2" id="l1.685.2"></span>κοῦφον, ἀλλ’ εἰ ῥᾳδίως ἐκφλογοῦται· τοῦτο γὰρ ἦν αὐτῷ
<span class="lb" data-page="1.685" data-line="3" id="l1.685.3"></span>τῇ δυνάμει θερμὸν εἶναι, τὸ ταχέως μεταβάλλειν εἰς τὸ ἐνεργείᾳ
<span class="lb" data-page="1.685" data-line="4" id="l1.685.4"></span>θερμόν. κατὰ δὲ τὸν αὐτὸν τρόπον κᾀπὶ τῶν ἡμετέρων
<span class="lb" data-page="1.685" data-line="5" id="l1.685.5"></span>σωμάτων, οὐκ εἰ παχυμερὲς, ἢ λεπτομερὲς, ἢ ὑγρὸν, ἢ κοῦφον,
<span class="lb" data-page="1.685" data-line="6" id="l1.685.6"></span>ἢ γλίσχρον, ἢ ὠχρὸν, ἀλλ’ εἰ θερμαίνει προσαγόμενον.
<span class="lb" data-page="1.685" data-line="7" id="l1.685.7"></span>οὕτω δ’ οὐδ’ εἰ γλυκὺ, καὶ κοιλίαν ὑπάγον, ἢ εὔρουν ἐργαζόμενον
<span class="lb" data-page="1.685" data-line="8" id="l1.685.8"></span>ἐν ταῖς φλεβοτομίαις, εἰ ἐπισταχθείη τὸ αἷμα. καὶ
<span class="lb" data-page="1.685" data-line="9" id="l1.685.9"></span>γὰρ καὶ ταῦτα περιττὰ, παρόν γε σκοπεῖν, εἰ θερμαίνει προσαγόμενον.
<span class="lb" data-page="1.685" data-line="10" id="l1.685.10"></span>εἰ μὲν οὖν ἐπισήμως τε καὶ ἰσχυρῶς ἐποίει τοῦτο,
<span class="lb" data-page="1.685" data-line="11" id="l1.685.11"></span>καθάπερ τὸ πέπερι, πρόδηλον ἂν ἦν πᾶσι καὶ ἀναμφισβήτητον·
<span class="lb" data-page="1.685" data-line="12" id="l1.685.12"></span>ἐπεὶ δ’ οὐκ ἰσχυρῶς, εὐλόγως εἰς ζήτησιν ἀφικνεῖται. πολὺ
<span class="lb" data-page="1.685" data-line="13" id="l1.685.13"></span>δὲ μᾶλλον ἐπὶ ῥοδίνου τε καὶ ὄξους ἠπόρηται, καὶ ἠμφισβήτηται
<span class="lb" data-page="1.685" data-line="14" id="l1.685.14"></span>τοῖς ἰατροῖς, εἴτε δυνάμει θερμὰ πέφυκεν, εἴτε ψυχρά.
<span class="lb" data-page="1.685" data-line="15" id="l1.685.15"></span>χρὴ τοίνυν ἐξευρεῖν τινας ἐφ’ ἅπασι τοῖς δυνάμει λεγομένοις
<span class="lb" data-page="1.685" data-line="16" id="l1.685.16"></span>ὑπάρχειν ἢ θερμοῖς, ἢ ψυχροῖς, ἢ ξηροῖς, ἢ ὑγροῖς, ἀκριβεῖς
<span class="lb" data-page="1.685" data-line="17" id="l1.685.17"></span>καὶ σαφεῖς διορισμοὺς, ὡς ἔμπροσθεν ἐπὶ τῶν ἐνεργείᾳ ﻿
<span class="pb" data-page="1.686" id="p1.686"></span>
<span class="lb" data-page="1.686" data-line="1" id="l1.686.1"></span>λεγομένων ἐποιησάμεθα. προσήκει δ’, οἶμαι, τὴν ἀρχὴν ἀπὸ
<span class="lb" data-page="1.686" data-line="2" id="l1.686.2"></span>τῶν ἐναργεστάτων ποιήσασθαι· γυμνασάμενος γάρ τις ἐν
<span class="lb" data-page="1.686" data-line="3" id="l1.686.3"></span>τούτοις, ῥᾷον ἀκολουθήσει τοῖς ἀσαφεστέροις. εὐθὺς οὖν ἐν
<span class="lb" data-page="1.686" data-line="4" id="l1.686.4"></span>τῷ προσφέρειν τῷ σώματι τόδε τι τὸ φάρμακον ἢ σιτίον,
<span class="lb" data-page="1.686" data-line="5" id="l1.686.5"></span>ἀπηλλάχθω τὸ προσαγόμενον ἁπάσης σφοδρᾶς ἐπικτήτου
<span class="lb" data-page="1.686" data-line="6" id="l1.686.6"></span>θερμότητός τε καὶ ψύξεως. ὃν μὲν γὰρ ἐν τοῖς ἔμπροσθεν
<span class="lb" data-page="1.686" data-line="7" id="l1.686.7"></span>ἐποιησάμεθα διορισμὸν, ἡνίκα τά θ’ ὑγρὰ καὶ τὰ ξηρὰ σώματα
<span class="lb" data-page="1.686" data-line="8" id="l1.686.8"></span>διαγινώσκειν ἐπεχειροῦμεν, οὗτος οὐδὲν ἂν ἧττον εἴη
<span class="lb" data-page="1.686" data-line="9" id="l1.686.9"></span>καὶ νῦν χρήσιμος ἐπὶ τῶν δυνάμει θερμῶν καὶ ψυχρῶν. εἴτε
<span class="lb" data-page="1.686" data-line="10" id="l1.686.10"></span>γὰρ δυνάμει ψυχρὸν ὂν τὸ προσφερόμενον ἐκθερμήναις σαφῶς,
<span class="lb" data-page="1.686" data-line="11" id="l1.686.11"></span>εἴτε θερμὸν καταψύξαις, ἡ πρώτη τοῦ σώματος προσβολὴ
<span class="lb" data-page="1.686" data-line="12" id="l1.686.12"></span>τὴν αἴσθησιν ἀπὸ τῆς ἐπικτήτου διαθέσεως, οὐκ ἀπὸ τῆς
<span class="lb" data-page="1.686" data-line="13" id="l1.686.13"></span>οἰκείας τοῦ προσαχθέντος ἐργάσεται κράσεως. ἵν’ οὖν ἀκριβής
<span class="lb" data-page="1.686" data-line="14" id="l1.686.14"></span>τε καὶ εἰλικρινὴς ἡ φύσις ἐξετάζηται τοῦ προσαγομένου,
<span class="lb" data-page="1.686" data-line="15" id="l1.686.15"></span>χλιαρὸν ὡς οἷόν τε μάλιστα ὑπαρχέτω, μηδεμίαν ἐπίσημον
<span class="lb" data-page="1.686" data-line="16" id="l1.686.16"></span>ἔξωθεν ἀλλοίωσιν εἰληφὸς ἤτοι θερμότητος ἢ ψύξεως σφοδρᾶς.
<span class="lb" data-page="1.686" data-line="17" id="l1.686.17"></span>ἡ μὲν δὴ πρώτη παρασκευὴ τοῦ προσαγομένου φαρμάκου
<span class="lb" data-page="1.686" data-line="18" id="l1.686.18"></span>τοιαύτη γιγνέσθω. προσφερέσθω δὲ μὴ πάσῃ διαθέσει
<span class="pb" data-page="1.687" id="p1.687"></span>
<span class="lb" data-page="1.687" data-line="1" id="l1.687.1"></span>σώματος, ὅταν ἐξετάζῃς αὐτοῦ τὴν δύναμιν, ἀλλ’ ἁπλουστάταις
<span class="lb" data-page="1.687" data-line="2" id="l1.687.2"></span>ὡς ἔνι μάλιστα καὶ ἄκραις. εἰ μὲν οὖν ἐσχάτως θερμῇ
<span class="lb" data-page="1.687" data-line="3" id="l1.687.3"></span>διαθέσει προσαχθὲν αἴσθησιν ἐργάζοιτο ψύξεως, εἴη ἂν οὕτως
<span class="lb" data-page="1.687" data-line="4" id="l1.687.4"></span>γε ψυχρόν. ὡσαύτως δὲ καὶ εἰ τῇ ψυχρᾷ θερμὸν ἐν
<span class="lb" data-page="1.687" data-line="5" id="l1.687.5"></span>τῷ παραυτίκα φαίνοιτο, καὶ τοῦτ’ ἂν εἴη θερμόν. εἰ δ’ ἤτοι
<span class="lb" data-page="1.687" data-line="6" id="l1.687.6"></span>τῇ θερμῇ θερμὸν, <span class="milestone ed2page" data-n="3.88" data-unit="ed2page" id="ed2page.3.88"></span>ἢ τῇ ψυχρᾷ ψυχρὸν φαίνοιτο, μὴ
<span class="lb" data-page="1.687" data-line="7" id="l1.687.7"></span>πάντως ἀποφαίνεσθαι τὸ μὲν θερμὸν, τὸ δὲ ψυχρόν. ἐνίοτε
<span class="lb" data-page="1.687" data-line="8" id="l1.687.8"></span>γὰρ ἄκρως μέν ἐστιν ἡ διάθεσις θερμὴ, μετρίως δὲ ψυχρὸν
<span class="lb" data-page="1.687" data-line="9" id="l1.687.9"></span>ὑπάρχει τὸ φάρμακον, οὔτ’ ἠλλοίωσεν αὐτὴν, ἔτι τε πρὸς
<span class="lb" data-page="1.687" data-line="10" id="l1.687.10"></span>τούτῳ ψύξαν καὶ πυκνῶσαν ἅπασαν τὴν ἐκτὸς ἐπιφάνειαν,
<span class="lb" data-page="1.687" data-line="11" id="l1.687.11"></span>ἀπέκλεισεν εἴσω καὶ διαπνεῖσθαι τὸ θερμὸν ἐκώλυσε, κᾀκ
<span class="lb" data-page="1.687" data-line="12" id="l1.687.12"></span>τούτου μειζόνως ἐξεπύρωσε τὴν διάθεσιν. οὕτω δὲ, κᾂν εἰ
<span class="lb" data-page="1.687" data-line="13" id="l1.687.13"></span>τῇ ψυχρᾷ διαθέσει τὸ προσφερόμενον μηδεμίαν ἐπιφέροι
<span class="lb" data-page="1.687" data-line="14" id="l1.687.14"></span>θερμότητα, σκέπτεσθαι, μή τι μετρίως ὑπάρχον θερμὸν οὐδὲν
<span class="lb" data-page="1.687" data-line="15" id="l1.687.15"></span>ἔδρασεν εἰς τὴν ἄκρου θερμοῦ δεομένην διάθεσιν. οὐκοῦν
<span class="lb" data-page="1.687" data-line="16" id="l1.687.16"></span>οὔθ’ οὕτω χρὴ βασανίζεσθαι τῶν προσφερομένων φαρμάκων
<span class="lb" data-page="1.687" data-line="17" id="l1.687.17"></span>τὰς δυνάμεις, οὔτ’ εἰ κατὰ συμβεβηκὸς ἐργάζοιτό τι καὶ μὴ
<span class="lb" data-page="1.687" data-line="18" id="l1.687.18"></span>καθ’ αὑτό. κρίσις δὲ τοῦ κατὰ συμβεβηκὸς ἥ τε διάθεσις
<span class="pb" data-page="1.688" id="p1.688"></span>
<span class="lb" data-page="1.688" data-line="1" id="l1.688.1"></span>καὶ ὁ χρόνος. ἡ μὲν διάθεσις, εἰ ἁπλῆ καὶ μία· τῷ χρόνῳ
<span class="lb" data-page="1.688" data-line="2" id="l1.688.2"></span>δ’ ἡ κρίσις διορίζεται κατὰ τάδε. τὸ μὲν ἅμα τῷ προσενεχθῆναι
<span class="lb" data-page="1.688" data-line="3" id="l1.688.3"></span>ψύχειν ἢ θερμαίνειν ἐναργῶς φαινόμενον εἴη ἂν
<span class="lb" data-page="1.688" data-line="4" id="l1.688.4"></span>δήπου καὶ καθ’ ἑαυτό γε καὶ δι’ ἑαυτὸ τοιοῦτο· τὸ δ’ ἐν
<span class="lb" data-page="1.688" data-line="5" id="l1.688.5"></span>τῷ χρόνῳ, τάχ’ ἂν ἔκ τινος συμβεβηκότος εἰς τοῦτ’ ἄγοιτο,
<span class="lb" data-page="1.688" data-line="6" id="l1.688.6"></span>καθάπερ ἐπὶ τετάνου, θέρεος μέσου, νέῳ εὐσάρκῳ, ὕδατος
<span class="lb" data-page="1.688" data-line="7" id="l1.688.7"></span>ψυχροῦ πολλοῦ κατάχυσις θέρμης ἐπανάκλησιν ποιεῖται. ἀλλ’
<span class="lb" data-page="1.688" data-line="8" id="l1.688.8"></span>ὅτι γε μὴ καθ’ ἑαυτὸ θερμαίνει τὸ ψυχρὸν ὕδωρ, δῆλον ἐκ
<span class="lb" data-page="1.688" data-line="9" id="l1.688.9"></span>τῆς πρώτης προσβολῆς· αἴσθησιν γὰρ ἐργάζεται ψύξεως, καὶ
<span class="lb" data-page="1.688" data-line="10" id="l1.688.10"></span>μὲν δὴ καὶ ψύχει τὸ δέρμα, μέχρις ἂν ἐπιχέηται τούτῳ, καὶ
<span class="lb" data-page="1.688" data-line="11" id="l1.688.11"></span>τὴν θερμασίαν οὔτ’ ἐπὶ πάντων σωμάτων. οὔτ’ ἐν τῷ καταχεῖσθαι
<span class="lb" data-page="1.688" data-line="12" id="l1.688.12"></span>παρέχεται, ἀλλ’ ἐπὶ μόνων εὐσάρκων νέων, ἐν
<span class="lb" data-page="1.688" data-line="13" id="l1.688.13"></span>θέρει μέσῳ, μετὰ τὸ παύσασθαι καταχέοντας ὥσπερ οὖν
<span class="lb" data-page="1.688" data-line="14" id="l1.688.14"></span>οἷς προσπίπτει τὸ ψυχρὸν ὕδωρ, ἐκ τοῦ παραχρῆμα ψύχει
<span class="lb" data-page="1.688" data-line="15" id="l1.688.15"></span>ταῦτα, κᾂν ἔμψυχα, κᾂν ἄψυχα σώματα ὑπάρχῃ, κᾂν θερμὰ,
<span class="lb" data-page="1.688" data-line="16" id="l1.688.16"></span>κᾂν ψυχρὰ, κατὰ τὸν αὐτὸν τρόπον, εἴ τις ἦν χρόνος,
<span class="lb" data-page="1.688" data-line="17" id="l1.688.17"></span>ἢ φύσις σώματος, ἢ διάθεσις, ἐφ’ ἧς αἴσθησιν ἔφερε τὸ ψυχρὸν
<span class="lb" data-page="1.688" data-line="18" id="l1.688.18"></span>ὕδωρ εὐθὺς ἅμα τῷ προσπίπτειν θερμότητος, εὐλόγως
<span class="pb" data-page="1.689" id="p1.689"></span>
<span class="lb" data-page="1.689" data-line="1" id="l1.689.1"></span>ἂν ἐζητεῖτο, πότερον θερμαίνειν ἢ ψύχειν πέφυκε καθ’ ἑαυτό.
<span class="lb" data-page="1.689" data-line="2" id="l1.689.2"></span>νυνὶ δ’ ἐπειδὴ τὰ μὲν ἔμψυχά τε καὶ ἄψυχα πάντα παραχρῆμα
<span class="lb" data-page="1.689" data-line="3" id="l1.689.3"></span>καὶ διὰ παντὸς ὁρᾶται ψυχόμενα, οἷς δ’ ἐστὶν ἔμφυτος
<span class="lb" data-page="1.689" data-line="4" id="l1.689.4"></span>θερμασία καὶ οἷον πηγή τις ἐν τοῖς σπλάγχνοις πυρὸς, εἰ
<span class="lb" data-page="1.689" data-line="5" id="l1.689.5"></span>τούτοις προσενεχθείη, ἐπανάκλησίν τινά ποτε ποιεῖται θερμότητος,
<span class="lb" data-page="1.689" data-line="6" id="l1.689.6"></span>εὔλογον οἶμαι, κατά τι συμβεβηκὸς, οὐ καθ’ ἑαυτὸ
<span class="lb" data-page="1.689" data-line="7" id="l1.689.7"></span>θερμαίνειν αὐτὸ τὰ τοιαῦτα. καὶ δὴ καὶ φαίνεται, κατὰ τί.
<span class="lb" data-page="1.689" data-line="8" id="l1.689.8"></span>πυκνώσει γὰρ τῆς ἐκτὸς ἐπιφανείας καὶ κατακλήσει τοῦ
<span class="lb" data-page="1.689" data-line="9" id="l1.689.9"></span>θερμοῦ τὴν ἐπάνοδον ποιεῖται τῆς ἐκ τοῦ βάθους θερμασίας,
<span class="lb" data-page="1.689" data-line="10" id="l1.689.10"></span>ἅμα μὲν ἀθροισθείσης τῷ μὴ διαπνεῖσθαι, ἅμα δ’
<span class="lb" data-page="1.689" data-line="11" id="l1.689.11"></span>εἰς τὸ βάθος ἀποχωρούσης διὰ τὴν τοῦ περιέχοντος βίαν
<span class="lb" data-page="1.689" data-line="12" id="l1.689.12"></span>ψυχροῦ, ἅμα δὲ καὶ τρεφομένης ὑπὸ τῶν ἐνταῦθα χυμῶν.
<span class="lb" data-page="1.689" data-line="13" id="l1.689.13"></span>ὅταν γὰρ ἀθροισθεῖσά τε καὶ τραφεῖσα πρὸς τὴν ἐπιφάνειαν
<span class="lb" data-page="1.689" data-line="14" id="l1.689.14"></span>ὁρμήσῃ σφοδρότερον, ἐπανάκλησις μὲν γίνεται τῆς θέρμης, ἔνδειξις
<span class="lb" data-page="1.689" data-line="15" id="l1.689.15"></span>δὲ τοῦ μὴ καθ’ ἑαυτὸ τὴν θερμασίαν αὐξῆσαι τὸ ψυχρὸν
<span class="lb" data-page="1.689" data-line="16" id="l1.689.16"></span>ὕδωρ. καθ’ ἑαυτὸ μὲν γὰρ ἔψυξε τὸ δέρμα· τῇ ψύξει
<span class="lb" data-page="1.689" data-line="17" id="l1.689.17"></span>δ’ αὐτοῦ πύκνωσίς τε ἅμα καὶ εἰς τὸ βάθος ὑπονόστησις
<span class="lb" data-page="1.689" data-line="18" id="l1.689.18"></span>ἠκολούθησε τοῦ θερμοῦ· τούτων δ’ αὐτῶν τῇ μὲν πυκνώσει
<span class="pb" data-page="1.690" id="p1.690"></span>
<span class="lb" data-page="1.690" data-line="1" id="l1.690.1"></span>κώλυσις τῆς διαπνοῆς, τῇ δ’ εἰς τὸ βάθος ὑποχωρήσει κατεργασία
<span class="lb" data-page="1.690" data-line="2" id="l1.690.2"></span>τῶν ταύτῃ χυμῶν. ὧν ἡ μὲν κώλυσις τῆς διαπνοῆς
<span class="lb" data-page="1.690" data-line="3" id="l1.690.3"></span>τὴν ἄθροισιν τῆς θερμασίας, ἡ δὲ τῶν χυμῶν κατεργασία
<span class="lb" data-page="1.690" data-line="4" id="l1.690.4"></span>τὴν γένεσιν αὐτῇς ἐποιήσατο. τούτων δ’ ἑκατέρῳ πάλιν ἡ
<span class="lb" data-page="1.690" data-line="5" id="l1.690.5"></span>αὔξησις ἕπεται τῆς ἐμφύτου θερμασίας. διὰ μέσων οὖν ἑκατέρων
<span class="lb" data-page="1.690" data-line="6" id="l1.690.6"></span>τὸ μὲν ψυχρὸν αὔξησίν ποτε τῆς ἐν τῷ ζώῳ θερμασίας
<span class="lb" data-page="1.690" data-line="7" id="l1.690.7"></span>ἐργάζεται, καθ’ ἑαυτὸ δ’ οὐδέποτε. καὶ μὴν καὶ τὸ
<span class="lb" data-page="1.690" data-line="8" id="l1.690.8"></span>θερμὸν ἔστιν ὅτε κατὰ συμβεβηκὸς ψύχει <span class="milestone ed2page" data-n="3.89" data-unit="ed2page" id="ed2page.3.89"></span>διὰ μέσου τοῦ
<span class="lb" data-page="1.690" data-line="9" id="l1.690.9"></span>κενοῦ, ὡς τὸ κατάντλημα τὴν φλεγμονήν. ἐπειδὴ γὰρ ὑπὸ
<span class="lb" data-page="1.690" data-line="10" id="l1.690.10"></span>θερμοῦ ῥεύματος γίνεται φλεγμονὴ, τὸ μὲν ἴδιον αὐτῆς ἴαμα
<span class="lb" data-page="1.690" data-line="11" id="l1.690.11"></span>κένωσίς ἐστι τοῦ περιττοῦ, τὸ δὲ τῇ κενώσει πάντως ἑπόμενον
<span class="lb" data-page="1.690" data-line="12" id="l1.690.12"></span>ἡ ψύξις τοῦ διὰ τὴν φλεγμονὴν τεθερμασμένου μορίου.
<span class="lb" data-page="1.690" data-line="13" id="l1.690.13"></span>διττῆς μὲν οὖν οὔσης ἐν τοῖς φλεγμαίνουσι σώμασι διαθέσεως,
<span class="lb" data-page="1.690" data-line="14" id="l1.690.14"></span>ὅσον μὲν ἐπὶ τῇ πλεονεξίᾳ τοῦ περιττοῦ, κατὰ τὸ ποσὸν
<span class="lb" data-page="1.690" data-line="15" id="l1.690.15"></span>ἐξισταμένοις τοῦ κατὰ φύσιν, ὅσον δ’ ἐπὶ τῇ θερμασίᾳ, κατὰ
<span class="lb" data-page="1.690" data-line="16" id="l1.690.16"></span>τὸ ποιὸν, ἡ τῆς ἑτέρας τῶν διαθέσεων ἴασις ἑπομένην ἔχει
<span class="lb" data-page="1.690" data-line="17" id="l1.690.17"></span>καὶ τὴν ἑτέραν. καὶ γίνεται κατὰ συμβεβηκὸς τὰ κενωτικὰ
<span class="lb" data-page="1.690" data-line="18" id="l1.690.18"></span>τῆς θερμῆς ὕλης φάρμακα καὶ τῆς φλογώσεως τῶν μορίων ﻿
<span class="pb" data-page="1.691" id="p1.691"></span>
<span class="lb" data-page="1.691" data-line="1" id="l1.691.1"></span>ἐμψυκτικά. ταῦτά τε οὖν διορίζεσθαι, καὶ πειρᾶσθαι κατὰ
<span class="lb" data-page="1.691" data-line="2" id="l1.691.2"></span>τὸ ποσὸν τῆς ἁπλῆς διαθέσεως ἐξευρίσκειν τὸ ποσὸν τῆς
<span class="lb" data-page="1.691" data-line="3" id="l1.691.3"></span>τοῦ φαρμάκου δυνάμεως· οἷον εἰ ἄκρως ᾖ ἡ διάθεσις θερμὴ,
<span class="lb" data-page="1.691" data-line="4" id="l1.691.4"></span>καὶ τὸ φάρμακον ἄκρως εἶναι ψυχρόν· εἰ δ’ ὀλίγον ἀπολίποιτο
<span class="lb" data-page="1.691" data-line="5" id="l1.691.5"></span>τῆς ἀκρότητος ἡ διάθεσις, ὀλίγον χρῆναι καὶ τὸ φάρμακον
<span class="lb" data-page="1.691" data-line="6" id="l1.691.6"></span>ἀπολείπεσθαι· κᾂν εἰ πλέον ἀπέχοιτο τῆς ἄκρας θερμασίας
<span class="lb" data-page="1.691" data-line="7" id="l1.691.7"></span>ἡ διάθεσις, ἀνάλογον ἀπέχειν τῆς ἄκρας ψυχρότητος
<span class="lb" data-page="1.691" data-line="8" id="l1.691.8"></span>τὸ φάρμακον. εἰ γὰρ ἀπὸ τοῦ τοιούτου στοχασμοῦ τὴν ἀρχὴν
<span class="lb" data-page="1.691" data-line="9" id="l1.691.9"></span>τῆς ἐξετάσεως αὐτῶν ποιοῖο, θᾶττον ἂν ἐξευρίσκοις τὴν
<span class="lb" data-page="1.691" data-line="10" id="l1.691.10"></span>οἰκείαν ἑκάστου δύναμιν. ὅλως γὰρ, εἰ καθ’ ἓν ὁτιοῦν πάθος
<span class="lb" data-page="1.691" data-line="11" id="l1.691.11"></span>ἁπλοῦν θερμὸν ὅ τι δήποτε τῶν φαρμάκων προσαχθὲν
<span class="lb" data-page="1.691" data-line="12" id="l1.691.12"></span>εὐθὺς ἅμα τῇ πρώτῃ προσφορᾷ ψύξεως αἴσθησιν ἤνεγκε,
<span class="lb" data-page="1.691" data-line="13" id="l1.691.13"></span>ψυχρόν ἐστιν ἐκεῖνο τῇ δυνάμει, καὶ πολὺ μᾶλλον, εἰ καὶ
<span class="lb" data-page="1.691" data-line="14" id="l1.691.14"></span>μετὰ τὴν πρώτην προσφορὰν ἕως παντὸς μένει τοιοῦτο. εἰ
<span class="lb" data-page="1.691" data-line="15" id="l1.691.15"></span>δὲ καὶ παντελῶς ἰῷτο τὴν θερμὴν διάθεσιν, ἐξ ἀνάγκης
<span class="lb" data-page="1.691" data-line="16" id="l1.691.16"></span>ψυχρόν ἐστι. προσφέρεσθαι δὲ χρὴ πάντως αὐτὸ χλιαρὸν,
<span class="lb" data-page="1.691" data-line="17" id="l1.691.17"></span>ἐπειδὰν δοκιμάζηται, καθότι καὶ πρόσθεν εἴρηται. γνωρισθὲν
<span class="lb" data-page="1.691" data-line="18" id="l1.691.18"></span>δ’, ὅτι τοιοῦτό ἐστιν, εἶτα θεραπείας ἕνεκα παραλαμβανόμενον,
<span class="pb" data-page="1.692" id="p1.692"></span>
<span class="lb" data-page="1.692" data-line="1" id="l1.692.1"></span>ἄμεινον ψυχρὸν λαμβάνειν, πλὴν εἰ τὸ μὲν φάρμακον ἄκρως
<span class="lb" data-page="1.692" data-line="2" id="l1.692.2"></span>εἴη ψυχρὸν, οὐκ ἄκρως δὲ θερμὸν εἴη τὸ νόσημα. ταῦτα
<span class="lb" data-page="1.692" data-line="3" id="l1.692.3"></span>μὲν οὖν ἐπὶ πλέον ἔν τε τοῖς περὶ φαρμάκων εἰρήσεται κᾀν
<span class="lb" data-page="1.692" data-line="4" id="l1.692.4"></span>τοῖς τῆς θεραπευτικῆς μεθόδου γράμμασιν. ἐν δὲ τῷ παρόντι
<span class="lb" data-page="1.692" data-line="5" id="l1.692.5"></span>τό γε τοσοῦτον χρὴ γινώσκειν, ὡς, εἴ τι τῇ θερμῇ καὶ
<span class="lb" data-page="1.692" data-line="6" id="l1.692.6"></span>ἁπλῇ διαθέσει προσαχθὲν φάρμακον ἐκ τοῦ παραχρῆμα κᾀν
<span class="lb" data-page="1.692" data-line="7" id="l1.692.7"></span>τῷ μετὰ ταῦτα χρόνῳ παντὶ τήν τε τῆς ψύξεως αἴσθησιν ἤνεγκε
<span class="lb" data-page="1.692" data-line="8" id="l1.692.8"></span>τῷ κάμνοντι καὶ τὴν τῆς εὐφορίας τε καὶ ὠφελείας, ἐξ
<span class="lb" data-page="1.692" data-line="9" id="l1.692.9"></span>ἀνάγκης τοῦτο ψυχρόν ἐστι, κᾂν ἐπ’ ἄλλων ποτὲ φαίνηται
<span class="lb" data-page="1.692" data-line="10" id="l1.692.10"></span>θερμόν εὑρεθήσεται γὰρ ἐπ’ ἐκείνων ἐξεταζόμενον ἀκριβῶς
<span class="lb" data-page="1.692" data-line="11" id="l1.692.11"></span>οὐ καθ’ ἑαυτὸ θερμαῖνον, ἀλλὰ κατά τι συμβεβηκός. ὅταν δὲ
<span class="lb" data-page="1.692" data-line="12" id="l1.692.12"></span>καθ’ ἑαυτὸ λέγωμεν, ἢ πρώτως, ἢ διὰ μηδενὸς τῶν ἐν μέσῳ,
<span class="lb" data-page="1.692" data-line="13" id="l1.692.13"></span>ταὐτὸν, ἐξ ἁπάντων δηλοῦται δυνάμει τῶν ῥημάτων. καὶ τὴν
<span class="lb" data-page="1.692" data-line="14" id="l1.692.14"></span>γυμνασίαν ἁπάντων ἅμα τούτων τοῖς οἰκείοις παραδείγμασιν,
<span class="lb" data-page="1.692" data-line="15" id="l1.692.15"></span>ἐν τοῖς περὶ φαρμάκων ὑπομνήμασι ποιησόμεθα.
</p>
          </article>

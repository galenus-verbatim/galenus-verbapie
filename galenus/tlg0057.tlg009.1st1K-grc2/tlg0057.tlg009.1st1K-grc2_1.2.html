<article xmlns="http://www.w3.org/1999/xhtml" id="urn:cts:greekLit:tlg0057.tlg009.1st1K-grc2:1.2">
<span class="pb page1" data-page="2" id="p2"></span>


            <p>
<span class="lb" data-page="2" data-line="4" id="l2.4"></span>Ὥρα δ’ ἂν εἴη λέγειν ἤδη καὶ περὶ τῶν κράσεων
<span class="lb" data-page="2" data-line="5" id="l2.5"></span>αὐτῶν. ἡ μὲν δὴ πλείστη δόξα τῶν ἐπιφανεστάτων
<span class="lb" data-page="2" data-line="6" id="l2.6"></span><span class="milestone kuhnpb" data-n="1.511" data-unit="kuhn.pb" id="kuhn.pb.1.511"></span>ἰατρῶν τε καὶ φιλοσόφων, ὑγράν τ’ εἶναι καὶ θερμὴν
<span class="lb" data-page="2" data-line="7" id="l2.7"></span>κρᾶσιν, ἑτέραν τῆς ὑγρᾶς τε καὶ ψυχρᾶς, καὶ τρίτην ἐπὶ
<span class="lb" data-page="2" data-line="8" id="l2.8"></span>ταύταις τὴν ξηράν τε καὶ ψυχράν, ἑτέραν τῆς ξηρᾶς θ’
<span class="lb" data-page="2" data-line="9" id="l2.9"></span>ἅμα καὶ θερμῆς. ἔνιοι δ’ ἐξ αὐτῶν ὑγρὰν μέν τινα καὶ
<span class="lb" data-page="2" data-line="10" id="l2.10"></span>ψυχρὰν ἅμα κρᾶσιν ὑπάρχειν φασὶ καὶ θερμὴν ἅμα καὶ
<span class="lb" data-page="2" data-line="11" id="l2.11"></span>ξηρὰν ἑτέραν, οὐ μὴν οὔτε τὴν θερμὴν ἅμα καὶ ὑγρὰν
<span class="lb" data-page="2" data-line="12" id="l2.12"></span>οὔτε τὴν ψυχρὰν ἅμα καὶ ξηράν. οὐδὲ γὰρ ἐγχωρεῖν οὔθ’
<span class="lb" data-page="2" data-line="13" id="l2.13"></span>ὑγρότητα πλεονεκτούσῃ θερμότητι συνδραμεῖν οὔτε ξηρότητα
<span class="lb" data-page="2" data-line="14" id="l2.14"></span>ψυχρότητι. δαπανᾶσθαι μὲν γὰρ ὑπὸ τοῦ θερμοῦ κρατοῦντος
<span class="lb" data-page="2" data-line="15" id="l2.15"></span>τὴν ὑγρότητα καὶ οὕτω θερμὸν ἅμα καὶ ξηρὸν γίγνεσθαι
<span class="lb" data-page="2" data-line="16" id="l2.16"></span>τὸ σῶμα, μένειν δ’ ἄπεπτόν τε καὶ ἀκατέργαστον, ἐν οἷς ἂν
<span class="lb" data-page="2" data-line="17" id="l2.17"></span>σώμασιν ἀρρωστῇ τὸ θερμόν, ὥστ’ ἀναγκαῖον εἶναι θερμότητος
<span class="lb" data-page="2" data-line="18" id="l2.18"></span>μὲν ἐπικρατούσης ἕπεσθαι ξηρότητα, ψυχρότητος δὲ
<span class="lb" data-page="2" data-line="19" id="l2.19"></span>πλεονεκτούσης ἀκολουθεῖν ὑγρότητα. οὗτοι μὲν δὴ κατὰ
<span class="lb" data-page="2" data-line="20" id="l2.20"></span>τάδε πεπείκασι σφᾶς αὐτούς, ὡς δύο εἰσὶν αἱ πᾶσαι διαφοραὶ τῶν κράσεων.
<span class="lb" data-page="2" data-line="21" id="l2.21"></span>Ὅσοι δὲ τέτταρας εἶναι νομίζουσι, διχῶς τούτοις ἀντιλέγουσιν,
<span class="lb" data-page="2" data-line="22" id="l2.22"></span>ἔνιοι μὲν εὐθὺς τὸ πρῶτον ἀξίωμα μὴ συγχωροῦντες,
<span class="lb" data-page="2" data-line="23" id="l2.23"></span><span class="milestone kuhnpb" data-n="1.512" data-unit="kuhn.pb" id="kuhn.pb.1.512"></span>ὡς ἐξικμάζεσθαι τὴν ὑγρότητα πρὸς τοῦ θερμοῦ κρατοῦντος
<span class="lb" data-page="2" data-line="24" id="l2.24"></span><span class="milestone lineno" data-n="25" data-unit="lineno" id="lineno.25"></span>ἀναγκαῖόν ἐστιν, ἔνιοι δὲ τοῦτο μὲν συγχωροῦντες, ἀμφισβητοῦντες
<span class="lb" data-page="2" data-line="25" id="l2.25"></span>δ’ ἑτέρως. οἱ μὲν δὴ πρῶτοι τοῦ θερμοῦ μὲν
<span class="lb" data-page="2" data-line="26" id="l2.26"></span>ἔργον εἶναί φασι τὸ θερμαίνειν ὥσπερ τοῦ ψυχροῦ τὸ ψύχειν,
<span class="lb" data-page="2" data-line="27" id="l2.27"></span>τοῦ ξηροῦ δ’ αὖ τὸ ξηραίνειν ὥσπερ τοῦ ὑγροῦ τὸ ὑγραίνειν.
<span class="pb" data-page="3" id="p3"></span>
<span class="lb" data-page="3" data-line="1" id="l3.1"></span>καὶ διὰ τοῦθ’ ὅσα μὲν σώματα θερμὰ τὴν φύσιν ἐστὶν ἅμα
<span class="lb" data-page="3" data-line="2" id="l3.2"></span>καὶ ξηρὰ καθάπερ τὸ πῦρ, ᾗ μὲν θερμά, θερμαίνειν, ᾗ δὲ
<span class="lb" data-page="3" data-line="3" id="l3.3"></span>ξηρά, ξηραίνειν. ὅσα δ’ ὑγρὰ καὶ θερμὰ καθάπερ ὕδωρ
<span class="lb" data-page="3" data-line="4" id="l3.4"></span>θερμόν, ὑγραίνειν ταῦτα καὶ θερμαίνειν [πέφυκεν ἀεὶ], ἓν
<span class="lb" data-page="3" data-line="5" id="l3.5"></span>ἑκατέρας κἀνταῦθα ποιότητος ἔργον ἐχούσης ἀχώριστον.
<span class="lb" data-page="3" data-line="6" id="l3.6"></span>οὔκουν συγχωροῦσιν, εἴ τι θερμόν [ἐστιν], εὐθὺς τοῦτο καὶ
<span class="lb" data-page="3" data-line="7" id="l3.7"></span>ξηραίνειν, ἀλλ’ εἰ μὲν ὑγρότης προσείη τῇ θερμότητι, θερμαίνειν
<span class="lb" data-page="3" data-line="8" id="l3.8"></span>ἅμα καὶ ὑγραίνειν ὥσπερ τὰ λουτρὰ τῶν γλυκέων
<span class="lb" data-page="3" data-line="9" id="l3.9"></span>ὑδάτων. εἰ δ’ ὥσπερ θερμὸν οὕτω καὶ ξηρὸν εἴη καθάπερ
<span class="lb" data-page="3" data-line="10" id="l3.10"></span>τὸ πῦρ, οὐ θερμαίνειν μόνον, ἀλλὰ καὶ ξηραίνειν εὐθύς,
<span class="lb" data-page="3" data-line="11" id="l3.11"></span>οὐκ ἐκ τῆς θερμότητος τοῦτο λαβόν, ἀλλ’ ἐκ τῆς συνούσης
<span class="lb" data-page="3" data-line="12" id="l3.12"></span>αὐτῷ ξηρότητος. ὑπομιμνήσκουσι δ’ ἐνταῦθα τῶν ἐν ἡλίῳ
<span class="lb" data-page="3" data-line="13" id="l3.13"></span><span class="milestone kuhnpb" data-n="1.513" data-unit="kuhn.pb" id="kuhn.pb.1.513"></span>θερινῷ διατριψάντων ἐπὶ πλέον, εἶθ’, ὡς εἰκός, αὐανθέντων
<span class="lb" data-page="3" data-line="14" id="l3.14"></span>ὅλον τε τὸ σῶμα καὶ ξηρὸν καὶ αὐχμηρὸν ἐχόντων καὶ
<span class="lb" data-page="3" data-line="15" id="l3.15"></span>διψώντων οὐκ ἀνεκτῶς. ἴασιν γὰρ αὐτοῖς εἶναί φασιν ἑτοίμην
<span class="lb" data-page="3" data-line="16" id="l3.16"></span>τε καὶ ῥᾴστην, οὐκ εἰ πίοιεν μόνον, ἀλλ’ εἰ καὶ λούσαιντο
<span class="lb" data-page="3" data-line="17" id="l3.17"></span>θερμοῖς ὕδασι γλυκέσιν, ὡς τῆς ὑγρότητος, εἴτε μετὰ
<span class="lb" data-page="3" data-line="18" id="l3.18"></span>ψυχρότητος εἴτε μετὰ θερμότητος εἴη, τὸ ἑαυτῆς ἀεὶ δρᾶν
<span class="lb" data-page="3" data-line="19" id="l3.19"></span>δυναμένης, ὑγραίνειν τὰ πλησιάζοντα. κατὰ δὲ τὸν αὐτὸν
<span class="lb" data-page="3" data-line="20" id="l3.20"></span>λόγον φασὶ καὶ τὴν ξηρότητα ξηραίνειν ἀεί. τὸν γοῦν βορρᾶν
<span class="lb" data-page="3" data-line="21" id="l3.21"></span>ξηρὸν καὶ ψυχρὸν ἄνεμον ὑπάρχοντα ξηραίνειν ἅπαντα.
<span class="lb" data-page="3" data-line="22" id="l3.22"></span>καὶ τοῦτ’ εἶναι τὸ πρὸς Ὁμήρου λεγόμενον
<span class="lb" data-page="3" data-line="23" id="l3.23"></span>Ὡς δ’ ὅτ’ ὀπωρινὸς Βορέης νεοαρδέ’ ἀλωὴν Αἶψα ξηραίνει.
<span class="lb" data-page="3" data-line="24" id="l3.24"></span><span class="milestone lineno" data-n="25" data-unit="lineno" id="lineno.25"></span>Κατὰ δὲ τὸν αὐτὸν τρόπον καὶ τὸν τῆς μήκωνος ὀπὸν
<span class="lb" data-page="3" data-line="25" id="l3.25"></span>καὶ ἄλλα μυρία φάρμακα ξηραίνειν ἅμα καὶ ψύχειν. ὥστ’
<span class="pb" data-page="4" id="p4"></span>
<span class="lb" data-page="4" data-line="1" id="l4.1"></span>οὐκ ἀναγκαῖον, οὔτ’, εἴ τι ψυχρόν, εὐθὺς τοῦτο καὶ ὑγρὸν
<span class="lb" data-page="4" data-line="2" id="l4.2"></span><span class="milestone kuhnpb" data-n="1.514" data-unit="kuhn.pb" id="kuhn.pb.1.514"></span>ὑπάρχειν, οὔτ’, εἴ τι θερμόν, εὐθὺς καὶ ξηρόν. οὔκουν
<span class="lb" data-page="4" data-line="3" id="l4.3"></span>οὐδὲ τὴν θερμὴν κρᾶσιν ἐξ ἀνάγκης εἶναι καὶ ξηράν, ἀλλὰ
<span class="lb" data-page="4" data-line="4" id="l4.4"></span>δύνασθαί ποτε τὸ μὲν θερμὸν τοῦ ψυχροῦ πλεονεκτεῖν ἐν
<span class="lb" data-page="4" data-line="5" id="l4.5"></span>τῇ κράσει τοῦ ζῴου, τὸ δ’ ὑγρὸν τοῦ ξηροῦ. καὶ γὰρ δὴ
<span class="lb" data-page="4" data-line="6" id="l4.6"></span>καὶ τὴν γένεσιν καὶ τὴν ἀλλοίωσιν καὶ τὴν μεταβολὴν ἐκ
<span class="lb" data-page="4" data-line="7" id="l4.7"></span>τῶν ἐναντίων εἰς τὰ ἐναντία γίγνεσθαι. τίς γοῦν εἰπών,
<span class="lb" data-page="4" data-line="8" id="l4.8"></span>ὅτι τὸ λευκὸν ἠλλοιώθη τε καὶ μετέβαλεν, ἐγένετο γὰρ θερμόν,
<span class="lb" data-page="4" data-line="9" id="l4.9"></span>οὐκ ἂν εἴη καταγέλαστος; ἐπιζητεῖ γὰρ ὁ λόγος οὐ τὴν
<span class="lb" data-page="4" data-line="10" id="l4.10"></span>κατὰ τὸ θερμὸν καὶ τὸ ψυχρὸν ἀντίθεσιν, ἀλλὰ τὴν κατὰ
<span class="lb" data-page="4" data-line="11" id="l4.11"></span>τὸ χρῶμα· μεταβάλλει γὰρ τὸ μὲν λευκὸν εἰς τὸ μέλαν,
<span class="lb" data-page="4" data-line="12" id="l4.12"></span>ὥσπερ γε καὶ τὸ μέλαν εἰς τὸ λευκόν, τὸ δὲ θερμὸν εἰς τὸ
<span class="lb" data-page="4" data-line="13" id="l4.13"></span>ψυχρόν, ὥσπερ αὖ καὶ τὸ ψυχρὸν εἰς τὸ θερμόν· οὕτω δὲ
<span class="lb" data-page="4" data-line="14" id="l4.14"></span>καὶ τὸ μὲν ὑγρὸν εἰς τὸ ξηρόν, τὸ δ’ αὖ ξηρὸν εἰς τὸ ὑγρόν.
<span class="lb" data-page="4" data-line="15" id="l4.15"></span>εἰ γὰρ δὴ φάσκοι τις ἠλλοιῶσθαι τὸ σῶμα τῷ τέως ὑγρὸν
<span class="lb" data-page="4" data-line="16" id="l4.16"></span>ὑπάρχον εἶναι τανῦν λευκὸν ἢ τῷ τέως ξηρὸν ὂν τανῦν
<span class="lb" data-page="4" data-line="17" id="l4.17"></span>φαίνεσθαι μέλαν, οὐκ ἂν ὑγιαίνειν δόξειεν. εἰ δέ γε τὸ
<span class="lb" data-page="4" data-line="18" id="l4.18"></span>τέως ὑγρὸν νῦν ξηρὸν φαίη γεγονέναι ἢ τὸ πρότερον ὑπάρχον
<span class="lb" data-page="4" data-line="19" id="l4.19"></span><span class="milestone kuhnpb" data-n="1.515" data-unit="kuhn.pb" id="kuhn.pb.1.515"></span>μέλαν νῦν εἶναι λευκὸν ἢ ἐκ θερμοῦ ψυχρὸν ἢ ἐκ ψυχροῦ
<span class="lb" data-page="4" data-line="20" id="l4.20"></span>θερμὸν γεγονέναι, σωφρονεῖν τ’ ἂν δόξειεν ὁ τοιοῦτος καὶ
<span class="lb" data-page="4" data-line="21" id="l4.21"></span>λέγειν τὰ εἰκότα. τὸ γὰρ μεταβάλλον, ᾗ μεταβάλλει, ταύτῃ
<span class="lb" data-page="4" data-line="22" id="l4.22"></span>μεταχωρεῖν δεῖ πρὸς τοὐναντίον. ἐγένετο γοῦν ἢ γίγνεται
<span class="lb" data-page="4" data-line="23" id="l4.23"></span>μουσικὸς ὅδε, φαμέν, ἐξ οὐ μουσικοῦ δηλονότι, καὶ γραμματικὸς
<span class="lb" data-page="4" data-line="24" id="l4.24"></span>ἐξ οὐ γραμματικοῦ καὶ ῥητορικὸς ἐξ οὐ ῥητορικοῦ·
<span class="lb" data-page="4" data-line="25" id="l4.25"></span>τὸ δ’ ἐκ μουσικοῦ γραμματικὸν ἢ ἐκ γραμματικοῦ μουσικὸν
<span class="lb" data-page="4" data-line="26" id="l4.26"></span>ἢ ἐξ ἄλλου τινὸς τῶν ἑτερογενῶν γίγνεσθαί τι λέγειν ἄτοπον.
<span class="pb" data-page="5" id="p5"></span>
<span class="lb" data-page="5" data-line="1" id="l5.1"></span>ἐγχωρεῖ γὰρ τὸν τέως γραμματικὸν νῦν μουσικὸν εἶναι
<span class="lb" data-page="5" data-line="2" id="l5.2"></span>προσκτησάμενον τῇ γραμματικῇ τὴν μουσικήν, οὐκ ἀποβαλόντα
<span class="lb" data-page="5" data-line="3" id="l5.3"></span>τὴν γραμματικήν. καὶ μὴν εἰ προσεκτήσατό τι
<span class="lb" data-page="5" data-line="4" id="l5.4"></span>παραμένοντος τοῦ προτέρου, παντί που δῆλον, ὡς οὐκ ἠλλοιώθη
<span class="lb" data-page="5" data-line="5" id="l5.5"></span>κατὰ τὸ μένον· ὥστ’ οὐκ ἐκ γραμματικοῦ μουσικὸς
<span class="lb" data-page="5" data-line="6" id="l5.6"></span>ἐγένετο· καὶ γὰρ καὶ νῦν ἔτι γραμματικός ἐστιν· ἀλλ’ ἐξ
<span class="lb" data-page="5" data-line="7" id="l5.7"></span>ἀμούσου μουσικός· οὐ γὰρ ἔτ’ ἐγχωρεῖ μένειν αὐτὸν ἄμουσον
<span class="lb" data-page="5" data-line="8" id="l5.8"></span>μουσικὸν ἤδη γεγονότα. πασῶν οὖν τῶν μεταβολῶν
<span class="lb" data-page="5" data-line="9" id="l5.9"></span>ὑπὸ τῶν ἐναντίων τε κἀκ τῶν ἐναντίων εἰς τὰ ἐναντία
<span class="lb" data-page="5" data-line="10" id="l5.10"></span><span class="milestone kuhnpb" data-n="1.516" data-unit="kuhn.pb" id="kuhn.pb.1.516"></span>γιγνομένων δηλονότι καὶ τὸ ὑγρόν, εἰ μεταβάλλοι ποτέ,
<span class="lb" data-page="5" data-line="11" id="l5.11"></span>καθ’ ὅσον ὑγρόν, αὐτό τε ξηρανθήσεται καὶ τὸ ξηραῖνον
<span class="lb" data-page="5" data-line="12" id="l5.12"></span>αὐτὸ ξηρὸν λεχθήσεται.
<span class="lb" data-page="5" data-line="13" id="l5.13"></span>Μὴ τοίνυν λεγέτωσαν, φασίν, ὡς θερμὴν ἅμα καὶ ὑγρὰν
<span class="lb" data-page="5" data-line="14" id="l5.14"></span>κρᾶσιν οὐκ ἐγχωρεῖ γενέσθαι. θερμὴν μὲν γὰρ ἅμα καὶ
<span class="lb" data-page="5" data-line="15" id="l5.15"></span>ψυχρὰν εἶναι τὴν αὐτὴν ἢ ὑγρὰν ἅμα καὶ ξηρὰν οὐκ ἐγχωρεῖ·
<span class="lb" data-page="5" data-line="16" id="l5.16"></span>συνυπάρχειν γὰρ ἀλλήλαις οὐχ οἷόν τε καθ’ ἓν καὶ
<span class="lb" data-page="5" data-line="17" id="l5.17"></span>ταὐτὸν σῶμα τὰς ἐναντίας ποιότητας· ἅμα δ’ ὑγρόν τι καὶ
<span class="lb" data-page="5" data-line="18" id="l5.18"></span>θερμὸν καὶ ψυχρὸν ἅμα καὶ ξηρὸν εἶναι δυνατόν, ὡς ὅ τε
<span class="lb" data-page="5" data-line="19" id="l5.19"></span>λόγος ἀπέδειξε καὶ τὰ μικρῷ πρόσθεν εἰρημένα παραδείγματα.
<span class="lb" data-page="5" data-line="20" id="l5.20"></span>τοιοῦτος μὲν ὁ τῶν προτέρων λόγος. ὁ δὲ τῶν δευτέρων
<span class="lb" data-page="5" data-line="21" id="l5.21"></span>οὐδὲν ἄτοπον εἶναί φησιν, ὑποκειμένου τοῦ θερμοῦ δραστικωτάτου
<span class="lb" data-page="5" data-line="22" id="l5.22"></span>τῶν τεττάρων, ὡς μὴ μόνον εἰς τὸ ψυχρὸν ἀλλὰ
<span class="lb" data-page="5" data-line="23" id="l5.23"></span>καὶ εἰς τὸ ὑγρὸν ἐνεργεῖν, εἶναι κρᾶσιν ὑγρὰν καὶ θερμήν,
<span class="lb" data-page="5" data-line="24" id="l5.24"></span>ὅταν εἰς ταὐτὸν ἅμα συνέλθῃ πλῆθος ὑγρότητός τε καὶ
<span class="lb" data-page="5" data-line="25" id="l5.25"></span>θερμότητος εὐθὺς ἐν τῇ πρώτῃ γενέσει τοῦ ζῴου. ὁ δέ γ’
<span class="lb" data-page="5" data-line="26" id="l5.26"></span><span class="milestone kuhnpb" data-n="1.517" data-unit="kuhn.pb" id="kuhn.pb.1.517"></span>ἐκείνων λόγος οὐχ ὡς οὐκ ἄν ποτε γένοιτο καθ’ ἓν καὶ
<span class="lb" data-page="5" data-line="27" id="l5.27"></span>ταὐτὸν σῶμα τὸ μὲν ὑγρὸν τοῦ ξηροῦ πλέον, τὸ δὲ θερμὸν
<span class="lb" data-page="5" data-line="28" id="l5.28"></span>τοῦ ψυχροῦ δείκνυσιν, ἀλλ’ ὡς οὐκ ἂν διαμείναι τοιοῦτον
<span class="lb" data-page="5" data-line="29" id="l5.29"></span>ἄχρι παντός· ἀεὶ γὰρ ἐξικμαζόμενον ὑπὸ τοῦ θερμοῦ τὸ ﻿
<span class="pb" data-page="6" id="p6"></span>
<span class="lb" data-page="6" data-line="1" id="l6.1"></span>ὑγρὸν ἐν τῷ χρόνῳ ξηρὸν ἀποδείξει τὸ σῶμα καὶ οὕτως
<span class="lb" data-page="6" data-line="2" id="l6.2"></span>οὐκ ἂν ἔτι θερμὸν καὶ ὑγρόν, ἀλλὰ θερμὸν εἴη καὶ ξηρόν·
<span class="lb" data-page="6" data-line="3" id="l6.3"></span>αὐτὸ δ’ αὖ πάλιν τοῦτο τὸ θερμὸν καὶ τὸ ξηρὸν ἐπὶ προήκοντι
<span class="lb" data-page="6" data-line="4" id="l6.4"></span>τῷ χρόνῳ ψυχρὸν ἔσται καὶ ξηρόν. ἐπειδὰν γὰρ
<span class="lb" data-page="6" data-line="5" id="l6.5"></span>ἐκβοσκήσηται τὴν ἰκμάδα πᾶσαν αὐτοῦ τὸ θερμόν, ἄρχεσθαι
<span class="lb" data-page="6" data-line="6" id="l6.6"></span>τοὐντεῦθεν ἤδη φασὶ καὶ αὐτὸ μαραίνεσθαι μηκέτ’ εὐποροῦν
<span class="lb" data-page="6" data-line="7" id="l6.7"></span>τροφῆς, ὅθεν ἐξήπτετο. θαυμαστὸν οὖν οὐδὲν εἶναι νομίζουσι
<span class="lb" data-page="6" data-line="8" id="l6.8"></span>καὶ κατ’ ἀρχὰς εὐθὺς ἐν τῇ πρώτῃ γενέσει τοῦ ζῴου
<span class="lb" data-page="6" data-line="9" id="l6.9"></span>συνδραμεῖν εἰς ταὐτὸν ἢ τὸ ὑγρὸν τοῦ ξηροῦ πλέον ἢ τὸ
<span class="lb" data-page="6" data-line="10" id="l6.10"></span>θερμὸν τοῦ ψυχροῦ. δυνατὸν δὲ κἀν τῷ χρόνῳ προϊόντι
<span class="lb" data-page="6" data-line="11" id="l6.11"></span>γενέσθαι τὴν τέως ὑγρὰν καὶ θερμὴν κρᾶσιν αὖθις ξηρὰν
<span class="lb" data-page="6" data-line="12" id="l6.12"></span>καὶ θερμήν, ὥσπερ αὖ πάλιν τὴν ξηρὰν καὶ θερμὴν ἀποσβεννυμένου
<span class="lb" data-page="6" data-line="13" id="l6.13"></span>τοῦ θερμοῦ ψυχρὰν καὶ ξηρὰν ἀποτελεσθῆναι.
<span class="lb" data-page="6" data-line="14" id="l6.14"></span>Ὅτι μὲν οὖν ἐγχωρεῖ θερμὴν ἅμα καὶ ὑγρὰν εἶναί τινα
<span class="lb" data-page="6" data-line="15" id="l6.15"></span><span class="milestone kuhnpb" data-n="1.518" data-unit="kuhn.pb" id="kuhn.pb.1.518"></span>καὶ ψυχρὰν καὶ ξηρὰν ἑτέραν τῆσδε κρᾶσιν, ἐκ τούτων
<span class="lb" data-page="6" data-line="16" id="l6.16"></span>ἐπιδεικνύουσιν. ὅτι δὲ πλείους τῶν τεττάρων διαφορὰς κράσεων
<span class="lb" data-page="6" data-line="17" id="l6.17"></span>ἀδύνατον ὑπάρχειν, ἐκ τῶνδε πειρῶνται διδάσκειν.
<span class="lb" data-page="6" data-line="18" id="l6.18"></span>ὑποκειμένων γάρ, φασί, τεττάρων ποιοτήτων εἰς ἀλλήλας τὸ
<span class="lb" data-page="6" data-line="19" id="l6.19"></span>δρᾶν τε καὶ πάσχειν ἐχουσῶν, θερμότητός τε καὶ ψυχρότητος
<span class="lb" data-page="6" data-line="20" id="l6.20"></span>καὶ ξηρότητος καὶ ὑγρότητος, ἀντιθέσεις γίγνεσθαι δύο, τὴν
<span class="lb" data-page="6" data-line="21" id="l6.21"></span>μὲν ἑτέραν, ἐν ᾗ τὸ θερμὸν ἀντίκειται τῷ ψυχρῷ, τὴν δ’
<span class="lb" data-page="6" data-line="22" id="l6.22"></span>ἑτέραν, ἐν ᾗ τὸ ξηρὸν τῷ ὑγρῷ, καὶ διὰ τοῦτο τέτταρας
<span class="lb" data-page="6" data-line="23" id="l6.23"></span>ἀποτελεῖσθαι τὰς πάσας συζυγίας. ἓξ μὲν γὰρ γίγνεσθαι
<span class="lb" data-page="6" data-line="24" id="l6.24"></span>τῶν τεττάρων ἀλλήλαις ἐπιπλεκομένων τὰς συζεύξεις, ἀλλὰ
<span class="lb" data-page="6" data-line="25" id="l6.25"></span>τὰς δύο τούτων ἀδυνάτους ὑπάρχειν. οὔτε γὰρ ὑγρὸν ἅμα
<span class="lb" data-page="6" data-line="26" id="l6.26"></span>καὶ ξηρὸν οὔτε θερμὸν ἅμα καὶ ψυχρὸν δύναται γενέσθαι
<span class="lb" data-page="6" data-line="27" id="l6.27"></span>σῶμα. λείπεται δὴ τέτταρας εἶναι συζυγίας κράσεων, ὑγρὰς
<span class="pb" data-page="7" id="p7"></span>
<span class="lb" data-page="7" data-line="1" id="l7.1"></span>μὲν δύο, ξηρὰς δὲ δύο θερμότητι καὶ ψυχρότητι διῃρημένας.
</p>
          </article>

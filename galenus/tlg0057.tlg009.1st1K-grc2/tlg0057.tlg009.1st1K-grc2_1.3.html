<article xmlns="http://www.w3.org/1999/xhtml" id="urn:cts:greekLit:tlg0057.tlg009.1st1K-grc2:1.3">
<span class="pb page1" data-page="7" id="p7"></span>


            <p>
<span class="lb" data-page="7" data-line="2" id="l7.2"></span>Ἃ μὲν οὖν οἱ χαριέστατοι τῶν πρὸ ἡμῶν
<span class="lb" data-page="7" data-line="3" id="l7.3"></span>ἰατρῶν τε καὶ φιλοσόφων εἰρήκασι, ταῦτ’ ἐστίν. ἃ δ’ ἐγὼ
<span class="lb" data-page="7" data-line="4" id="l7.4"></span><span class="milestone kuhnpb" data-n="1.519" data-unit="kuhn.pb" id="kuhn.pb.1.519"></span>
              <span class="milestone lineno" data-n="5" data-unit="lineno" id="lineno.5"></span>παραλιπεῖν αὐτοὺς νομίζω, λέγειν ἤδη καιρός. ἓν μὲν δὴ καὶ
<span class="lb" data-page="7" data-line="5" id="l7.5"></span>πρῶτον, ὅτι τὴν εὔκρατον, ὥσπερ οὐχ ἁπασῶν τῶν εἰρημένων
<span class="lb" data-page="7" data-line="6" id="l7.6"></span>ἀρετῇ θ’ ἅμα καὶ δυνάμει προὔχουσαν, ἐπελάθοντό τε καὶ
<span class="lb" data-page="7" data-line="7" id="l7.7"></span>τελέως παρέλιπον, ὥσπερ οὐδ’ ὅλως οὖσαν, καίτοι μηδὲ φθέγξασθαί
<span class="lb" data-page="7" data-line="8" id="l7.8"></span>τι χωρὶς ἐκείνης ὑπὲρ τῶν ἄλλων δυνάμενοι. τὸ γοῦν
<span class="lb" data-page="7" data-line="9" id="l7.9"></span><span class="milestone lineno" data-n="10" data-unit="lineno" id="lineno.10"></span>ἐν τῇ θερμῇ κράσει πλεονεκτεῖν τὸ θερμὸν ἔν τε τῇ ψυχρᾷ
<span class="lb" data-page="7" data-line="10" id="l7.10"></span>τὸ ψυχρὸν οὐδ’ ἐπινοῆσαι δυνατὸν ἄνευ τοῦ προτέραν ὑποθέσθαι
<span class="lb" data-page="7" data-line="11" id="l7.11"></span>τὴν εὔκρατον. οὐδὲ γὰρ οὐδὲ τὴν ὑγιεινὴν δίαιταν
<span class="lb" data-page="7" data-line="12" id="l7.12"></span>εἰς ἄλλο τι βλέποντες ἐξευρίσκουσιν ἢ εἰς τὴν εὔκρατον
<span class="lb" data-page="7" data-line="13" id="l7.13"></span>ἐκείνην φύσιν, τὸ μὲν θερμότερον τοῦ δέοντος σῶμα κελεύοντες
<span class="lb" data-page="7" data-line="14" id="l7.14"></span><span class="milestone lineno" data-n="15" data-unit="lineno" id="lineno.15"></span>ἐμψύχειν, τὸ δ’ αὖ ψυχρότερον θερμαίνειν, ὡσαύτως
<span class="lb" data-page="7" data-line="15" id="l7.15"></span>τὸ μὲν ὑγρότερον ξηραίνειν, τὸ δὲ ξηρότερον ὑγραίνειν,
<span class="lb" data-page="7" data-line="16" id="l7.16"></span>ἀντεισάγοντες ἀεὶ δηλονότι τῷ πλεονάζοντι τὸ λεῖπον, ὡς
<span class="lb" data-page="7" data-line="17" id="l7.17"></span>εὔκρατόν τινα καὶ μέσην ἐργάσασθαι κατάστασιν. ἣν οὖν
<span class="lb" data-page="7" data-line="18" id="l7.18"></span>ἀεὶ μεταδιώκουσι καὶ πρὸς ἣν ἀποβλέποντες ἐπανορθοῦνται
<span class="lb" data-page="7" data-line="19" id="l7.19"></span><span class="milestone lineno" data-n="20" data-unit="lineno" id="lineno.20"></span>τὰς δυσκράτους, ἐγὼ μὲν ἠξίουν ἁπασῶν πρώτην λέγεσθαι
<span class="lb" data-page="7" data-line="20" id="l7.20"></span>πρὸς αὐτῶν. οἱ δ’ ἄρα τοσοῦτον ἀποδέουσι τοῦ μεμνῆσθαι
<span class="lb" data-page="7" data-line="21" id="l7.21"></span><span class="milestone kuhnpb" data-n="1.520" data-unit="kuhn.pb" id="kuhn.pb.1.520"></span>πρώτης, ὥσθ’ ὅλως παραλείπουσιν αὐτήν. ἀλλ’ οὐ παραλέλειπται,
<span class="lb" data-page="7" data-line="22" id="l7.22"></span>φασί τινες ἐξ αὐτῶν, ἐν γὰρ τῇ θερμῇ καὶ ὑγρᾷ
<span class="lb" data-page="7" data-line="23" id="l7.23"></span>περιέχεται. καὶ πῶς οὐχὶ πέντε λέγετε τὰς πάσας εἶναι κράσεις,
<span class="lb" data-page="7" data-line="24" id="l7.24"></span><span class="milestone lineno" data-n="25" data-unit="lineno" id="lineno.25"></span>ἀλλὰ τέτταρας, εἴπερ τῆς ἀρίστης μέμνησθε; δυοῖν
<span class="lb" data-page="7" data-line="25" id="l7.25"></span>γὰρ θάτερον, ἢ τῶν δυσκράτων ἀνάγκη παραλελεῖφθαι μίαν
<span class="lb" data-page="7" data-line="26" id="l7.26"></span>ἢ τὴν εὔκρατον. ἐγὼ μὲν δὴ σαφῶς οἶδα τὴν εὔκρατον
<span class="lb" data-page="7" data-line="27" id="l7.27"></span>αὐτοὺς παραλιπόντας ἐξ ὧν ἀξιοῦσιν. ἐπειδὰν γὰρ θερμὴν
<span class="lb" data-page="7" data-line="28" id="l7.28"></span>καὶ ξηρὰν ἢ ψυχρὰν καὶ ὑγρὰν ἤ τιν’ ἄλλην λέγωσι κρᾶσιν,
<span class="pb" data-page="8" id="p8"></span>
<span class="lb" data-page="8" data-line="1" id="l8.1"></span>οὐ τῶν ἄκρων ἡμᾶς ἀκούειν χρῆναι ποιοτήτων, ἀλλὰ κατὰ
<span class="lb" data-page="8" data-line="2" id="l8.2"></span>τὴν πλεονεκτοῦσαν ἀεὶ γίγνεσθαι τὴν προσηγορίαν.
<span class="lb" data-page="8" data-line="3" id="l8.3"></span>Εἰ δ’ οὐ βούλονται τὴν εὔκρατον παραλελεῖφθαι, τῶν
<span class="lb" data-page="8" data-line="4" id="l8.4"></span>ἄλλων τινὰ δειχθήσονται παραλιπόντες. ἔστω γὰρ εὔκρατον
<span class="lb" data-page="8" data-line="5" id="l8.5"></span>εἶναι τὴν ὑγρὰν καὶ θερμήν, ὥσπερ αὐτοὶ βούλονται.
<span class="lb" data-page="8" data-line="6" id="l8.6"></span>παραλελοίπασιν ἄρα τὴν ἀντικειμένην τῇ ψυχρᾷ καὶ ξηρᾷ
<span class="lb" data-page="8" data-line="7" id="l8.7"></span>δυσκρασίᾳ, ἐν ᾗ τὸ ὑγρὸν πλεονεκτεῖ καὶ τὸ θερμόν. ἀλλ’
<span class="lb" data-page="8" data-line="8" id="l8.8"></span>αὐτή, φασίν, ἐστὶν ἥδε. καὶ πῶς ἐνδέχεται καὶ πλεονεκτεῖν
<span class="lb" data-page="8" data-line="9" id="l8.9"></span><span class="milestone kuhnpb" data-n="1.521" data-unit="kuhn.pb" id="kuhn.pb.1.521"></span>ἅμα καὶ μὴ πλεονεκτεῖν τὸ θερμὸν καὶ κρατεῖσθαι καὶ μὴ
<span class="lb" data-page="8" data-line="10" id="l8.10"></span>κρατεῖσθαι τὸ ψυχρόν; εἰ μὲν γὰρ εὔκρατός ἐστιν, οὐδὲν
<span class="lb" data-page="8" data-line="11" id="l8.11"></span>οὐδενὸς ἀμέτρως ἐπικρατεῖ, εἰ δὲ δύσκρατος, ἀνάγκη πλεονεκτεῖν
<span class="lb" data-page="8" data-line="12" id="l8.12"></span>τι τῶν ἐκ τῆς ἀντιθέσεως. ἀλλ’ αὐτὸ τοῦτο, φασίν,
<span class="lb" data-page="8" data-line="13" id="l8.13"></span>ἴδιόν ἐστι τῆς εὐκράτου τὸ κρατεῖν ἐν αὐτῇ τὸ μὲν θερμὸν
<span class="lb" data-page="8" data-line="14" id="l8.14"></span>τοῦ ψυχροῦ, τὸ δ’ ὑγρὸν τοῦ ξηροῦ. κρατήσαντος γὰρ δὴ
<span class="lb" data-page="8" data-line="15" id="l8.15"></span>τοῦ ψυχροῦ μετρίως μέν, οὐκ ἀγαθὴν εἶναι τὴν κρᾶσιν, ἔτι
<span class="lb" data-page="8" data-line="16" id="l8.16"></span>δὲ μᾶλλον, νόσον ἤδη γίγνεσθαι, καθάπερ, εἰ καὶ σφοδρῶς
<span class="lb" data-page="8" data-line="17" id="l8.17"></span>κρατήσειε, θάνατον. οὕτω δὲ κἀπὶ τοῦ ξηροῦ συμπίπτειν
<span class="lb" data-page="8" data-line="18" id="l8.18"></span>ἐν ἀρχῇ μὲν δυσκρασίαν, ἐπὶ πλέον δὲ νόσον, ἐπὶ πλεῖστον
<span class="lb" data-page="8" data-line="19" id="l8.19"></span>δὲ κρατήσαντος θάνατον, ὥσπερ οὐχὶ κἀπὶ τῆς ὑγρᾶς καὶ
<span class="lb" data-page="8" data-line="20" id="l8.20"></span>θερμῆς ταῦτα συμπίπτοντα. τίς γὰρ οὐκ ἂν ὁμολογήσειεν,
<span class="lb" data-page="8" data-line="21" id="l8.21"></span>ἐπειδὰν μὲν ἐπ’ ὀλίγον ἢ τὸ θερμὸν τοῦ ψυχροῦ τύχῃ
<span class="lb" data-page="8" data-line="22" id="l8.22"></span>πλεονεκτῆσαν ἢ τὸ ὑγρὸν τοῦ ξηροῦ, δυσκρασίαν οὕτω
<span class="lb" data-page="8" data-line="23" id="l8.23"></span>γιγνομένην, ἐπειδὰν δ’ ἐπὶ πλέον, νόσον, ἐπειδὰν δ’ ἐπὶ
<span class="lb" data-page="8" data-line="24" id="l8.24"></span>πλεῖστον, θάνατον; ὁ γὰρ αὐτὸς ἐπ’ ἀμφοῖν λόγος. ἢ μηδὲ
<span class="lb" data-page="8" data-line="25" id="l8.25"></span>τὰς ἀμέτρως ὑγρὰς καὶ θερμὰς καταστάσεις αἰτιώμεθα μηδ’
<span class="lb" data-page="8" data-line="26" id="l8.26"></span>ὅσα μεθ’ ὑγρότητος ἀμέτρου νοσήματα συνίσταται θερμά,
<span class="lb" data-page="8" data-line="27" id="l8.27"></span><span class="milestone kuhnpb" data-n="1.522" data-unit="kuhn.pb" id="kuhn.pb.1.522"></span>μηδὲ ταῦθ’ ὁμολογῶμεν εἶναι νοσήματα.
<span class="lb" data-page="8" data-line="28" id="l8.28"></span>Πρὸς δὴ τοὺς τοιούτους λόγους ἀπομαχόμενοί τινες τῶν
<span class="pb" data-page="9" id="p9"></span>
<span class="lb" data-page="9" data-line="1" id="l9.1"></span>ἀπ’ Ἀθηναίου τοῦ Ἀτταλέως ὁμόσε χωροῦσιν οὔτε κατάστασιν
<span class="lb" data-page="9" data-line="2" id="l9.2"></span>ὑγρὰν καὶ θερμὴν μέμφεσθαι λέγοντες οὔθ’ εὑρεθῆναί
<span class="lb" data-page="9" data-line="3" id="l9.3"></span>τι νόσημα φάσκοντες ὑγρὸν καὶ θερμόν, ἀλλὰ πάντως
<span class="lb" data-page="9" data-line="4" id="l9.4"></span>ἢ θερμὸν καὶ ξηρὸν ὑπάρχειν ὡς τὸν πυρετόν, ἢ ψυχρὸν
<span class="lb" data-page="9" data-line="5" id="l9.5"></span>καὶ ὑγρὸν ὡς τὸν ὕδερον, ἢ ψυχρὸν καὶ ξηρὸν ὡς τὴν
<span class="lb" data-page="9" data-line="6" id="l9.6"></span>μελαγχολίαν. ἐπιμέμνηνται δ’ ἐνταῦθα καὶ τῶν ὡρῶν τοῦ
<span class="lb" data-page="9" data-line="7" id="l9.7"></span>ἔτους, ὑγρὸν μὲν καὶ ψυχρὸν εἶναι τὸν χειμῶνα φάσκοντες,
<span class="lb" data-page="9" data-line="8" id="l9.8"></span>ξηρὸν δὲ καὶ θερμὸν τὸ θέρος καὶ ψυχρὸν καὶ ξηρὸν τὸ
<span class="lb" data-page="9" data-line="9" id="l9.9"></span>φθινόπωρον, εὔκρατον δ’ ἅμα καὶ θερμὴν καὶ ὑγρὰν ὥραν
<span class="lb" data-page="9" data-line="10" id="l9.10"></span>εἶναί φασι τὸ ἔαρ. οὕτω δὲ καὶ τῶν ἡλικιῶν τὴν παιδικὴν
<span class="lb" data-page="9" data-line="11" id="l9.11"></span>εὔκρατον θ’ ἅμα καὶ θερμὴν καὶ ὑγρὰν εἶναί φασιν. δηλοῦσθαι
<span class="lb" data-page="9" data-line="12" id="l9.12"></span>δὲ τὴν εὐκρασίαν αὐτῆς νομίζουσι κἀκ τῶν ἐνεργειῶν
<span class="lb" data-page="9" data-line="13" id="l9.13"></span>τῆς φύσεως ἐρρωμένων τηνικαῦτα μάλιστα. καὶ μὲν
<span class="lb" data-page="9" data-line="14" id="l9.14"></span>δὴ καὶ τὸν θάνατόν φασιν εἰς ξηρότητα καὶ ψῦξιν ἄγειν
<span class="lb" data-page="9" data-line="15" id="l9.15"></span>τὰ τῶν ζῴων σώματα. καλεῖσθαι γοῦν ἀλίβαντας τοὺς
<span class="lb" data-page="9" data-line="16" id="l9.16"></span>νεκροὺς ὡς ἂν οὐκέτι λιβάδα καὶ ὑγρότητα κεκτημένους
<span class="lb" data-page="9" data-line="17" id="l9.17"></span><span class="milestone kuhnpb" data-n="1.523" data-unit="kuhn.pb" id="kuhn.pb.1.523"></span>οὐδεμίαν, ἐξατμισθέντας θ’ ἅμα διὰ τὴν ἀποχώρησιν τοῦ
<span class="lb" data-page="9" data-line="18" id="l9.18"></span>θερμοῦ καὶ παγέντας ὑπὸ τῆς ψύξεως. ἀλλ’ εἴπερ ὁ θάνατος,
<span class="lb" data-page="9" data-line="19" id="l9.19"></span>φασί, τοιοῦτος, ἀναγκαῖον ἤδη τὴν ζωήν, ὡς ἂν ἐναντίαν
<span class="lb" data-page="9" data-line="20" id="l9.20"></span>οὖσαν αὐτῷ, θερμὴν τ’ εἶναι καὶ ὑγράν· καὶ μὴν εἴπερ ἡ
<span class="lb" data-page="9" data-line="21" id="l9.21"></span>ζωή, φασί, θερμόν τι χρῆμα καὶ ὑγρόν, ἀνάγκη πᾶσα καὶ
<span class="lb" data-page="9" data-line="22" id="l9.22"></span>τὴν ὁμοιοτάτην αὐτῇ κρᾶσιν ἀρίστην ὑπάρχειν· εἰ δὲ τοῦτο,
<span class="lb" data-page="9" data-line="23" id="l9.23"></span>παντί που δῆλον, ὡς εὐκρατοτάτην, ὥστ’ εἰς ταὐτὸ συμβαίνειν
<span class="lb" data-page="9" data-line="24" id="l9.24"></span>ὑγρὰν καὶ θερμὴν φύσιν εὐκράτῳ καὶ μηδὲν ἄλλ’ εἶναι
<span class="lb" data-page="9" data-line="25" id="l9.25"></span>τὴν εὐκρασίαν ἢ τῆς ὑγρότητός τε καὶ θερμότητος ἐπικρατούσης.
<span class="lb" data-page="9" data-line="26" id="l9.26"></span>οἱ μὲν δὴ τῶν ἀμφὶ τὸν Ἀθήναιον λόγοι τοιοίδε.
<span class="lb" data-page="9" data-line="27" id="l9.27"></span>δοκεῖ δέ πως ἡ αὐτὴ δόξα καὶ Ἀριστοτέλους εἶναι τοῦ
<span class="lb" data-page="9" data-line="28" id="l9.28"></span>φιλοσόφου καὶ Θεοφράστου γε μετ’ αὐτὸν καὶ τῶν Στωϊκῶν,
<span class="lb" data-page="9" data-line="29" id="l9.29"></span>ὥστε καὶ τῷ πλήθει τῶν μαρτύρων ἡμᾶς δυσωποῦσιν. ἐγὼ
<span class="pb" data-page="10" id="p10"></span>
<span class="lb" data-page="10" data-line="1" id="l10.1"></span>δὲ περὶ μὲν Ἀριστοτέλους, ὅπως ἐγίγνωσκεν ὑπὲρ θερμῆς
<span class="lb" data-page="10" data-line="2" id="l10.2"></span>καὶ ὑγρᾶς κράσεως, ἴσως ἄν, εἰ δεηθείην, ἐπὶ προήκοντι
<span class="lb" data-page="10" data-line="3" id="l10.3"></span>τῷ λόγῳ δείξαιμι· δοκοῦσι γάρ μοι παρακούειν αὐτοῦ.
</p>
          </article>

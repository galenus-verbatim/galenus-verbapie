<article xmlns="http://www.w3.org/1999/xhtml" id="urn:cts:greekLit:tlg0057.tlg009.1st1K-grc2:1.4">
<span class="pb page1" data-page="10" id="p10"></span>


            <span class="milestone kuhnpb" data-n="1.524" data-unit="kuhn.pb" id="kuhn.pb.1.524"></span>
            <p>
<span class="lb" data-page="10" data-line="4" id="l10.4"></span>Τὸ δέ γε νῦν ἔχον πειράσομαι πρῶτον ἐνδείξασθαι
<span class="lb" data-page="10" data-line="5" id="l10.5"></span>τοῖς λέγουσι ταῦτα, πῇ ποτε σοφίζονται σφᾶς
<span class="lb" data-page="10" data-line="6" id="l10.6"></span>αὐτούς, εἶτ’ ἐφεξῆς ἀποδεῖξαι τὸν ἅπαντα λόγον εἰς ἓν
<span class="lb" data-page="10" data-line="7" id="l10.7"></span>ἀθροίσας κεφάλαιον. ὅτι μὲν δὴ τὸ ἔαρ οἴονται θερμὸν
<span class="lb" data-page="10" data-line="8" id="l10.8"></span>εἶναι καὶ ὑγρὸν ἅμα καὶ εὔκρατον, ἐνταῦθα σοφίζονται προφανῶς.
<span class="lb" data-page="10" data-line="9" id="l10.9"></span>οὔτε γὰρ ὑγρὸν ὡς ὁ χειμὼν οὔτε θερμὸν ὡς τὸ
<span class="lb" data-page="10" data-line="10" id="l10.10"></span>θέρος, ὥστ’ οὐδέτερον ἀμέτρως. ἀμετρίας δ’ ἦν ἕκαστον τῶν
<span class="lb" data-page="10" data-line="11" id="l10.11"></span>τοιούτων ὀνομάτων καὶ κατ’ αὐτοὺς ἐκείνους δηλωτικόν.
<span class="lb" data-page="10" data-line="12" id="l10.12"></span>ἐσφάλησαν δὲ διχῶς, πρῶτον μὲν ἐκ τοῦ βούλεσθαι πάντως
<span class="lb" data-page="10" data-line="13" id="l10.13"></span>ἐν ταῖς ὥραις εὑρεῖν τὴν τετάρτην συζυγίαν τῶν κράσεων,
<span class="lb" data-page="10" data-line="14" id="l10.14"></span>ἔπειτα δ’ ἐκ τοῦ θερμότερον ἢ κατὰ τὸν χειμῶνα καὶ ὑγρότερον
<span class="lb" data-page="10" data-line="15" id="l10.15"></span>ἢ κατὰ τὸ θέρος ὑπολαμβάνειν ὑπάρχειν τὸ ἔαρ.
<span class="lb" data-page="10" data-line="16" id="l10.16"></span>ἀλλ’ οὔτ’ ἀναγκαῖον ἐν ταῖς ὥραις ὑποτίθεσθαι τὴν τετάρτην
<span class="lb" data-page="10" data-line="17" id="l10.17"></span>συζυγίαν τῶν κράσεων, εἰ μὴ καὶ φαίνοιτο, καὶ τὸ
<span class="lb" data-page="10" data-line="18" id="l10.18"></span>παραβάλλειν αὐτὸ ταῖς ἑκατέρωθεν ὥραις οὐδὲν μᾶλλον ὑγρὸν
<span class="lb" data-page="10" data-line="19" id="l10.19"></span>καὶ θερμὸν ἢ ξηρὸν ἀποδείξει καὶ ψυχρόν. εἰ μὲν γὰρ
<span class="lb" data-page="10" data-line="20" id="l10.20"></span>ἀμετρίας ἐστὶν ὀνόματα τὸ θερμὸν καὶ τὸ ὑγρόν, οὐκ ἀληθεύεται
<span class="lb" data-page="10" data-line="21" id="l10.21"></span><span class="milestone kuhnpb" data-n="1.525" data-unit="kuhn.pb" id="kuhn.pb.1.525"></span>κατ’ αὐτούς· σύμμετρον γὰρ ἐν ἅπασι τὸ ἔαρ. εἰ
<span class="lb" data-page="10" data-line="22" id="l10.22"></span>δ’ ὅτι θέρους μέν ἐστιν ὑγρότερον, χειμῶνος δὲ θερμότερον,
<span class="lb" data-page="10" data-line="23" id="l10.23"></span>ὑγρόν ἐστι καὶ θερμόν, οὐδὲν ἧττον αὐτὸ ψυχρὸν καὶ ξηρὸν
<span class="lb" data-page="10" data-line="24" id="l10.24"></span>νομίζεσθαι προσήκει, διότι θέρους μέν ἐστι ψυχρότερον,
<span class="lb" data-page="10" data-line="25" id="l10.25"></span>χειμῶνος δὲ ξηρότερον. ἢ τίς ἀποκλήρωσις, ἓν μὲν τῶν ἐκ
<span class="lb" data-page="10" data-line="26" id="l10.26"></span>τῆς ἀντιθέσεως ἀπὸ τοῦ χειμῶνος, ἓν δ’ ἀπὸ τοῦ θέρους
<span class="lb" data-page="10" data-line="27" id="l10.27"></span>λαμβάνειν; ἐν ἑκατέροις γὰρ ἀμφοτέρων διαφέρον οὐκ ἐξ
<span class="lb" data-page="10" data-line="28" id="l10.28"></span>ἡμίσεος ὀφείλει τὴν παραβολὴν ἀλλ’ ὁλόκληρον ἴσχειν. καὶ
<span class="lb" data-page="10" data-line="29" id="l10.29"></span>μὴν εἴπερ οὕτω γίγνοιτο, τἀναντία φήσομεν ὑπάρχειν αὐτό. ﻿
<span class="pb" data-page="11" id="p11"></span>
<span class="lb" data-page="11" data-line="1" id="l11.1"></span>θερμὸν μὲν γὰρ ἔσται καὶ ξηρόν, εἰ τῷ χειμῶνι, ψυχρὸν
<span class="lb" data-page="11" data-line="2" id="l11.2"></span>δ’ αὖ καὶ ὑγρόν, εἰ τῷ θέρει παραβάλλοιτο. κατ’ οὐδετέραν
<span class="lb" data-page="11" data-line="3" id="l11.3"></span>οὖν τῶν παραβολῶν ὁλοκλήρως γιγνομένην ὑγρὸν ἔσται καὶ
<span class="lb" data-page="11" data-line="4" id="l11.4"></span>θερμόν. εἰ δ’ ἔξεστιν ἐκείνοις ἐξ ἑκατέρας αὐτῶν ἥμισυ λαβοῦσιν
<span class="lb" data-page="11" data-line="5" id="l11.5"></span>ὑγρὸν ἀποφαίνειν αὐτὸ καὶ θερμόν, ἐξέσται δήπου
<span class="lb" data-page="11" data-line="6" id="l11.6"></span>καὶ ἡμῖν ἐπὶ θάτερον ἥμισυ μετελθοῦσι ξηρὸν καὶ ψυχρὸν
<span class="lb" data-page="11" data-line="7" id="l11.7"></span>ἀποφῆναι, ξηρὸν μὲν ὡς πρὸς τὸν χειμῶνα, ψυχρὸν δ’ ὡς
<span class="lb" data-page="11" data-line="8" id="l11.8"></span>πρὸς τὸ θέρος. ἅπαντ’ οὖν οὕτως ἔσται τὸ ἔαρ, ὑγρὸν καὶ
<span class="lb" data-page="11" data-line="9" id="l11.9"></span>ξηρὸν καὶ ψυχρὸν καὶ θερμόν.
<span class="lb" data-page="11" data-line="10" id="l11.10"></span><span class="milestone kuhnpb" data-n="1.526" data-unit="kuhn.pb" id="kuhn.pb.1.526"></span>Ἀλλ’ οὐδὲ κατ’ αὐτοὺς ἐκείνους οἷόν τ’ ἐστὶν ἐν ἑνὶ
<span class="lb" data-page="11" data-line="11" id="l11.11"></span>καὶ ταὐτῷ πράγματι τὰς τέτταρας ἐπικρατῆσαι ποιότητας.
<span class="lb" data-page="11" data-line="12" id="l11.12"></span>οὔκουν οὔτε θέρει παραβάλλειν οὔτε χειμῶνι τὸ ἔαρ, ἀλλ’
<span class="lb" data-page="11" data-line="13" id="l11.13"></span>αὐτὸ καθ’ ἑαυτὸ σκοπεῖσθαι δίκαιον. οὐδὲ γὰρ οὐδὲ τὸν
<span class="lb" data-page="11" data-line="14" id="l11.14"></span>χειμῶνα διὰ τοῦτο λέγομεν ὑγρὸν εἶναι καὶ ψυχρόν, ὅτι
<span class="lb" data-page="11" data-line="15" id="l11.15"></span>τῶν ἄλλων ὡρῶν ἐστιν ὑγρότατός τε καὶ ψυχρότατος, ἀλλὰ
<span class="lb" data-page="11" data-line="16" id="l11.16"></span>τοῦτο μὲν ἄλλως αὐτῷ συμβέβηκεν· ὅτι δὲ πλεονεκτεῖ κατ’
<span class="lb" data-page="11" data-line="17" id="l11.17"></span>αὐτὸν ἡ μὲν ὑγρότης τῆς ξηρότητος, ἡ δὲ ψυχρότης τῆς
<span class="lb" data-page="11" data-line="18" id="l11.18"></span>θερμότητος, διὰ τοῦθ’ ὑγρὸς καὶ ψυχρὸς εἶναι λέγεται. κατὰ
<span class="lb" data-page="11" data-line="19" id="l11.19"></span>ταὐτὰ δὲ καὶ τὸ θέρος, ὅτι κἀν τούτῳ τὸ μὲν ὑγρὸν ἀπολείπεται
<span class="lb" data-page="11" data-line="20" id="l11.20"></span>τοῦ ξηροῦ, τὸ δὲ ψυχρὸν τοῦ θερμοῦ, διὰ τοῦτο
<span class="lb" data-page="11" data-line="21" id="l11.21"></span>θερμὸν εἶναι λέγεται καὶ ξηρόν. καὶ γὰρ καὶ δίκαιον ἐκ
<span class="lb" data-page="11" data-line="22" id="l11.22"></span>τῆς οἰκείας φύσεως ἑκάστην τῶν ὡρῶν ἐξεταζομένην, ἀλλὰ
<span class="lb" data-page="11" data-line="23" id="l11.23"></span>μὴ πρὸς ἄλλην τινὰ παραβαλλομένην ἢ θερμὴν ἢ ψυχρὰν ἢ
<span class="lb" data-page="11" data-line="24" id="l11.24"></span>ξηρὰν ἢ ὑγρὰν ὀνομάζεσθαι. καὶ δὴ καὶ σκοπουμένῳ σοι
<span class="lb" data-page="11" data-line="25" id="l11.25"></span>κατὰ τάδε φανεῖται τὸ ἔαρ ἀκριβῶς μέσον ἁπασῶν τῶν
<span class="pb" data-page="12" id="p12"></span>
<span class="lb" data-page="12" data-line="1" id="l12.1"></span>ὑπερβολῶν. οὔτε γὰρ ὡς ἐν χειμῶνι πλεονεκτεῖ τὸ ψυχρὸν
<span class="lb" data-page="12" data-line="2" id="l12.2"></span><span class="milestone kuhnpb" data-n="1.527" data-unit="kuhn.pb" id="kuhn.pb.1.527"></span>ἐν αὐτῷ τοῦ θερμοῦ οὔθ’ ὡς ἐν θέρει πλεονεκτεῖται.
<span class="lb" data-page="12" data-line="3" id="l12.3"></span>κατὰ ταὐτὰ δὲ καὶ ξηρότητός τε καὶ ὑγρότητος ἰσομοιρία
<span class="lb" data-page="12" data-line="4" id="l12.4"></span>τίς ἐστιν ἐν αὐτῷ μήθ’ ὡς ἐν θέρει κρατοῦντος τοῦ ξηροῦ
<span class="lb" data-page="12" data-line="5" id="l12.5"></span>μήθ’ ὡς ἐν χειμῶνι τοῦ ὑγροῦ καὶ διὰ τοῦτ’ ὀρθῶς εἴρηται
<span class="lb" data-page="12" data-line="6" id="l12.6"></span>πρὸς Ἱπποκράτους· "ἦρ δὲ ὑγιεινότατον καὶ ἥκιστα θανατῶδες".
<span class="lb" data-page="12" data-line="7" id="l12.7"></span>Ἀλλὰ καὶ τὸ φθινόπωρον ἧττον μὲν ἢ τὸ θέρος θερμόν,
<span class="lb" data-page="12" data-line="8" id="l12.8"></span>ἧττον δ’ ἢ ὁ χειμὼν ψυχρόν. ὥστε ταύτῃ μὲν οὔτε
<span class="lb" data-page="12" data-line="9" id="l12.9"></span><span class="milestone lineno" data-n="10" data-unit="lineno" id="lineno.10"></span>θερμὸν ἁπλῶς οὔτε ψυχρόν, ἀμφότερα γάρ ἐστι, καὶ οὐδέτερον
<span class="lb" data-page="12" data-line="10" id="l12.10"></span>ἄκρως. ἕτερον δέ τι πρόσεστιν αὐτῷ κακόν, ὅπερ
<span class="lb" data-page="12" data-line="11" id="l12.11"></span>ἐπεσημήνατο καὶ Ἱπποκράτης ἐν Ἀφορισμοῖς εἰπών· "ὁκόταν
<span class="lb" data-page="12" data-line="12" id="l12.12"></span>τῆς αὐτῆς ἡμέρης ὁτὲ μὲν θάλπος, ὁτὲ δὲ ψῦχος ποιέῃ,
<span class="lb" data-page="12" data-line="13" id="l12.13"></span>φθινοπωρινὰ τὰ νοσήματα προσδέχεσθαι χρή". καὶ τοῦτό γ’
<span class="lb" data-page="12" data-line="14" id="l12.14"></span><span class="milestone lineno" data-n="15" data-unit="lineno" id="lineno.15"></span>ἐστὶ τὸ μάλιστα νοσῶδες ἐργαζόμενον τὸ φθινόπωρον, ἡ
<span class="lb" data-page="12" data-line="15" id="l12.15"></span>ἀνωμαλία τῆς κράσεως. οὐκ ὀρθῶς οὖν εἴρηται ψυχρὸν καὶ
<span class="lb" data-page="12" data-line="16" id="l12.16"></span>ξηρόν, οὐ γάρ ἐστι ψυχρόν αὐτὸ καθ’ αὑτὸ θεωρούμενον,
<span class="lb" data-page="12" data-line="17" id="l12.17"></span><span class="milestone kuhnpb" data-n="1.528" data-unit="kuhn.pb" id="kuhn.pb.1.528"></span>ὥσπερ ὁ χειμών, ἀλλὰ τῷ θέρει παραβαλλόμενον ἐκείνου
<span class="lb" data-page="12" data-line="18" id="l12.18"></span>ψυχρότερον. οὐ μὴν οὐδ’ ὁμαλῶς εὔκρατον, ὡς τὸ ἔαρ, ἀλλ’
<span class="lb" data-page="12" data-line="19" id="l12.19"></span><span class="milestone lineno" data-n="20" data-unit="lineno" id="lineno.20"></span>ἐν τούτῳ δὴ καὶ μάλιστα διενήνοχεν ἐκείνης τῆς ὥρας, ὅτι
<span class="lb" data-page="12" data-line="20" id="l12.20"></span>τὴν εὐκρασίαν τε καὶ τὴν ὁμαλότητα διὰ παντὸς ἴσην οὐ
<span class="lb" data-page="12" data-line="21" id="l12.21"></span>κέκτηται. πολὺ γὰρ θερμότερόν ἐστι κατὰ τὴν μεσημβρίαν
<span class="lb" data-page="12" data-line="22" id="l12.22"></span>ἢ κατὰ τὴν ἕω τε καὶ τὴν ἑσπέραν. ὑγρότητος δὲ καὶ
<span class="lb" data-page="12" data-line="23" id="l12.23"></span>ξηρότητος οὐκ ἀκριβῶς μέν ἐστι μέσον, ὡς τὸ ἔαρ, ἀλλ’
<span class="lb" data-page="12" data-line="24" id="l12.24"></span><span class="milestone lineno" data-n="25" data-unit="lineno" id="lineno.25"></span>ἐπὶ τὸ ξηρότερον ῥέπει. λείπεται δὲ κἀν τούτῳ τοῦ θέρους,
<span class="lb" data-page="12" data-line="25" id="l12.25"></span>οὐ μὴν τοσοῦτόν γ’ ὅσον θερμότητι. δῆλον οὖν, ὡς οὐδὲ
<span class="lb" data-page="12" data-line="26" id="l12.26"></span>τὸ φθινόπωρον ἁπλῶς οὕτω ῥητέον, ὡς ἐκεῖνοι λέγουσι,
<span class="pb" data-page="13" id="p13"></span>
<span class="lb" data-page="13" data-line="1" id="l13.1"></span>ψυχρόν τ’ εἶναι καὶ ξηρόν. ἄκρως μὲν γὰρ οὐδέτερόν ἐστιν,
<span class="lb" data-page="13" data-line="2" id="l13.2"></span>ἐπικρατεῖ δ’ ἐν αὐτῷ τὸ ξηρὸν τοῦ ὑγροῦ καὶ δικαίως ἂν
<span class="lb" data-page="13" data-line="3" id="l13.3"></span>λεχθείη ταύτῃ μὲν ξηρόν, ἐν δὲ τῇ κατὰ θερμότητα καὶ
<span class="lb" data-page="13" data-line="4" id="l13.4"></span>ψυχρότητα διαφορᾷ μικτὸν ἐξ ἀμφοῖν καὶ ἀνώμαλον.
<span class="lb" data-page="13" data-line="5" id="l13.5"></span>Ὥστ’ εἴπερ τὰς τέτταρας συζυγίας τῶν κράσεων εἰς τὰς
<span class="lb" data-page="13" data-line="6" id="l13.6"></span>τέτταρας ὥρας διανεῖμαι σπουδάζουσιν, ἴστωσαν οὐ μόνον
<span class="lb" data-page="13" data-line="7" id="l13.7"></span>ἦρι κακῶς προσάψαντες ὑγρότητα καὶ θερμότητα κράσεως,
<span class="lb" data-page="13" data-line="8" id="l13.8"></span><span class="milestone kuhnpb" data-n="1.529" data-unit="kuhn.pb" id="kuhn.pb.1.529"></span>ἀλλὰ καὶ φθινοπώρῳ ψυχρότητα καὶ ξηρότητα. καίτοι γ’,
<span class="lb" data-page="13" data-line="9" id="l13.9"></span>εἰ καὶ τοῦτο συνεχωρεῖτο ξηρὸν εἶναι καὶ ψυχρόν, οὐκ ἦν
<span class="lb" data-page="13" data-line="10" id="l13.10"></span>ἀναγκαῖον εὐθέως ὑγρὸν εἶναι καὶ θερμὸν τὸ ἔαρ. οὐ γὰρ
<span class="lb" data-page="13" data-line="11" id="l13.11"></span>εἰ τέτταρες αἱ πᾶσαι συζυγίαι κράσεών εἰσιν ἀμέτρων, ἤδη
<span class="lb" data-page="13" data-line="12" id="l13.12"></span>καὶ πάσας ἀναγκαῖον εἰς τὰς τέτταρας ὥρας νενεμῆσθαι.
<span class="lb" data-page="13" data-line="13" id="l13.13"></span>ἀλλ’ εἴπερ ἄρα τάξις τίς ἐστιν ἐν τῷ κόσμῳ καὶ κατὰ τὸ
<span class="lb" data-page="13" data-line="14" id="l13.14"></span>βέλτιον, οὐ τὸ χεῖρον ἅπαντα κεκόσμηται, πιθανώτερον ἦν,
<span class="lb" data-page="13" data-line="15" id="l13.15"></span>εὐκράτους μὲν τὰς πλείους ὥρας γίγνεσθαι, μίαν δ’ ἐξ αὐτῶν,
<span class="lb" data-page="13" data-line="16" id="l13.16"></span>εἴπερ ἄρα, τὴν δύσκρατον· οἱ δὲ τοὐναντίον ἐπιδεῖξαι
<span class="lb" data-page="13" data-line="17" id="l13.17"></span>σπεύδουσιν, ὡς οὐδεμία τῶν ὡρῶν ἐστιν εὔκρατος, ἀλλ’ ἐξ
<span class="lb" data-page="13" data-line="18" id="l13.18"></span>ἀνάγκης ἐν αὐταῖς ἐπικρατεῖ νῦν μὲν τὸ ψυχρόν, αὖθις δὲ
<span class="lb" data-page="13" data-line="19" id="l13.19"></span>τὸ θερμόν, καὶ νῦν μέν, εἰ τύχοι, τὸ ξηρόν, αὖθις δὲ τὸ
<span class="lb" data-page="13" data-line="20" id="l13.20"></span>ὑγρόν. ἐγὼ δὲ τοσοῦτον ἀποδέω ἢ θερμὸν καὶ ὑγρὸν ἀποφαίνειν
<span class="lb" data-page="13" data-line="21" id="l13.21"></span>τὸ ἔαρ, ἢ ὅ τί περ ἂν εὔκρατον ᾖ, θερμὸν καὶ
<span class="lb" data-page="13" data-line="22" id="l13.22"></span>ὑγρὸν εἶναι συγχωρεῖν, ὥστε πᾶν τοὐναντίον ἀποφαίνομαι
<span class="lb" data-page="13" data-line="23" id="l13.23"></span>χειρίστην εἶναι κατάστασιν κράσεως τοῦ περιέχοντος ἡμᾶς
<span class="lb" data-page="13" data-line="24" id="l13.24"></span>ἀέρος τὴν θερμὴν καὶ ὑγράν, ἣν ἐν μὲν ταῖς ὥραις οὐκ
<span class="lb" data-page="13" data-line="25" id="l13.25"></span><span class="milestone kuhnpb" data-n="1.530" data-unit="kuhn.pb" id="kuhn.pb.1.530"></span>ἂν εὕροις ὅλως, ἐν δὲ ταῖς νοσώδεσι καὶ λοιμώδεσι καταστάσεσιν
<span class="lb" data-page="13" data-line="26" id="l13.26"></span>ἐνίοτε συμπίπτει, καθάπερ που καὶ Ἱπποκράτης
<span class="pb" data-page="14" id="p14"></span>
<span class="lb" data-page="14" data-line="1" id="l14.1"></span>ἐμνημόνευσε λέγων· "ὗεν ἐν καύμασιν ὕδατι λάβρῳ δι’ ὅλου".
<span class="lb" data-page="14" data-line="2" id="l14.2"></span>τοῦτο γὰρ ἴδιόν ἐστιν ὑγρᾶς καὶ θερμῆς καταστάσεως ὕειν
<span class="lb" data-page="14" data-line="3" id="l14.3"></span>συνεχῶς ἐν καύμασιν. εἰ δ’ ἤτοι μόνον εἴη καῦμα, καθάπερ
<span class="lb" data-page="14" data-line="4" id="l14.4"></span>ἐπὶ τοῦ κατὰ φύσιν ἔχοντος θέρους, ἢ ὕοι μὲν ἀλλ’ ἐν
<span class="lb" data-page="14" data-line="5" id="l14.5"></span>κρύει, καθάπερ ἐν χειμῶνι, θερμὴν καὶ ὑγρὰν οὐχ οἷόν τε
<span class="lb" data-page="14" data-line="6" id="l14.6"></span>τὴν τοιαύτην εἶναι κατάστασιν. ἆρ’ οὖν ἄνοσον ἐκεῖνο τὸ
<span class="lb" data-page="14" data-line="7" id="l14.7"></span>θέρος, ἐν ᾧ, φησίν, ὗεν ἐν καύμασιν ὕδατι λάβρῳ δι’ ὅλου;
<span class="lb" data-page="14" data-line="8" id="l14.8"></span>καὶ μὴν ἄνθρακας ἐν τούτῳ γενέσθαι διηγεῖται, σαπέντων
<span class="lb" data-page="14" data-line="9" id="l14.9"></span>δηλονότι τῶν ἐν τῷ σώματι περιττωμάτων καί τινας ἰχῶρας
<span class="lb" data-page="14" data-line="10" id="l14.10"></span>θερμοὺς καὶ ὑγροὺς ἀμέτρως γεννησάντων. εἴσῃ δ’ ἐξ αὐτῆς
<span class="lb" data-page="14" data-line="11" id="l14.11"></span>τῆς ῥήσεως, εἰ πᾶσαν αὐτήν σοι παραγράψαιμι, τόνδε
<span class="lb" data-page="14" data-line="12" id="l14.12"></span>τὸν τρόπον ἔχουσαν· "ἄνθρακες ἐν Κρανῶνι θερινοί. ὗεν
<span class="lb" data-page="14" data-line="13" id="l14.13"></span>ἐν καύμασιν ὕδατι λάβρῳ δι’ ὅλου. ἐγίνοντο δὲ μᾶλλον
<span class="lb" data-page="14" data-line="14" id="l14.14"></span>νότῳ καὶ ὑπεγίνοντο μὲν ὑπὸ τὸ δέρμα ἰχῶρες. ἐγκαταλαμβανόμενοι
<span class="lb" data-page="14" data-line="15" id="l14.15"></span>δ’ ἐθερμαίνοντο καὶ κνησμὸν ἐνεποίεον· εἶτα
<span class="lb" data-page="14" data-line="16" id="l14.16"></span><span class="milestone kuhnpb" data-n="1.531" data-unit="kuhn.pb" id="kuhn.pb.1.531"></span>φλύκταιναι ὥσπερ πυρίκαυστοι ἐπανίσταντο καὶ ὑπὸ τὸ
<span class="lb" data-page="14" data-line="17" id="l14.17"></span>δέρμα καίεσθαι ἐδόκεον".
<span class="lb" data-page="14" data-line="18" id="l14.18"></span>Ἀλλ’ ἐνταῦθα μὲν ὡς ἂν μιᾶς ὥρας μετακοσμηθείσης
<span class="lb" data-page="14" data-line="19" id="l14.19"></span>ἧττον τὸ κακόν. εἰ δὲ δύο ἢ τρεῖς ὑπαλλαχθεῖεν ἢ καὶ
<span class="lb" data-page="14" data-line="20" id="l14.20"></span>σύμπαν τὸ ἔτος ὑγρὸν καὶ θερμὸν γένοιτο, μέγιστον ἀνάγκη
<span class="lb" data-page="14" data-line="21" id="l14.21"></span>συμπεσεῖν οὕτω λοιμόν, οἷον ἐν τῷ τρίτῳ τῶν Ἐπιδημιῶν
<span class="lb" data-page="14" data-line="22" id="l14.22"></span>διηγεῖται. παραγράψω δὲ πρῶτα μὲν ἃ περὶ τῆς τῶν ὡρῶν
<span class="lb" data-page="14" data-line="23" id="l14.23"></span>ἀκοσμίας εἶπεν, ἐφεξῆς δὲ καὶ τὰ περὶ τῆς ἐπιγενομένης
<span class="lb" data-page="14" data-line="24" id="l14.24"></span>φθορᾶς τῶν ἀνθρώπων. ἐν ἅπασι δ’ αὐτοῖς προσέχειν σε
<span class="lb" data-page="14" data-line="25" id="l14.25"></span>τὸν νοῦν ἀκριβῶς ἀξιῶ καὶ σκοπεῖσθαι πρῶτον μέν, ὁποῖόν
<span class="lb" data-page="14" data-line="26" id="l14.26"></span>τι πρᾶγμα θερμὴ καὶ ὑγρὰ κρᾶσίς ἐστιν, ὡς οὐδὲν ἦρι
<span class="lb" data-page="14" data-line="27" id="l14.27"></span>παρόμοιον, εὐκράτῳ χρήματι· δεύτερον δ’ ὡς ἀναγκαῖον ἐν
<span class="lb" data-page="14" data-line="28" id="l14.28"></span>αὐτῇ σήπεσθαι πάντα. ἄρχεται μὲν οὖν ὁ Ἱπποκράτης τῆς
<span class="pb" data-page="15" id="p15"></span>
<span class="lb" data-page="15" data-line="1" id="l15.1"></span>διηγήσεως ὧδε· "ἔτος νότιον, ἔπομβρον, ἄπνοια διὰ τέλεος".
<span class="lb" data-page="15" data-line="2" id="l15.2"></span>εἶτα τούτοις ἐπιφέρει τὰ κατὰ μέρος ἁπάσης τῆς καταστάσεως,
<span class="lb" data-page="15" data-line="3" id="l15.3"></span>ὄμβρους πολλοὺς ἐν θερμῇ καὶ νοτίᾳ καταστάσει
<span class="lb" data-page="15" data-line="4" id="l15.4"></span>γενέσθαι γράφων, εἶτ’ αὖθις ἐπὶ τέλει τὸν σύμπαντα λόγον
<span class="lb" data-page="15" data-line="5" id="l15.5"></span>εἰς ἓν κεφάλαιον ἀγαγὼν οὕτω φησί· "γενομένου δὲ τοῦ
<span class="lb" data-page="15" data-line="6" id="l15.6"></span><span class="milestone kuhnpb" data-n="1.532" data-unit="kuhn.pb" id="kuhn.pb.1.532"></span>ἔτεος ὅλου νοτίου καὶ ὑγροῦ καὶ μαλακοῦ" τάδε καὶ τάδε
<span class="lb" data-page="15" data-line="7" id="l15.7"></span>συνέπεσεν, ἃ σύμπαντα μὲν γράφειν ἐν τῷδε τῷ λόγῳ μακρόν.
<span class="lb" data-page="15" data-line="8" id="l15.8"></span>ἔνεστι δὲ τῷ βουλομένῳ λαβόντι τὸ τρίτον τῶν Ἐπιδημιῶν
<span class="lb" data-page="15" data-line="9" id="l15.9"></span>ἀναγιγνώσκειν τὰ κατὰ μέρος εἰς ἓν ἅπαντα κεφάλαιον
<span class="lb" data-page="15" data-line="10" id="l15.10"></span>ἀναγόμενα, σηπεδόνα μεγίστην, ἧς καὶ αὐτῆς ὀνομαστὶ πολλάκις
<span class="lb" data-page="15" data-line="11" id="l15.11"></span>ὁ Ἱπποκράτης ἐπιμέμνηται, ποτὲ μὲν ὡδίπως λέγων·
<span class="lb" data-page="15" data-line="12" id="l15.12"></span>"ἦν δὲ καὶ τὸ ῥεῦμα τὸ συνιστάμενον οὐ πύῳ ἴκελον, ἀλλὰ
<span class="lb" data-page="15" data-line="13" id="l15.13"></span>σηπεδών τις ἄλλη καὶ ῥεῦμα πολὺ καὶ ποικίλον"· ποτὲ δὲ
<span class="lb" data-page="15" data-line="14" id="l15.14"></span>πάλιν ὡδί· "καὶ ἐν αἰδοίοισιν ἄνθρακες οἱ κατὰ θέρος καὶ
<span class="lb" data-page="15" data-line="15" id="l15.15"></span>ἄλλα, ἃ σῆψις καλέεται", καὶ ὡς ἐκ τῆς σήψεως ταύτης
<span class="lb" data-page="15" data-line="16" id="l15.16"></span>πολλοῖς μὲν βραχίων καὶ πῆχυς ὅλος ἀπερρύη, πολλοῖς δὲ
<span class="lb" data-page="15" data-line="17" id="l15.17"></span>μηρὸς ἢ τὰ περὶ κνήμην ἀπεψιλοῦτο καὶ ποὺς ὅλος. ἀλλὰ
<span class="lb" data-page="15" data-line="18" id="l15.18"></span>καὶ σαρκῶν καὶ ὀστῶν καὶ νεύρων ἐκπτώσεις ἐγίγνοντο μεγάλαι.
<span class="lb" data-page="15" data-line="19" id="l15.19"></span>καὶ ὅλως οὐδὲν ἔστιν εὑρεῖν ὧν ἔγραψε παθημάτων,
<span class="lb" data-page="15" data-line="20" id="l15.20"></span>ὃ μὴ σηπεδόνος ἔκγονον ὑπάρχει, δεόντως. οὔτε γὰρ ὑπὸ
<span class="lb" data-page="15" data-line="21" id="l15.21"></span>ξηροῦ τι σήπεσθαι πέφυκεν οὔθ’ ὑπὸ ψυχροῦ. μάθοις δ’
<span class="lb" data-page="15" data-line="22" id="l15.22"></span>ἄν, εἰ θεάσαιο τά τε κρέα καὶ τἆλλα σύμπαντα τὰ πρὸς
<span class="lb" data-page="15" data-line="23" id="l15.23"></span><span class="milestone kuhnpb" data-n="1.533" data-unit="kuhn.pb" id="kuhn.pb.1.533"></span>τῶν ἀνθρώπων ταριχευόμενα, τὰ μὲν ἁλσί, τὰ δ’ ἅλμῃ,
<span class="lb" data-page="15" data-line="24" id="l15.24"></span>τὰ δ’ ὄξει, τὰ δ’ ἄλλῳ τινὶ τῶν ξηραινόντων σκευαζόμενα
<span class="lb" data-page="15" data-line="25" id="l15.25"></span>καλῶς. μάθοις δ’ ἂν καὶ ὡς ἐν τῷ βορρᾷ, ξηρῷ καὶ ψυχρῷ ﻿
<span class="pb" data-page="16" id="p16"></span>
<span class="lb" data-page="16" data-line="1" id="l16.1"></span>τὴν φύσιν ὑπάρχοντι, ἄσηπτα μέχρι πλείστου διαμένει πάντα·
<span class="lb" data-page="16" data-line="2" id="l16.2"></span>σήπεται δ’ ἑτοίμως ἐν νοτίαις καταστάσεσιν. ἔστι γὰρ οὖν
<span class="lb" data-page="16" data-line="3" id="l16.3"></span>καὶ οὗτος ὁ ἄνεμος ὑγρὸς καὶ θερμός.
<span class="lb" data-page="16" data-line="4" id="l16.4"></span>Ὥστε πᾶν τοὐναντίον ἡμεῖς ἀποφαινόμεθα τοῖς ὑγρὸν
<span class="lb" data-page="16" data-line="5" id="l16.5"></span>καὶ θερμὸν ὑπολαμβάνουσιν εἶναι τὸ ἔαρ. οὔτε γὰρ τοιοῦτόν
<span class="lb" data-page="16" data-line="6" id="l16.6"></span>ἐστιν οὔθ’ ὑγιεινὸν ἂν ἦν, εἴπερ ἦν τοιοῦτον. οἱ δὲ
<span class="lb" data-page="16" data-line="7" id="l16.7"></span>καὶ τοιοῦτον εἶναί φασιν αὐτὸ καὶ διὰ τοῦθ’ ὑπάρχειν ὑγιεινόν,
<span class="lb" data-page="16" data-line="8" id="l16.8"></span>ἐν ἀμφοτέροις ἁμαρτάνοντες, ὅσα τε ταῖς αἰσθήσεσιν
<span class="lb" data-page="16" data-line="9" id="l16.9"></span>ἔνεστι διαγνῶναι καὶ ὅσα τῷ λόγῳ διασκέψασθαι. ταῖς μὲν
<span class="lb" data-page="16" data-line="10" id="l16.10"></span>γὰρ αἰσθήσεσιν ἔνεστιν ἐναργῶς μαθεῖν εὔκρατον ἀκριβῶς
<span class="lb" data-page="16" data-line="11" id="l16.11"></span>αὐτό, τῷ λόγῳ δ’ ἐξευρεῖν, ὡς διὰ τοῦτ’ ἐστὶν ὑγιεινόν,
<span class="lb" data-page="16" data-line="12" id="l16.12"></span>διότι μηδὲν ἐπικρατεῖ τῶν τεττάρων. εἰ δέ γ’ ἤτοι τὸ θερμὸν
<span class="lb" data-page="16" data-line="13" id="l16.13"></span>ἐπεκράτει πολλῷ τοῦ ψυχροῦ ἢ τὸ ὑγρὸν τοῦ ξηροῦ,
<span class="lb" data-page="16" data-line="14" id="l16.14"></span>σηπεδόνων τ’ ἂν ἦν εὔφορον οὕτω καὶ πασῶν τῶν ὡρῶν
<span class="lb" data-page="16" data-line="15" id="l16.15"></span><span class="milestone kuhnpb" data-n="1.534" data-unit="kuhn.pb" id="kuhn.pb.1.534"></span>νοσωδέστατον. ἀλλ’ ἡ τῆς τῶν τεττάρων κράσεως ἰσομοιρία
<span class="lb" data-page="16" data-line="16" id="l16.16"></span>τῆς τ’ εὐκρασίας αὐτοῦ καὶ τῆς ὑγιείας αἰτία. πόθεν οὖν
<span class="lb" data-page="16" data-line="17" id="l16.17"></span>ἐπῆλθέ τισιν ἰατροῖς τε καὶ φιλοσόφοις ὑγρὸν καὶ θερμὸν
<span class="lb" data-page="16" data-line="18" id="l16.18"></span>ἀποφήνασθαι τὸ ἔαρ; ἐκ τοῦ βουληθῆναι δηλονότι τὰς τέτταρας
<span class="lb" data-page="16" data-line="19" id="l16.19"></span>συζυγίας τῶν κράσεων εἰς τὰς τέτταρας ὥρας διανεῖμαι.
<span class="lb" data-page="16" data-line="20" id="l16.20"></span>τοῦτο δ’ αὐτὸ πάλιν ἐκ τοῦ παραλιπεῖν τὴν πρώτην
<span class="lb" data-page="16" data-line="21" id="l16.21"></span>ἁπασῶν, τὴν εὔκρατον, ἐγένετο. καὶ γὰρ οὖν καὶ διαιτημάτων
<span class="lb" data-page="16" data-line="22" id="l16.22"></span>καὶ φαρμάκων ἁπάντων τε τῶν ὄντων εἰς τὰς τέτταρας
<span class="lb" data-page="16" data-line="23" id="l16.23"></span>ταύτας συζυγίας ἀνάγουσι τὰς διαφοράς.
</p>
          </article>

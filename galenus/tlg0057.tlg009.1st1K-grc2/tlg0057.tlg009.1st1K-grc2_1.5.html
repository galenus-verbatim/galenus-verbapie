<article xmlns="http://www.w3.org/1999/xhtml" id="urn:cts:greekLit:tlg0057.tlg009.1st1K-grc2:1.5">
<span class="pb page1" data-page="16" id="p16"></span>


            <p>
<span class="lb" data-page="16" data-line="24" id="l16.24"></span>Ὧι καὶ δῆλον, εἰς ὅσον οἱ περὶ φύσεως λογισμοὶ
<span class="lb" data-page="16" data-line="25" id="l16.25"></span>σφαλέντες τῆς ἀληθείας εἰς τὰς ἰάσεις βλάπτουσι
<span class="lb" data-page="16" data-line="26" id="l16.26"></span>καὶ βέλτιόν ἐστι δυοῖν θάτερον, ἢ μηδ’ ὅλως ἅπτεσθαι τῶν
<span class="lb" data-page="16" data-line="27" id="l16.27"></span>τοιούτων λόγων, ἀλλ’ ἐπιτρέψαι τῇ πείρᾳ τὸ πᾶν, ἢ πρότερον
<span class="lb" data-page="16" data-line="28" id="l16.28"></span>ἐν τῇ λογικῇ θεωρίᾳ γυμνάσασθαι. τὸ δὲ μήτε τῇ
<span class="lb" data-page="16" data-line="29" id="l16.29"></span>πείρᾳ προσέχειν τὸν νοῦν ἐπιχειρεῖν τε θεωρίᾳ φυσικῇ πρὸ
<span class="pb" data-page="17" id="p17"></span>
<span class="lb" data-page="17" data-line="1" id="l17.1"></span>τοῦ τὸν λογισμόν, ᾧ μέλλοιμεν εὑρίσκειν αὐτήν, ἀσκῆσαι
<span class="lb" data-page="17" data-line="2" id="l17.2"></span><span class="milestone kuhnpb" data-n="1.535" data-unit="kuhn.pb" id="kuhn.pb.1.535"></span>πρεπόντως εἰς τὰ τοιαῦτ’ ἀναγκαῖον ἀπάγειν σοφίσματα,
<span class="lb" data-page="17" data-line="3" id="l17.3"></span>καὶ περί τε τῶν φαινομένων ὡς ἀναισθήτους ἀναγκάζει
<span class="lb" data-page="17" data-line="4" id="l17.4"></span>διαλέγεσθαι μάρτυρά τε καλεῖν Ἀριστοτέλην παρακούοντας
<span class="lb" data-page="17" data-line="5" id="l17.5"></span>ὧν διδάσκει. πολλαχῶς γὰρ ἐκεῖνος οἶδε καὶ τὸ θερμὸν
<span class="lb" data-page="17" data-line="6" id="l17.6"></span>λεγόμενον καὶ τὸ ψυχρὸν καὶ τὸ ξηρὸν καὶ τὸ ὑγρόν· οἱ
<span class="lb" data-page="17" data-line="7" id="l17.7"></span>δ’ οὐκ ἀκούουσιν αὐτοῦ πολλαχῶς ἀλλ’ ὡσαύτως ἀεί. καὶ
<span class="lb" data-page="17" data-line="8" id="l17.8"></span>μὲν δὴ καὶ ὡς οὐ ταὐτόν ἐστιν ἢ οἰκείῳ τινὶ καὶ συμφύτῳ
<span class="lb" data-page="17" data-line="9" id="l17.9"></span>θερμῷ θερμὸν ὑπάρχειν ἢ ἐπικτήτῳ τε καὶ ἀλλοτρίῳ διῆλθεν
<span class="lb" data-page="17" data-line="10" id="l17.10"></span>Ἀριστοτέλης· οἱ δὲ καὶ τούτου παρακούουσιν. ἔτι δὲ πρὸς
<span class="lb" data-page="17" data-line="11" id="l17.11"></span>τούτοις ὁ μὲν Ἀριστοτέλης, ὡσαύτως δὲ καὶ ὁ Θεόφραστος,
<span class="lb" data-page="17" data-line="12" id="l17.12"></span>εἰς ὅ τι χρὴ βλέποντας ἢ εὔκρατον ἢ δύσκρατον ὑπολαμβάνειν
<span class="lb" data-page="17" data-line="13" id="l17.13"></span>εἶναι τὴν φύσιν, ἀκριβῶς εἰρήκασιν· οἱ δ’ οὐδὲ τοῦτο
<span class="lb" data-page="17" data-line="14" id="l17.14"></span>γιγνώσκουσιν, ἀλλ’ ὅταν ἀκούσωσί που λεγόντων αὐτῶν ὑγρὸν
<span class="lb" data-page="17" data-line="15" id="l17.15"></span>εἶναι καὶ θερμὸν τὸ ζῷον ἢ τὴν τοῦ παιδὸς κρᾶσιν ὑγρὰν
<span class="lb" data-page="17" data-line="16" id="l17.16"></span>καὶ θερμήν, οὔθ’ ὅπως εἴρηται ταῦτα συνιᾶσιν ἐμπλήκτως
<span class="lb" data-page="17" data-line="17" id="l17.17"></span>τε μεταφέρουσι τὸν λόγον ἐπὶ τὰς ὥρας ὥσπερ ταὐτὸν ὂν
<span class="lb" data-page="17" data-line="18" id="l17.18"></span>ἀλλ’ οὐ μακρῷ διαφέρον ἢ τὴν οἰκείαν κρᾶσιν ὑγρὰν εἶναι
<span class="lb" data-page="17" data-line="19" id="l17.19"></span><span class="milestone kuhnpb" data-n="1.536" data-unit="kuhn.pb" id="kuhn.pb.1.536"></span>καὶ θερμὴν ἢ τὴν τοῦ περιέχοντος ἡμᾶς ἀέρος. οὔτε γὰρ
<span class="lb" data-page="17" data-line="20" id="l17.20"></span>ταὐτόν ἐστιν οὔθ’ ὁμοίως ὑγρὰ καὶ θερμὴ ζῴου κρᾶσις
<span class="lb" data-page="17" data-line="21" id="l17.21"></span>ἀέρος ὑγρᾷ καὶ θερμῇ κράσει λέγεται.
<span class="lb" data-page="17" data-line="22" id="l17.22"></span>Τί δὴ τὸ τούτων ἁπάντων αἴτιον, ἤδη διηγήσομαι καὶ
<span class="lb" data-page="17" data-line="23" id="l17.23"></span>δείξω σαφῶς τοῖς προσέχειν τὸν νοῦν βουλομένοις, ὡς μικρὰ
<span class="lb" data-page="17" data-line="24" id="l17.24"></span>πταίσματα τῶν ἐν ἀρχῇ τῆς λογικῆς θεωρίας διδασκομένων
<span class="lb" data-page="17" data-line="25" id="l17.25"></span>αἴτια μεγίστων ἁμαρτημάτων γίγνεται, καὶ κινδυνεύει πάντα
<span class="lb" data-page="17" data-line="26" id="l17.26"></span>τὰ κακῶς πραττόμενα κατά τε τὰς τέχνας ἁπάσας καὶ μέντοι
<span class="lb" data-page="17" data-line="27" id="l17.27"></span>καὶ κατὰ τὰς ἐν τῷ βίῳ πράξεις ἕπεσθαι σοφίσμασιν.
<span class="lb" data-page="17" data-line="28" id="l17.28"></span>ἕπεται τοιγαροῦν ἤδη καὶ τάδε τὰ σοφίσματα τῷ μὴ διελέσθαι
<span class="lb" data-page="17" data-line="29" id="l17.29"></span>περὶ τῶν σημαινομένων ὀρθῶς, ἀλλ’ οἰηθῆναι τὸ θερμὸν
<span class="pb" data-page="18" id="p18"></span>
<span class="lb" data-page="18" data-line="1" id="l18.1"></span>λέγεσθαι διχῶς, τὸ μὲν ὡς ἄκρατον καὶ ἄμικτον καὶ
<span class="lb" data-page="18" data-line="2" id="l18.2"></span>ἁπλοῦν, τὸ δ’ ὡς ἐν τῇ πρὸς τοὐναντίον ἐπιμιξίᾳ πλεονεκτοῦν.
<span class="lb" data-page="18" data-line="3" id="l18.3"></span>ὅτι δὲ καὶ παραβάλλοντες ἑτέρᾳ κράσει πολλάκις ἑτέραν
<span class="lb" data-page="18" data-line="4" id="l18.4"></span>ἀποφαινόμεθα τὴν ἑτέραν αὐτῶν εἶναι θερμὴν ἐν ἴσῳ τῷ
<span class="lb" data-page="18" data-line="5" id="l18.5"></span>θερμοτέραν, ἐπιλανθάνονται τοῦδε. καὶ μὴν οὕτω τὰ ζῷα
<span class="lb" data-page="18" data-line="6" id="l18.6"></span><span class="milestone kuhnpb" data-n="1.537" data-unit="kuhn.pb" id="kuhn.pb.1.537"></span>θερμὰ καὶ ὑγρὰ λέγεται πρὸς τῶν παλαιῶν, οὐ κατὰ τὴν
<span class="lb" data-page="18" data-line="7" id="l18.7"></span>ἰδίαν κρᾶσιν ἁπλῶς, ἀλλὰ τοῖς τε φυτοῖς καὶ τοῖς τεθνεῶσι
<span class="lb" data-page="18" data-line="8" id="l18.8"></span>παραβαλλόμενα. καὶ γὰρ τῶν τεθνεώτων τὰ ζῷα καὶ τῶν
<span class="lb" data-page="18" data-line="9" id="l18.9"></span>φυτῶν ἐστιν ὑγρότερα καὶ θερμότερα. καὶ μὲν δὴ καὶ τῶν
<span class="lb" data-page="18" data-line="10" id="l18.10"></span>ζῴων αὐτῶν ἀλλήλοις κατ’ εἴδη παραβαλλομένων, ξηρότερον
<span class="lb" data-page="18" data-line="11" id="l18.11"></span>μὲν κύων, ὑγρότερον δ’ ἄνθρωπος. εἰ δὲ μύρμηκι καὶ μελίττῃ
<span class="lb" data-page="18" data-line="12" id="l18.12"></span>παραβάλλοις τὸν κύνα, ξηρότερα μὲν ἐκεῖνα, τὸν κύνα
<span class="lb" data-page="18" data-line="13" id="l18.13"></span>δ’ ὑγρότερον εὑρήσεις. ὥστε ταὐτὸν ζῷον ξηρὸν μὲν ὡς
<span class="lb" data-page="18" data-line="14" id="l18.14"></span>πρὸς ἄνθρωπον ὑπάρχει, ὑγρὸν δ’ ὡς πρὸς μέλιτταν· οὕτω
<span class="lb" data-page="18" data-line="15" id="l18.15"></span>δὲ καὶ θερμὸν μὲν ὡς πρὸς ἄνθρωπον, ψυχρὸν δ’ ὡς πρὸς
<span class="lb" data-page="18" data-line="16" id="l18.16"></span>λέοντα· καὶ θαυμαστὸν οὐδέν, εἰ τὰ πρὸς ἕτερόν τι λεγόμενα
<span class="lb" data-page="18" data-line="17" id="l18.17"></span>τὰς ἐναντίας ἅμα κατηγορίας ἐπιδέχεται. οὐ γὰρ τοῦτ’
<span class="lb" data-page="18" data-line="18" id="l18.18"></span>ἄτοπον, εἰ ταὐτὸν σῶμα θερμὸν ἅμα λέγεται καὶ ψυχρόν,
<span class="lb" data-page="18" data-line="19" id="l18.19"></span>ἀλλ’ εἰ καὶ πρὸς ταὐτόν· οὐδὲ γὰρ ὅτι δεξιὸς ἅμα καὶ ἀριστερὸς
<span class="lb" data-page="18" data-line="20" id="l18.20"></span>ὁ αὐτὸς ἄνθρωπος, ἄτοπον, ἀλλ’ εἰ πρὸς τὸν αὐτόν·
<span class="lb" data-page="18" data-line="21" id="l18.21"></span>εἰ δὲ πρὸς ἄλλον μὲν δεξιός, πρὸς ἄλλον δ’ ἀριστερός, οὐδέν
<span class="lb" data-page="18" data-line="22" id="l18.22"></span>ἄτοπον. οὕτως οὖν καὶ κύων ὑγρὸς ἅμα καὶ ξηρὸς καὶ
<span class="lb" data-page="18" data-line="23" id="l18.23"></span><span class="milestone kuhnpb" data-n="1.538" data-unit="kuhn.pb" id="kuhn.pb.1.538"></span>ψυχρὸς ἅμα καὶ θερμός, ἀλλ’ οὐ πρὸς ταὐτό. πρὸς μὲν
<span class="lb" data-page="18" data-line="24" id="l18.24"></span>γὰρ ἄνθρωπον ξηρός, ὑγρὸς δὲ πρὸς μύρμηκα, καὶ πρὸς
<span class="pb" data-page="19" id="p19"></span>
<span class="lb" data-page="19" data-line="1" id="l19.1"></span>μὲν ἄνθρωπον θερμός, ψυχρὸς δὲ πρὸς λέοντα. καὶ γὰρ δὴ
<span class="lb" data-page="19" data-line="2" id="l19.2"></span>καὶ θερμὸς μὲν ὡς ζῶν· εἰ γάρ τι τέθνηκεν, οὐ θερμόν·
<span class="lb" data-page="19" data-line="3" id="l19.3"></span>οὐ θερμὸς δ’ ὡς πρὸς ἕτερον, εἰ οὕτως ἔτυχε, κύνα. ταυτὶ
<span class="lb" data-page="19" data-line="4" id="l19.4"></span>μὲν οὖν ἅπαντα πρὸς ἄλληλα ἐκ παραβολῆς λέγεται, τὰ δ’
<span class="lb" data-page="19" data-line="5" id="l19.5"></span>ὡς ἐν ζῴων γένει καθ’ ἕτερον τρόπον, ὥσπερ αὖ καὶ ὅσα
<span class="lb" data-page="19" data-line="6" id="l19.6"></span>κατ’ εἶδος ζῴου. κύων γὰρ ὡς πρὸς μὲν μύρμηκα καὶ μέλιτταν
<span class="lb" data-page="19" data-line="7" id="l19.7"></span>ὑγρός, ὡς δ’ ἐν ζῴων γένει ξηρός. αὐτῶν δὲ τῶν
<span class="lb" data-page="19" data-line="8" id="l19.8"></span>κυνῶν κατ’ εἶδος ὁδὶ μὲν ξηρός, ὁδὶ δ’ ὑγρός, ἄλλος δέ τις,
<span class="lb" data-page="19" data-line="9" id="l19.9"></span>ὡς κύων, εὔκρατος.
</p>
          </article>

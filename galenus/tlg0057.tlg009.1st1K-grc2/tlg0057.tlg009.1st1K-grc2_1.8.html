<article xmlns="http://www.w3.org/1999/xhtml" id="urn:cts:greekLit:tlg0057.tlg009.1st1K-grc2:1.8">
<span class="pb page1" data-page="29" id="p29"></span>


            <p>
<span class="lb" data-page="29" data-line="3" id="l29.3"></span>Ἀλλ’ ἐπειδὴ καὶ τοῦτο σαφῶς ἤδη διώρισται,
<span class="lb" data-page="29" data-line="4" id="l29.4"></span>ἐπὶ τὸ ὑπόλοιπον αὖθις ἐπανιτέον. οὔσης γάρ τινος ἀκράτου
<span class="lb" data-page="29" data-line="5" id="l29.5"></span>καὶ ἀμίκτου ποιότητος, θερμότητός τε καὶ ψυχρότητος καὶ
<span class="lb" data-page="29" data-line="6" id="l29.6"></span>ξηρότητος καὶ ὑγρότητος, ὅσα ταύτας ἐδέξατο σώματα, θερμὰ
<span class="lb" data-page="29" data-line="7" id="l29.7"></span>δηλονότι καὶ ψυχρὰ καὶ ξηρὰ καὶ ὑγρὰ τελέως τε καὶ
<span class="lb" data-page="29" data-line="8" id="l29.8"></span><span class="milestone kuhnpb" data-n="1.555" data-unit="kuhn.pb" id="kuhn.pb.1.555"></span>ἀκριβῶς ἐστι. ταυτὶ μὲν οὖν μοι νόει τὰ τῶν γιγνομένων
<span class="lb" data-page="29" data-line="9" id="l29.9"></span>τε καὶ φθειρομένων ἁπάντων στοιχεῖα, τὰ δ’ ἄλλα σώματα
<span class="lb" data-page="29" data-line="10" id="l29.10"></span>τά τε τῶν ζῴων καὶ τὰ τῶν φυτῶν καὶ τὰ τῶν ἀψύχων
<span class="lb" data-page="29" data-line="11" id="l29.11"></span>ἁπάντων, οἷον χαλκοῦ καὶ σιδήρου καὶ λίθων καὶ ξύλων,
<span class="lb" data-page="29" data-line="12" id="l29.12"></span>ἐν τῷ μεταξὺ τῶν πρώτων ἐκείνων τετάχθαι. οὐδὲν γὰρ
<span class="lb" data-page="29" data-line="13" id="l29.13"></span>αὐτῶν οὔτ’ ἄκρως θερμὸν οὔτ’ ἄκρως ψυχρὸν οὔτ’ ἄκρως
<span class="lb" data-page="29" data-line="14" id="l29.14"></span>ξηρὸν οὔτ’ ἄκρως ὑγρόν ἐστιν, ἀλλ’ ἤτοι μέσον ἀκριβῶς
<span class="lb" data-page="29" data-line="15" id="l29.15"></span>ὑπάρχει τῶν ἐναντίων, ὡς μηδὲν μᾶλλον εἶναι θερμὸν ἢ
<span class="lb" data-page="29" data-line="16" id="l29.16"></span>ψυχρὸν ἢ ξηρὸν ἢ ὑγρόν, ἢ θατέρῳ τῶν ἄκρων προσκεχώρηκεν,
<span class="lb" data-page="29" data-line="17" id="l29.17"></span>ὡς μᾶλλον εἶναι θερμὸν ἢ ψυχρὸν ἢ μᾶλλον ξηρὸν
<span class="lb" data-page="29" data-line="18" id="l29.18"></span>ἢ ὑγρόν. εἰ μὲν δὴ μέσον ἀκριβῶς εἴη καθ’ ἑκατέραν τῶν
<span class="lb" data-page="29" data-line="19" id="l29.19"></span>ἀντιθέσεων, ὡς μηδὲν μᾶλλον εἶναι θερμὸν ἢ ψυχρὸν ἢ
<span class="lb" data-page="29" data-line="20" id="l29.20"></span>ξηρὸν ἢ ὑγρόν, εὔκρατον ἁπλῶς τοῦτο λεχθήσεται· θατέρου
<span class="lb" data-page="29" data-line="21" id="l29.21"></span>δὲ πλεονεκτήσαντος ἤτοι κατὰ τὴν ἑτέραν ἀντίθεσιν ἢ κατ’
<span class="lb" data-page="29" data-line="22" id="l29.22"></span>ἀμφοτέρας, οὐκέτ’ εὔκρατον. εἰ μὲν δὴ θερμὸν εἴη μᾶλλον
<span class="lb" data-page="29" data-line="23" id="l29.23"></span>ἢ ψυχρόν, ὃ μᾶλλόν ἐστι, τοῦτο λεχθήσεται. κατὰ ταὐτὰ
<span class="pb" data-page="30" id="p30"></span>
<span class="lb" data-page="30" data-line="1" id="l30.1"></span><span class="milestone kuhnpb" data-n="1.556" data-unit="kuhn.pb" id="kuhn.pb.1.556"></span>δὲ καὶ εἰ ψυχρὸν εἴη μᾶλλον, ὀνομασθήσεται ψυχρόν,
<span class="lb" data-page="30" data-line="2" id="l30.2"></span>ὡσαύτως δὲ καὶ ξηρὸν καὶ ὑγρόν. εἰ δ’ ἐξ ἑκατέρας τῆς
<span class="lb" data-page="30" data-line="3" id="l30.3"></span>ἀντιθέσεως ἐπικρατοίη θάτερον, ἤτοι θερμὸν ἅμα καὶ ὑγρὸν
<span class="lb" data-page="30" data-line="4" id="l30.4"></span>ἢ θερμὸν ἅμα καὶ ξηρὸν ἢ ψυχρὸν ἅμα καὶ ξηρὸν ἢ ψυχρὸν
<span class="lb" data-page="30" data-line="5" id="l30.5"></span>ἅμα καὶ ὑγρὸν ὀνομασθήσεται τὸ σῶμα.
<span class="lb" data-page="30" data-line="6" id="l30.6"></span>Ταύτας μὲν οὖν τὰς τέτταρας δυσκρασίας, ὡς καὶ πρόσθεν
<span class="lb" data-page="30" data-line="7" id="l30.7"></span>εἴπομεν, οἱ πλεῖστοι γιγνώσκουσιν ἰατροί τε καὶ φιλόσοφοι.
<span class="lb" data-page="30" data-line="8" id="l30.8"></span>τὰς δ’ ἄλλας τέτταρας τὰς ἐξ ἡμίσεος τούτων γιγνομένας
<span class="lb" data-page="30" data-line="9" id="l30.9"></span>οὐκ οἶδ’ ὅπως παραλείπουσιν, ὥσπερ καὶ τὴν πρώτην ἁπασῶν
<span class="lb" data-page="30" data-line="10" id="l30.10"></span>κρᾶσιν, τὴν ἀρίστην. ἀλλ’ ὅτι γε δυνατὸν ἐπικρατοῦντος
<span class="lb" data-page="30" data-line="11" id="l30.11"></span>τοῦ θερμοῦ μηδὲν μᾶλλον ὑγρὰν ἢ ξηρὰν εἶναι τὴν
<span class="lb" data-page="30" data-line="12" id="l30.12"></span>κρᾶσιν, ὅσον ἐπὶ ταύτῃ τῇ συζυγίᾳ, πρόδηλον μὲν οἶμαι
<span class="lb" data-page="30" data-line="13" id="l30.13"></span>κἀκ τῶν ἤδη προειρημένων εἶναι. ῥᾷστον δέ, κἂν εἰ μηδὲν
<span class="lb" data-page="30" data-line="14" id="l30.14"></span>προείρητο, συλλογίσασθαι, συγχωρησάντων γ’ ἅπαξ αὐτῶν
<span class="lb" data-page="30" data-line="15" id="l30.15"></span>ἑτέραν μὲν εἶναι κρᾶσιν ὑγρὰν καὶ θερμήν, ἑτέραν δὲ ξηρὰν
<span class="lb" data-page="30" data-line="16" id="l30.16"></span>καὶ θερμήν. εἰ γὰρ οὐκ ἀναγκαῖόν ἐστι πάντως εἶναι ξηρὰν
<span class="lb" data-page="30" data-line="17" id="l30.17"></span>τὴν θερμήν, ἀλλ’ ἐγχωρεῖ καὶ ὑγρὰν ὑπάρχειν αὐτήν, ἐγχωρήσει
<span class="lb" data-page="30" data-line="18" id="l30.18"></span><span class="milestone kuhnpb" data-n="1.557" data-unit="kuhn.pb" id="kuhn.pb.1.557"></span>δηλονότι καὶ μέσην· ἐγγυτέρω γάρ ἐστιν ἡ μέση
<span class="lb" data-page="30" data-line="19" id="l30.19"></span>τῆς ξηρᾶς κράσεως ἤπερ ἡ ὑγρά. κατὰ δὲ τὸν αὐτὸν τρόπον
<span class="lb" data-page="30" data-line="20" id="l30.20"></span>ἐστί τις ἑτέρα ψυχρὰ κρᾶσις, ἐφ’ ἧς ἐστιν ἰσχυρότερον
<span class="lb" data-page="30" data-line="21" id="l30.21"></span>τὸ ψυχρόν· οὐ μὴν οὔθ’ ὑγρὰν οὔτε ξηρὰν ἀναγκαῖον εἶναι
<span class="lb" data-page="30" data-line="22" id="l30.22"></span>τὴν αὐτήν, ἀλλ’ ἐγχωρεῖ καὶ μέσην γενέσθαι· πάλιν γὰρ
<span class="lb" data-page="30" data-line="23" id="l30.23"></span>κἀνταῦθα τὸν αὐτὸν ἐπάξεις λόγον. ὥστ’, εἴπερ οὐκ ἀναγκαῖόν
<span class="lb" data-page="30" data-line="24" id="l30.24"></span>ἐστιν ὑγρὰν εἶναι τὴν ψυχράν, ἀλλ’ ἐγχωρεῖ καὶ
<span class="lb" data-page="30" data-line="25" id="l30.25"></span>ξηρὰν γενέσθαι, πρόδηλον, ὡς καὶ τὴν μέσην ἐγχωρήσει·
<span class="lb" data-page="30" data-line="26" id="l30.26"></span>ἐγγυτέρω γάρ ἐστιν αὕτη τῆς ὑγρᾶς ἤπερ ἡ ξηρά. ὡς οὖν
<span class="lb" data-page="30" data-line="27" id="l30.27"></span>αὗται αἱ δύο δυσκρασίαι κατὰ τὴν ἑτέραν ἀντίθεσιν ἐδείχθησαν,
<span class="lb" data-page="30" data-line="28" id="l30.28"></span>ἡ μὲν θερμὴ μόνον, ἡ δὲ ψυχρά, κατὰ τὸν αὐτὸν ﻿
<span class="pb" data-page="31" id="p31"></span>
<span class="lb" data-page="31" data-line="1" id="l31.1"></span>τρόπον ἄλλαι δύο γενήσονται κατὰ τὴν ἑτέραν ἀντίθεσιν, ἡ
<span class="lb" data-page="31" data-line="2" id="l31.2"></span>μὲν ξηρὰ μόνον, ἡ δ’ ὑγρά, συμμέτρως ἐχόντων πρὸς ἄλληλα
<span class="lb" data-page="31" data-line="3" id="l31.3"></span>τοῦ θερμοῦ καὶ τοῦ ψυχροῦ. πάλιν γὰρ κἀνταῦθα φήσομεν,
<span class="lb" data-page="31" data-line="4" id="l31.4"></span>ὡς, εἴπερ οὐκ ἔστιν ἀναγκαῖον, εἴ τίς ἐστι ξηρὰ κρᾶσις,
<span class="lb" data-page="31" data-line="5" id="l31.5"></span>εὐθὺς ταύτην εἶναι καὶ θερμήν, ἀλλ’ ἐνδέχεται καὶ ψυχρὰν
<span class="lb" data-page="31" data-line="6" id="l31.6"></span>ὑπάρχειν, οὐκ ἀδύνατον ἔσται καὶ τὸ μήτε ψυχρὰν εἶναί
<span class="lb" data-page="31" data-line="7" id="l31.7"></span>τινα μήτε θερμήν, ἀλλ’ εὔκρατον μὲν κατὰ τοῦτο, ξηρὰν
<span class="lb" data-page="31" data-line="8" id="l31.8"></span><span class="milestone kuhnpb" data-n="1.558" data-unit="kuhn.pb" id="kuhn.pb.1.558"></span>δὲ κατὰ τὴν ἑτέραν ἀντίθεσιν. ὡσαύτως δὲ καὶ τὴν ὑγρὰν
<span class="lb" data-page="31" data-line="9" id="l31.9"></span>κρᾶσιν οὐκ ἀναγκαῖον οὔτε θερμὴν οὔτε ψυχρὰν ὑπάρχειν,
<span class="lb" data-page="31" data-line="10" id="l31.10"></span>ἀλλ’ ἐνδέχεται μέσην ἀμφοῖν εἶναι κατά γε ταύτην τὴν ἀντίθεσιν.
<span class="lb" data-page="31" data-line="11" id="l31.11"></span>Εἰ τοίνυν οὐκ ἀναγκαῖον οὔτε τῇ κατὰ τὸ θερμὸν καὶ
<span class="lb" data-page="31" data-line="12" id="l31.12"></span>ψυχρὸν δυσκρασίᾳ τὴν ἐκ τῆς ἑτέρας ἀντιθέσεως ἕπεσθαι
<span class="lb" data-page="31" data-line="13" id="l31.13"></span>οὔτ’ ἐκείνῃ τὴν ἐκ ταύτης, ἐνδέχεταί ποτε καὶ τὴν εὔκρατον
<span class="lb" data-page="31" data-line="14" id="l31.14"></span><span class="milestone lineno" data-n="15" data-unit="lineno" id="lineno.15"></span>ὅσον ἐπὶ θερμότητι καὶ ψυχρότητι φύσιν ἤτοι ξηρὰν ἢ
<span class="lb" data-page="31" data-line="15" id="l31.15"></span>ὑγρὰν γενέσθαι καὶ τὴν ἐν τούτοις πάλιν εὔκρατον ἤτοι
<span class="lb" data-page="31" data-line="16" id="l31.16"></span>θερμὴν ἢ ψυχράν. ὥστ’ εἶναι καὶ ταύτας τέτταρας ἑτέρας
<span class="lb" data-page="31" data-line="17" id="l31.17"></span>ἐκείνων δυσκρασίας, ὡς οἱ πρόσθεν ἰατροί τε καὶ φιλόσοφοι
<span class="lb" data-page="31" data-line="18" id="l31.18"></span>παρέδοσαν ἡμῖν, καὶ μέσας γε ταύτας τετάχθαι τῶν εὐκράτων
<span class="lb" data-page="31" data-line="19" id="l31.19"></span><span class="milestone lineno" data-n="20" data-unit="lineno" id="lineno.20"></span>ἕξεων καὶ τῶν κατ’ ἀμφοτέρας τὰς ἀντιθέσεις δυσκράτων.
<span class="lb" data-page="31" data-line="20" id="l31.20"></span>ἡ μὲν γὰρ ἄκρως εὔκρατος οὐδετέραν ἀντίθεσιν ἔχει
<span class="lb" data-page="31" data-line="21" id="l31.21"></span>πλεονεκτοῦσαν, ἡ δ’ ἐξ ὑπεναντίου τῇδε δύσκρατος ἀμφοτέρας
<span class="lb" data-page="31" data-line="22" id="l31.22"></span>μοχθηράς. ἐν μέσῳ δ’ ἑκατέρων ἐστὶν ἡ κατὰ μὲν τὴν
<span class="lb" data-page="31" data-line="23" id="l31.23"></span>ἑτέραν εὔκρατος ὑπάρχουσα, κατὰ δὲ τὴν ἑτέραν δύσκρατος,
<span class="lb" data-page="31" data-line="24" id="l31.24"></span><span class="milestone kuhnpb" data-n="1.559" data-unit="kuhn.pb" id="kuhn.pb.1.559"></span>
              <span class="milestone lineno" data-n="25" data-unit="lineno" id="lineno.25"></span>ἥτις ἐξ ἡμίσεος μὲν εὔκρατος, ἐξ ἡμίσεος δὲ δύσκρατος
<span class="lb" data-page="31" data-line="25" id="l31.25"></span>οὖσα, μέση δεόντως ἂν εἶναι λέγοιτο τῆς ὅλης εὐκράτου τε
<span class="lb" data-page="31" data-line="26" id="l31.26"></span>καὶ δυσκράτου. καὶ εἴπερ ἔχει ταῦθ’ οὕτως, ὥσπερ οὖν
<span class="lb" data-page="31" data-line="27" id="l31.27"></span>ἔχει, θαρρούντως ἤδη λέγομεν, ἐννέα τὰς πάσας εἶναι τῶν
<span class="lb" data-page="31" data-line="28" id="l31.28"></span>κράσεων διαφοράς, εὔκρατον μὲν μίαν, οὐκ εὐκράτους δὲ
<span class="pb" data-page="32" id="p32"></span>
<span class="lb" data-page="32" data-line="1" id="l32.1"></span>τὰς ὀκτώ, τέτταρας μὲν ἁπλᾶς, ὑγρὰν καὶ ξηρὰν καὶ ψυχρὰν
<span class="lb" data-page="32" data-line="2" id="l32.2"></span>καὶ θερμήν, ἄλλας δὲ τέτταρας συνθέτους, ὑγρὰν ἅμα καὶ
<span class="lb" data-page="32" data-line="3" id="l32.3"></span>θερμὴν καὶ ξηρὰν ἅμα καὶ θερμὴν καὶ ψυχρὰν ἅμα καὶ
<span class="lb" data-page="32" data-line="4" id="l32.4"></span>ὑγρὰν καὶ ψυχρὰν ἅμα καὶ ξηράν.
</p>
          </article>

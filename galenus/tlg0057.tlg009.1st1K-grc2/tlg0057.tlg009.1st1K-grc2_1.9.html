<article xmlns="http://www.w3.org/1999/xhtml" id="urn:cts:greekLit:tlg0057.tlg009.1st1K-grc2:1.9">
<span class="pb page1" data-page="32" id="p32"></span>


            <p>
<span class="lb" data-page="32" data-line="5" id="l32.5"></span>​Ἐν ἑκάστῃ δὲ τῶν εἰρημένων κράσεων τὸ
<span class="lb" data-page="32" data-line="6" id="l32.6"></span>μᾶλλόν τε καὶ ἧττον πάμπολυ κατά τε τὰς ἁπλῶς λεγομένας
<span class="lb" data-page="32" data-line="7" id="l32.7"></span>κράσεις ἐπί τε τῆς ὅλης οὐσίας, ἤδη δὲ καὶ καθ’ ἓν ὁτιοῦν
<span class="lb" data-page="32" data-line="8" id="l32.8"></span>γένος. εἰ δή τις βούλεται διαγνωστικὸς εἶναι κράσεων, ἄρχεσθαι
<span class="lb" data-page="32" data-line="9" id="l32.9"></span>τούτῳ προσήκει τῆς γυμνασίας ἀπὸ τῶν καθ’ ἕκαστον
<span class="lb" data-page="32" data-line="10" id="l32.10"></span>γένος εὐκράτων τε καὶ μέσων φύσεων. ἐκείναις γὰρ τὰς
<span class="lb" data-page="32" data-line="11" id="l32.11"></span><span class="milestone kuhnpb" data-n="1.560" data-unit="kuhn.pb" id="kuhn.pb.1.560"></span>ἄλλας παραβάλλων ῥᾳδίως ἐξευρήσει τὸ πλεονάζον ἢ λεῖπον
<span class="lb" data-page="32" data-line="12" id="l32.12"></span>ἐν ἑκάστῃ. περὶ πρώτων οὖν ῥητέον τῶν ἁπλῶς λεγομένων
<span class="lb" data-page="32" data-line="13" id="l32.13"></span>εὐκράτων τε καὶ δυσκράτων, ἃς ἐπὶ πάσης οὐσίας γεννητῆς,
<span class="lb" data-page="32" data-line="14" id="l32.14"></span>οὐκ ἐπὶ ζῴων μόνον ἢ φυτῶν, ἔφαμεν ἐξετάζεσθαι. πάλιν
<span class="lb" data-page="32" data-line="15" id="l32.15"></span>δὲ κἀνταῦθα τό γε τοσοῦτον χρὴ διαστείλασθαι περὶ τῶν
<span class="lb" data-page="32" data-line="16" id="l32.16"></span>ὀνομάτων, ὡς θερμὴ κρᾶσις ἄλλη μέν ἐστιν ἐνεργείᾳ, δυνάμει
<span class="lb" data-page="32" data-line="17" id="l32.17"></span>δ’ ἄλλη, καὶ ὡς δυνάμει ταῦτ’ εἶναι λέγομεν, ὅσα μήπω
<span class="lb" data-page="32" data-line="18" id="l32.18"></span>μέν ἐστιν ἃ λέγεται, ῥᾷστον δ’ αὐτοῖς γενέσθαι φυσικήν τιν’
<span class="lb" data-page="32" data-line="19" id="l32.19"></span>ἐπιτηδειότητα κεκτημένοις εἰς τὸ γενέσθαι. περὶ πρώτων οὖν
<span class="lb" data-page="32" data-line="20" id="l32.20"></span>διέλθωμεν τῶν ἐνεργείᾳ θερμῶν καὶ ψυχρῶν καὶ ξηρῶν καὶ
<span class="lb" data-page="32" data-line="21" id="l32.21"></span>ὑγρῶν ἀπὸ τῆς συμπάσης οὐσίας ἀρξάμενοι κἄπειτα μεταβῶμεν
<span class="lb" data-page="32" data-line="22" id="l32.22"></span>ἐπὶ τὰ φυτὰ καὶ τὰ ζῷα. τελέως γὰρ ἂν οὕτως ἡμῖν
<span class="lb" data-page="32" data-line="23" id="l32.23"></span>ἀπειργασμένον εἴη τὸ προτεθέν.
<span class="lb" data-page="32" data-line="24" id="l32.24"></span>Ἐπειδὴ τοίνυν τὸ μέσον ἐν ἅπαντι γένει καὶ μάλιστα
<span class="lb" data-page="32" data-line="25" id="l32.25"></span>κατὰ τὰς συμπάσας οὐσίας ἐκ τῆς τῶν ἄκρων μίξεως γίγνεται,
<span class="lb" data-page="32" data-line="26" id="l32.26"></span>χρὴ καὶ τὴν νόησιν αὐτοῦ καὶ τὴν διάγνωσιν ἐξ ἐκείνων
<span class="lb" data-page="32" data-line="27" id="l32.27"></span>συνίστασθαι. τὸ μὲν δὴ τῆς νοήσεως ῥᾷστον. ἀπὸ γὰρ
<span class="pb" data-page="33" id="p33"></span>
<span class="lb" data-page="33" data-line="1" id="l33.1"></span><span class="milestone kuhnpb" data-n="1.561" data-unit="kuhn.pb" id="kuhn.pb.1.561"></span>τοῦ θερμοτάτου πάντων τῶν εἰς αἴσθησιν ἡκόντων, οἷον
<span class="lb" data-page="33" data-line="2" id="l33.2"></span>ἤτοι πυρὸς ἤ τινος ὕδατος ἄκρως ζέοντος, ἐπὶ τὸ ψυχρότατον
<span class="lb" data-page="33" data-line="3" id="l33.3"></span>καταντῶντες ἁπάντων ὧν ἴσμεν, οἷον ἤτοι κρύσταλλον
<span class="lb" data-page="33" data-line="4" id="l33.4"></span>ἢ χιόνα, νοήσαντές τι διάστημα, μέσον ἀκριβῶς τοῦτο τέμνομεν.
<span class="lb" data-page="33" data-line="5" id="l33.5"></span>οὕτω γὰρ ἐξευρήσομεν τῇ νοήσει τὸ σύμμετρον, ὅπερ
<span class="lb" data-page="33" data-line="6" id="l33.6"></span>ἑκατέρου τῶν ἄκρων ἴσον ἀπέχει. ἀλλὰ καὶ κατασκευάσαι πως
<span class="lb" data-page="33" data-line="7" id="l33.7"></span>αὐτὸ δυνάμεθα τὸν ἴσον ὄγκον κρυστάλλου μίξαντες ὕδατι
<span class="lb" data-page="33" data-line="8" id="l33.8"></span>ζέοντι. τὸ γὰρ ἐξ ἀμφοῖν κραθὲν ἴσον ἑκατέρου τῶν ἄκρων
<span class="lb" data-page="33" data-line="9" id="l33.9"></span>ἀφέξει τοῦ τε καίοντος καὶ τοῦ νεκροῦντος διὰ ψῦξιν.
<span class="lb" data-page="33" data-line="10" id="l33.10"></span>οὔκουν οὐδὲ χαλεπὸν ἔτι τοῦ κραθέντος οὕτως ἁψαμένους
<span class="lb" data-page="33" data-line="11" id="l33.11"></span>ἔχειν τὸ μέσον ἁπάσης οὐσίας ἐν τῇ κατὰ τὸ θερμόν τε καὶ
<span class="lb" data-page="33" data-line="12" id="l33.12"></span>ψυχρὸν ἀντιθέσει καὶ μεμνῆσθαι τούτου καὶ κρίνειν ἅπαντα
<span class="lb" data-page="33" data-line="13" id="l33.13"></span>τἆλλα καθάπερ τινὶ κανόνι παραβάλλοντας. καὶ μὲν δὴ καὶ
<span class="lb" data-page="33" data-line="14" id="l33.14"></span>ξηρὰν γῆν ἢ τέφραν ἤ τι τοιοῦτον ἕτερον ἀκριβῶς αὐχμηρὸν
<span class="lb" data-page="33" data-line="15" id="l33.15"></span>ἀναδεύσας ὕδατι κατὰ τὸν ὄγκον ἴσῳ τὸ μέσον ἐργάσῃ
<span class="lb" data-page="33" data-line="16" id="l33.16"></span>σῶμα τῆς κατὰ τὸ ξηρόν τε καὶ ὑγρόν ἀντιθέσεως. οὔκουν
<span class="lb" data-page="33" data-line="17" id="l33.17"></span><span class="milestone kuhnpb" data-n="1.562" data-unit="kuhn.pb" id="kuhn.pb.1.562"></span>οὐδ’ ἐνταῦθα χαλεπὸν οὐδὲν ὄψει θ’ ἅμα καὶ ἁφῇ τὸ τοιοῦτον
<span class="lb" data-page="33" data-line="18" id="l33.18"></span>σῶμα διαγνόντα παραθέσθαι τῇ μνήμῃ καὶ τούτῳ
<span class="lb" data-page="33" data-line="19" id="l33.19"></span>κανόνι τε καὶ κριτηρίῳ χρῆσθαι πρὸς τὴν τῶν ἐλλειπόντων
<span class="lb" data-page="33" data-line="20" id="l33.20"></span>ἢ πλεοναζόντων ὑγρῶν τε καὶ ξηρῶν διάγνωσιν. ἔστω δὲ
<span class="lb" data-page="33" data-line="21" id="l33.21"></span>δηλονότι τὸ κρινόμενον σῶμα συμμέτρως θερμόν. εἰ γὰρ
<span class="lb" data-page="33" data-line="22" id="l33.22"></span>εἰς ἄκρον ἤτοι θερμότητος ἢ ψύξεως ἄγοιτο τουτὶ τὸ μέσον
<span class="lb" data-page="33" data-line="23" id="l33.23"></span>ὑγροῦ καὶ ξηροῦ σῶμα, φαντασίαν ἐνίοτε παρέξει ψευδῆ καὶ
<span class="lb" data-page="33" data-line="24" id="l33.24"></span>δόξει ποτὲ μὲν ὑγρότερον εἶναι τοῦ συμμέτρου, ποτὲ δὲ
<span class="lb" data-page="33" data-line="25" id="l33.25"></span>ξηρότερον. εἰ μὲν γὰρ θερμανθείη πλέον ἢ δεῖ, τηκόμενόν
<span class="lb" data-page="33" data-line="26" id="l33.26"></span>τε καὶ ῥέον ὑγροτέρου φαντασίαν ἑαυτοῦ παρέξει· ψυχόμενον
<span class="lb" data-page="33" data-line="27" id="l33.27"></span>δὲ περαιτέρω τοῦ προσήκοντος ἵσταταί τε καὶ πήγνυται καὶ
<span class="lb" data-page="33" data-line="28" id="l33.28"></span>ἀκίνητον γίγνεται καὶ σκληρὸν ἁπτομένῳ φαίνεται κἀκ τούτου
<span class="pb" data-page="34" id="p34"></span>
<span class="lb" data-page="34" data-line="1" id="l34.1"></span>φαντασίαν προβάλλει ψευδῆ ξηρότητος. εἰ δ’ ὥσπερ
<span class="lb" data-page="34" data-line="2" id="l34.2"></span>ἴσον ὑγροῦ καὶ ξηροῦ μετέσχεν, οὕτω καὶ θερμότητος καὶ
<span class="lb" data-page="34" data-line="3" id="l34.3"></span>ψύξεως εἴη μέσον, οὔτε σκληρὸν οὔτε μαλακὸν ἁπτομένῳ
<span class="lb" data-page="34" data-line="4" id="l34.4"></span>φανεῖται τὸ τοιοῦτον σῶμα.
<span class="lb" data-page="34" data-line="5" id="l34.5"></span>Τὸ μὲν οὖν ὅλα δι’ ὅλων αὐτὰ κεράσαι, τὸ θερμὸν λέγω
<span class="lb" data-page="34" data-line="6" id="l34.6"></span>καὶ τὸ ψυχρὸν καὶ τὸ ξηρὸν καὶ τὸ ὑγρόν, ἀδύνατον ἀνθρώπῳ.
<span class="lb" data-page="34" data-line="7" id="l34.7"></span><span class="milestone kuhnpb" data-n="1.563" data-unit="kuhn.pb" id="kuhn.pb.1.563"></span>γῆ γὰρ ὑγρῷ φυραθεῖσα μέμικται μέν, ὡς ἄν
<span class="lb" data-page="34" data-line="8" id="l34.8"></span>τῳ δόξειε, καὶ οὕτω κέκραται πᾶσα παντί, παράθεσις μήν
<span class="lb" data-page="34" data-line="9" id="l34.9"></span>ἐστι τὸ τοιοῦτον κατὰ σμικρὰ καὶ οὐ δι’ ὅλων κρᾶσις, ἀλλὰ
<span class="lb" data-page="34" data-line="10" id="l34.10"></span>τὸ δι’ ὅλων ἄμφω κεράσαι θεοῦ καὶ φύσεως ἔργον, ἔτι δὲ
<span class="lb" data-page="34" data-line="11" id="l34.11"></span>μᾶλλον, εἰ καὶ τὸ θερμὸν καὶ τὸ ψυχρὸν ὅλα δι’ ὅλων ἀλλήλοις
<span class="lb" data-page="34" data-line="12" id="l34.12"></span>κεραννύοιτο. τὸ μέντοι παράθεσιν ἐργάσασθαι τοιαύτην,
<span class="lb" data-page="34" data-line="13" id="l34.13"></span>ὡς ἐκφεύγειν τὴν αἴσθησιν ἕκαστον τῶν ἁπλῶν σωμάτων,
<span class="lb" data-page="34" data-line="14" id="l34.14"></span>οὐ φύσεως τοῦτό γε μόνης ἢ θεοῦ τοὖργον, ἀλλὰ καὶ ἡμέτερόν
<span class="lb" data-page="34" data-line="15" id="l34.15"></span>ἐστιν. οὐδὲν γὰρ χαλεπὸν ὑγροῦ καὶ ξηροῦ μέσον
<span class="lb" data-page="34" data-line="16" id="l34.16"></span>ἐργάσασθαι πηλὸν ἐκ τῆς τοιαύτης μίξεως, ὡσαύτως δὲ καὶ
<span class="lb" data-page="34" data-line="17" id="l34.17"></span>θερμοῦ καὶ ψυχροῦ, καί σοι φανεῖται τὸ τοιοῦτον σῶμα καὶ
<span class="lb" data-page="34" data-line="18" id="l34.18"></span>τῇ θερμότητι μὲν εὔκρατον, ἀλλὰ καὶ σκληρότητος καὶ μαλακότητος
<span class="lb" data-page="34" data-line="19" id="l34.19"></span>ἐν τῷ μέσῳ.
<span class="lb" data-page="34" data-line="20" id="l34.20"></span>Τοιοῦτον δ’ ἐστὶ καὶ τὸ τῶν ἀνθρώπων δέρμα, μέσον
<span class="lb" data-page="34" data-line="21" id="l34.21"></span>ἀκριβῶς ἁπάντων τῶν ἐσχάτων, θερμοῦ καὶ ψυχροῦ καὶ
<span class="lb" data-page="34" data-line="22" id="l34.22"></span>σκληροῦ καὶ μαλακοῦ, καὶ τούτου μάλιστα τὸ κατὰ τὴν χεῖρα.
<span class="lb" data-page="34" data-line="23" id="l34.23"></span>γνώμων γὰρ αὕτη πάντων ἔμελλεν ἔσεσθαι τῶν αἰσθητῶν,
<span class="lb" data-page="34" data-line="24" id="l34.24"></span><span class="milestone kuhnpb" data-n="1.564" data-unit="kuhn.pb" id="kuhn.pb.1.564"></span>ὄργανον ἁπτικὸν ὑπὸ τῆς φύσεως ἀπεργασθεῖσα τῷ φρονιμωτάτῳ
<span class="lb" data-page="34" data-line="25" id="l34.25"></span>τῶν ζῴων οἰκεῖον. ἴσον οὖν ἀπέχειν αὐτὴν ἐχρῆν
<span class="lb" data-page="34" data-line="26" id="l34.26"></span>ἁπάντων τῶν ἄκρων, θερμοῦ καὶ ψυχροῦ καὶ ξηροῦ καὶ
<span class="lb" data-page="34" data-line="27" id="l34.27"></span>ὑγροῦ. καὶ δὴ καὶ γέγονεν ἐκ τῆς τούτων ἁπάντων ἰσομοιρίας
<span class="pb" data-page="35" id="p35"></span>
<span class="lb" data-page="35" data-line="1" id="l35.1"></span>οὐ μιχθέντων μόνον, ἀλλὰ καὶ δι’ ὅλων ἀλλήλοις
<span class="lb" data-page="35" data-line="2" id="l35.2"></span>κερασθέντων, ὅπερ οὐκέτ’ οὐδεὶς ἡμῶν ἐργάσασθαι δυνατός
<span class="lb" data-page="35" data-line="3" id="l35.3"></span>ἐστιν, ἀλλὰ φύσεως τοὖργον. ὅσα μὲν οὖν σκληρότερα τοῦ
<span class="lb" data-page="35" data-line="4" id="l35.4"></span>δέρματός ἐστι μόρια, καθάπερ ὀστᾶ καὶ χόνδροι καὶ κέρατα
<span class="lb" data-page="35" data-line="5" id="l35.5"></span>καὶ τρίχες ὄνυχές τε καὶ σύνδεσμοι καὶ ὁπλαὶ καὶ πλῆκτρα,
<span class="lb" data-page="35" data-line="6" id="l35.6"></span>πλέον ἐν τούτοις ἐστὶ τὸ ξηρόν· ὅσα δὲ μαλακώτερα, καθάπερ
<span class="lb" data-page="35" data-line="7" id="l35.7"></span>αἷμα καὶ φλέγμα καὶ πιμελὴ καὶ στέαρ καὶ μυελὸς
<span class="lb" data-page="35" data-line="8" id="l35.8"></span>ἐγκέφαλός τε καὶ νωτιαῖος, ὑγροῦ πλέον ἐν τούτοις ἐστὶν ἢ
<span class="lb" data-page="35" data-line="9" id="l35.9"></span>ξηροῦ· καὶ μὲν δὴ καὶ ὅσῳ τὸ πάντων ξηρότατον ἐν ἀνθρώπῳ
<span class="lb" data-page="35" data-line="10" id="l35.10"></span>μόριον ὑπερβάλλει σκληρότητι τοῦ δέρματος, τοσούτῳ
<span class="lb" data-page="35" data-line="11" id="l35.11"></span>πάλιν ἀπολείπεται τὸ ὑγρότατον. ἔοικε δέ πως ὁ λόγος
<span class="lb" data-page="35" data-line="12" id="l35.12"></span>ἤδη τῶν χρησιμωτάτων αὐτῶν ἐφάπτεσθαι καὶ διδάσκειν,
<span class="lb" data-page="35" data-line="13" id="l35.13"></span>ἅμα μὲν ὡς οὐ ζῴων μόνον, ἀλλὰ καὶ τῶν ἄλλων ἁπάντων
<span class="lb" data-page="35" data-line="14" id="l35.14"></span><span class="milestone kuhnpb" data-n="1.565" data-unit="kuhn.pb" id="kuhn.pb.1.565"></span>σωμάτων εὐκρατότατός ἐστιν ὁ ἄνθρωπος, ἅμα δ’ ὡς τῶν
<span class="lb" data-page="35" data-line="15" id="l35.15"></span>ἐν αὐτῷ μορίων τὸ τῆς χειρὸς δέρμα τὸ ἔσωθεν ἁπάσας
<span class="lb" data-page="35" data-line="16" id="l35.16"></span>ἐκπέφευγεν ἀκριβῶς τὰς ὑπερβολάς.
<span class="lb" data-page="35" data-line="17" id="l35.17"></span>Ἐπιστήσαντες οὖν πάλιν ἐνταῦθα τὸν λόγον ἐπισκεψώμεθα,
<span class="lb" data-page="35" data-line="18" id="l35.18"></span>τίς ἄριστα κέκραται πάντων ἄνθρωπος, ὃν καὶ τῆς
<span class="lb" data-page="35" data-line="19" id="l35.19"></span>ὅλης μὲν οὐσίας, ἔτι δὲ μᾶλλον ἀνθρώπων τε καὶ τῶν ἄλλων
<span class="lb" data-page="35" data-line="20" id="l35.20"></span>ζῴων ἐν τῷ μέσῳ χρὴ τάξαντας, καθάπερ τινὰ κανόνα
<span class="lb" data-page="35" data-line="21" id="l35.21"></span>καὶ γνώμονα, τοὺς ἄλλους ἅπαντας τούτῳ παραβάλλοντας
<span class="lb" data-page="35" data-line="22" id="l35.22"></span>θερμοὺς καὶ ψυχροὺς καὶ ξηροὺς καὶ ὑγροὺς ὀνομάζειν.
<span class="lb" data-page="35" data-line="23" id="l35.23"></span>δεῖ δὲ συνδραμεῖν ἐς ταὐτὸν ἐπὶ τοῦδε πολλὰ γνωρίσματα.
<span class="lb" data-page="35" data-line="24" id="l35.24"></span>καὶ γὰρ ὡς πρὸς τὴν ὅλην οὐσίαν ἐξετάζοντι μέσον χρὴ
<span class="lb" data-page="35" data-line="25" id="l35.25"></span>φαίνεσθαι τὸν τοιοῦτον, ἔτι δὲ μᾶλλον ὡς πρὸς ἀνθρώπους
<span class="lb" data-page="35" data-line="26" id="l35.26"></span>τε καὶ ζῷα. τὰ μὲν οὖν ἁπάσης τῆς οὐσίας κοινὰ γνωρίσματα
<span class="lb" data-page="35" data-line="27" id="l35.27"></span>προείρηται· τὰ δ’ ὡς ἐν ζῴων εἴδεσιν ἐνεργείας τελειότητι
<span class="lb" data-page="35" data-line="28" id="l35.28"></span>κρίνεται τῆς ἑκάστῳ πρεπούσης. πρέπει δ’ ἀνθρώπῳ μὲν ﻿
<span class="pb" data-page="36" id="p36"></span>
<span class="lb" data-page="36" data-line="1" id="l36.1"></span>εἶναι σοφωτάτῳ, κυνὶ δὲ πρᾳοτάτῳ θ’ ἅμα καὶ ἀλκιμωτάτῳ,
<span class="lb" data-page="36" data-line="2" id="l36.2"></span>λέοντι δ’ ἀλκιμωτάτῳ μόνον, ὥσπερ γε καὶ προβάτῳ πρᾳοτάτῳ.
<span class="lb" data-page="36" data-line="3" id="l36.3"></span>καὶ μέν γε καὶ ὡς τὰς τοῦ σώματος ἐνεργείας οἰκείας
<span class="lb" data-page="36" data-line="4" id="l36.4"></span><span class="milestone kuhnpb" data-n="1.566" data-unit="kuhn.pb" id="kuhn.pb.1.566"></span>εἶναι προσήκει τῷ τῆς ψυχῆς ἤθει, δέδεικται μὲν
<span class="lb" data-page="36" data-line="5" id="l36.5"></span>καὶ πρὸς Ἀριστοτέλους ἐν τοῖς περὶ ζῴων μορίων, δέδεικται
<span class="lb" data-page="36" data-line="6" id="l36.6"></span>δὲ καὶ πρὸς ἡμῶν ὑπὲρ αὐτῶν οὐδὲν ἧττον. ἡ μὲν δὴ μέθοδος αὕτη.
<span class="lb" data-page="36" data-line="7" id="l36.7"></span>Τὸ δ’ ἀσκῆσαι γνωρίζειν ἑτοίμως ἐν ἑκάστῳ γένει ζῴου
<span class="lb" data-page="36" data-line="8" id="l36.8"></span>καὶ κατὰ τὰ σύμπαντα τὸ μέσον οὐ τοῦ τυχόντος ἀνδρός,
<span class="lb" data-page="36" data-line="9" id="l36.9"></span><span class="milestone lineno" data-n="10" data-unit="lineno" id="lineno.10"></span>ἀλλ’ ἐσχάτως ἐστὶ φιλοπόνου καὶ διὰ μακρᾶς ἐμπειρίας καὶ
<span class="lb" data-page="36" data-line="10" id="l36.10"></span>πολλῆς γνώσεως ἁπάντων τῶν κατὰ μέρος ἐξευρίσκειν δυναμένου
<span class="lb" data-page="36" data-line="11" id="l36.11"></span>τὸ μέσον. οὕτω γοῦν καὶ πλάσται καὶ γραφεῖς ἀνδριαντοποιοί
<span class="lb" data-page="36" data-line="12" id="l36.12"></span>τε καὶ ὅλως ἀγαλματοποιοὶ τὰ κάλλιστα γράφουσι
<span class="lb" data-page="36" data-line="13" id="l36.13"></span>καὶ πλάττουσι καθ’ ἕκαστον εἶδος, οἷον ἄνθρωπον
<span class="lb" data-page="36" data-line="14" id="l36.14"></span><span class="milestone lineno" data-n="15" data-unit="lineno" id="lineno.15"></span>εὐμορφότατον ἢ ἵππον ἢ βοῦν ἢ λέοντα, τὸ μέσον ἐν ἐκείνῳ
<span class="lb" data-page="36" data-line="15" id="l36.15"></span>τῷ γένει σκοποῦντες. καί πού τις ἀνδριὰς ἐπαινεῖται Πολυκλείτου
<span class="lb" data-page="36" data-line="16" id="l36.16"></span>κανὼν ὀνομαζόμενος, ἐκ τοῦ πάντων τῶν μορίων
<span class="lb" data-page="36" data-line="17" id="l36.17"></span>ἀκριβῆ τὴν πρὸς ἄλληλα συμμετρίαν ἔχειν ὀνόματος τοιούτου
<span class="lb" data-page="36" data-line="18" id="l36.18"></span>τυχών. ἐστὶ μὲν οὖν ἐπὶ πλέον, ὃν νῦν ἡμεῖς ζητοῦμεν,
<span class="lb" data-page="36" data-line="19" id="l36.19"></span><span class="milestone lineno" data-n="20" data-unit="lineno" id="lineno.20"></span>ἢ ὁ κανὼν οὗτος. οὐ μόνον γὰρ ὑγρότητός τε καὶ ξηρότητος
<span class="lb" data-page="36" data-line="20" id="l36.20"></span><span class="milestone kuhnpb" data-n="1.567" data-unit="kuhn.pb" id="kuhn.pb.1.567"></span>ἐν τῷ μέσῳ καθέστηκεν ὁ οὕτως εὔσαρκος ἄνθρωπος,
<span class="lb" data-page="36" data-line="21" id="l36.21"></span>ἀλλὰ καὶ διαπλάσεως ἀρίστης τετύχηκεν, ἴσως μὲν ἑπομένης
<span class="lb" data-page="36" data-line="22" id="l36.22"></span>τῇ τῶν τεττάρων στοιχείων εὐκρασίᾳ, τάχα δέ τινα θειοτέραν
<span class="lb" data-page="36" data-line="23" id="l36.23"></span>ἀρχὴν ἑτέραν ἐχούσης ἄνωθεν. ἀλλὰ τό γε πάντως εὔκρατον
<span class="lb" data-page="36" data-line="24" id="l36.24"></span><span class="milestone lineno" data-n="25" data-unit="lineno" id="lineno.25"></span>εἶναι τὸν τοιοῦτον ἐξ ἀνάγκης ὑπάρχει· τὸ γὰρ ἐν
<span class="lb" data-page="36" data-line="25" id="l36.25"></span>εὐσαρκίᾳ σύμμετρον εὐκρασίας ἐστὶν ἔκγονον. εὐθὺς δ’
<span class="lb" data-page="36" data-line="26" id="l36.26"></span>ὑπάρχει τῷ τοιούτῳ σώματι καὶ ταῖς ἐνεργείαις ἄριστα διακεῖσθαι
<span class="lb" data-page="36" data-line="27" id="l36.27"></span>καὶ σκληρότητός τε καὶ μαλακότητος ἔχειν μετρίως
<span class="pb" data-page="37" id="p37"></span>
<span class="lb" data-page="37" data-line="1" id="l37.1"></span>θερμότητός τε καὶ ψυχρότητος. καὶ ταῦθ’ ὑπάρχει [ἅπαντα]
<span class="lb" data-page="37" data-line="2" id="l37.2"></span>τῷ δέρματι καὶ τούτου μάλιστα τῷ τῆς χειρὸς ἐντός, ὅταν
<span class="lb" data-page="37" data-line="3" id="l37.3"></span>γε μηδένα τύλον ἔχῃ τοιοῦτον, οἷος τοῖς ἐρέττουσί τε καὶ
<span class="lb" data-page="37" data-line="4" id="l37.4"></span>σκάπτουσι γίγνεται. διττῆς γὰρ ἕνεκα χρείας τῶν χειρῶν
<span class="lb" data-page="37" data-line="5" id="l37.5"></span>γεγενημένων, ἁφῆς καὶ ἀντιλήψεως, αἱ μαλακαὶ μὲν εἰς τὴν
<span class="lb" data-page="37" data-line="6" id="l37.6"></span>τῆς ἁφῆς ἀκρίβειαν, αἱ σκληραὶ δ’ εἰς τὴν τῆς ἀντιλήψεως
<span class="lb" data-page="37" data-line="7" id="l37.7"></span>ἰσχὺν ἐπιτηδειότεραι.
<span class="lb" data-page="37" data-line="8" id="l37.8"></span>Καὶ δὴ καὶ τὸ δέρμα τὸ μέσον οὐ μόνον ἁπάντων τῶν
<span class="lb" data-page="37" data-line="9" id="l37.9"></span>τοῦ ἀνθρώπου μορίων, ἀλλὰ καὶ τῆς ὅλης οὐσίας ἁπάντων
<span class="lb" data-page="37" data-line="10" id="l37.10"></span><span class="milestone kuhnpb" data-n="1.568" data-unit="kuhn.pb" id="kuhn.pb.1.568"></span>τῶν ἐν γενέσει τε καὶ φθορᾷ σωμάτων οὐ τὸ τετυλωμένον
<span class="lb" data-page="37" data-line="11" id="l37.11"></span>ἐστὶ καὶ σκληρὸν καὶ λιθῶδες, ἀλλὰ τὸ κατὰ φύσιν ἔχον,
<span class="lb" data-page="37" data-line="12" id="l37.12"></span>ᾧ δὴ καὶ μάλιστά φαμεν ἀκριβοῦσθαι τὴν ἁφήν. ὅτι μὲν
<span class="lb" data-page="37" data-line="13" id="l37.13"></span>οὖν σκληρότητός τε καὶ μαλακότητος ἐν τῷ μέσῳ καθέστηκεν
<span class="lb" data-page="37" data-line="14" id="l37.14"></span>ἁπάντων τῶν μορίων, ἱκανῶς ἐναργές· ὅτι δὲ καὶ θερμότητός
<span class="lb" data-page="37" data-line="15" id="l37.15"></span>τε καὶ ψυχρότητος, ἐκ τῆς οὐσίας ἂν αὐτοῦ μάλιστα
<span class="lb" data-page="37" data-line="16" id="l37.16"></span>καταμάθοις. ἔστι γὰρ οἷον ἔναιμόν τι νεῦρον, ἀκριβῶς μέσον
<span class="lb" data-page="37" data-line="17" id="l37.17"></span>ὑπάρχον νεύρου τε καὶ σαρκός, ὡς εἰ καὶ κραθέντων
<span class="lb" data-page="37" data-line="18" id="l37.18"></span>ἀμφοῖν ἐγένετο. ἀλλὰ νεῦρον μὲν ἅπαν ἄναιμόν τε καὶ
<span class="lb" data-page="37" data-line="19" id="l37.19"></span>ψυχρόν, σὰρξ δὲ πολύαιμός τε καὶ θερμή· μέσον δ’ ἀμφοῖν
<span class="lb" data-page="37" data-line="20" id="l37.20"></span>τὸ δέρμα μήτ’ ἄναιμον τὸ πάμπαν ὡς τὸ νεῦρον, ἀλλὰ μηδὲ
<span class="lb" data-page="37" data-line="21" id="l37.21"></span>πολύαιμον ὡς ἡ σὰρξ γενόμενον. εἰ δὴ τοῦτο κανόνα τε
<span class="lb" data-page="37" data-line="22" id="l37.22"></span>καὶ οἷον κριτήριον ἁπάντων τῶν τοῦ ζῴου μορίων προστησάμενος
<span class="lb" data-page="37" data-line="23" id="l37.23"></span>ἐξετάζοις τε καὶ παραβάλλοις αὐτῷ τἆλλα, τὰς ὀκτὼ
<span class="lb" data-page="37" data-line="24" id="l37.24"></span>διαφορὰς εὑρήσεις τῶν δυσκρασιῶν ἐν αὐτοῖς.
<span class="lb" data-page="37" data-line="25" id="l37.25"></span>Καὶ δὴ καὶ κατὰ μέρος δίειμί σοι περὶ πάντων ἐφεξῆς.
<span class="pb" data-page="38" id="p38"></span>
<span class="lb" data-page="38" data-line="1" id="l38.1"></span>φλέγμα μέν ἐστιν ὑγρότατον καὶ ψυχρότατον, αἷμα δὲ θερμότατον,
<span class="lb" data-page="38" data-line="2" id="l38.2"></span><span class="milestone kuhnpb" data-n="1.569" data-unit="kuhn.pb" id="kuhn.pb.1.569"></span>ἀλλ’ οὐχ οὕτως ὑγρὸν ὡς τὸ φλέγμα. θρὶξ δὲ
<span class="lb" data-page="38" data-line="3" id="l38.3"></span>ψυχρότατον καὶ ξηρότατον· ἧττον δ’ αὐτῆς ὀστοῦν ψυχρόν
<span class="lb" data-page="38" data-line="4" id="l38.4"></span>τ’ ἐστὶ καὶ ξηρὸν καὶ τοῦδε χόνδρος ἧττον ξηρός, ἐφεξῆς δὲ
<span class="lb" data-page="38" data-line="5" id="l38.5"></span>χόνδρῳ σύνδεσμος, ἔπειτα τένων, εἶθ’ ὑμὴν καὶ ἀρτηρία καὶ
<span class="lb" data-page="38" data-line="6" id="l38.6"></span>φλέψ, αὐτὰ δηλονότι τὰ σώματα τῶν ἀγγείων, εἶθ’ ὅσα
<span class="lb" data-page="38" data-line="7" id="l38.7"></span>νεῦρα σκληρά. τὰ δὲ μαλακὰ νεῦρα κατὰ τὴν τοῦ δέρματος
<span class="lb" data-page="38" data-line="8" id="l38.8"></span>ὑπάρχει φύσιν ἐν τῇ καθ’ ὑγρότητά τε καὶ ξηρότητα μεσότητι.
<span class="lb" data-page="38" data-line="9" id="l38.9"></span>κατὰ γὰρ τὴν ἑτέραν ἀντίθεσιν οὐκ ἔστι μέσον θερμοῦ
<span class="lb" data-page="38" data-line="10" id="l38.10"></span>καὶ ψυχροῦ τὸ νεῦρον τὸ μαλακόν, ἀλλὰ τοσοῦτον
<span class="lb" data-page="38" data-line="11" id="l38.11"></span>ἀπολείπεται θερμότητος, ὅσον καὶ αἵματος. οὕτω δὲ καὶ
<span class="lb" data-page="38" data-line="12" id="l38.12"></span>τἆλλα σύμπαντα τὰ πρόσθεν εἰρημένα τοσούτῳ ψυχρότερα
<span class="lb" data-page="38" data-line="13" id="l38.13"></span>δέρματος ὅσῳ καὶ ἀναιμότερα. καὶ οἵ γε χιτῶνες αὐτοὶ τῶν
<span class="lb" data-page="38" data-line="14" id="l38.14"></span>ἐναιμοτάτων ἀγγείων, ἀρτηρίας λέγω καὶ φλεβός, ἄναιμοί
<span class="lb" data-page="38" data-line="15" id="l38.15"></span>τ’ εἰσὶ καὶ ψυχροὶ φύσει. τῇ γειτνιάσει δὲ τοῦ αἵματος θερμαίνονταί
<span class="lb" data-page="38" data-line="16" id="l38.16"></span>τε καὶ εἰς μέσην ἀφικνοῦνται κατάστασιν κράσεως.
<span class="lb" data-page="38" data-line="17" id="l38.17"></span>τὸ δ’ αἷμα πάλιν αὐτὸ παρὰ τῆς καρδίας ἔχει τὴν θερμασίαν.
<span class="lb" data-page="38" data-line="18" id="l38.18"></span><span class="milestone kuhnpb" data-n="1.570" data-unit="kuhn.pb" id="kuhn.pb.1.570"></span>φύσει γὰρ ἐκεῖνο τὸ σπλάγχνον ἁπάντων ἐστὶ τῶν
<span class="lb" data-page="38" data-line="19" id="l38.19"></span>τοῦ ζῴου μορίων ἐναιμότατόν θ’ ἅμα καὶ θερμότατον, ἐφεξῆς
<span class="lb" data-page="38" data-line="20" id="l38.20"></span>δ’ αὐτῷ τὸ ἧπαρ. ἀλλ’ ἡ μὲν καρδία βραχὺ δέρματος
<span class="lb" data-page="38" data-line="21" id="l38.21"></span>ἀποδεῖ σκληρότητι, τὸ δ’ ἧπαρ πολύ. καὶ τοίνυν καὶ ὑγροτέρα
<span class="lb" data-page="38" data-line="22" id="l38.22"></span>τοσούτῳ δέρματός ἐστιν ὅσῳ μαλακωτέρα. καὶ μὲν δὴ
<span class="lb" data-page="38" data-line="23" id="l38.23"></span>καὶ ἡ σὰρξ ὑγροτέρα δέρματος, ἀλλ’ αὕτη μὲν καὶ θερμοτέρα.
<span class="lb" data-page="38" data-line="24" id="l38.24"></span>νωτιαῖος δ’ ὑγρότερος μέν, ἀλλὰ καὶ ψυχρότερος, καὶ
<span class="lb" data-page="38" data-line="25" id="l38.25"></span>τοῦδε μᾶλλον ἐγκέφαλος ὑγρότερος, ἔτι δὲ τοῦδε μᾶλλον ἡ
<span class="lb" data-page="38" data-line="26" id="l38.26"></span>πιμελή, καὶ ἡ πῆξις αὐτῆς διὰ τὴν τῶν ὑμένων γειτνίασιν·
<span class="lb" data-page="38" data-line="27" id="l38.27"></span>ἐλαίῳ γὰρ ἔοικε παχεῖ καὶ διὰ τοῦτο πήγνυται ψυχροῖς καὶ
<span class="lb" data-page="38" data-line="28" id="l38.28"></span>ἀναίμοις ὁμιλοῦσα μορίοις. οὔτε δ’ ἥπατι περιπήγνυσθαι
<span class="pb" data-page="39" id="p39"></span>
<span class="lb" data-page="39" data-line="1" id="l39.1"></span>πιμελὴν οὔτ’ ἀρτηρίαις καὶ φλεψὶν οὔτε καρδίᾳ δυνατόν,
<span class="lb" data-page="39" data-line="2" id="l39.2"></span>ἀλλ’ οὐδ’ ἄλλῳ τινὶ θερμῷ πάνυ μορίῳ. διότι δὲ πέπηγε
<span class="lb" data-page="39" data-line="3" id="l39.3"></span>ψυχρῷ, διὰ τοῦτο χεῖται θερμαινομένη τοῖς ἄλλοις ὁμοίως
<span class="lb" data-page="39" data-line="4" id="l39.4"></span>τοῖς πεπηγόσιν. οὐ μὴν ἐγκέφαλός γε θερμαινόμενος χεῖται
<span class="lb" data-page="39" data-line="5" id="l39.5"></span>καὶ διὰ τοῦθ’ ἧττον ὑγρός ἐστι πιμελῆς. ἧττον δ’ ὑγρὰ
<span class="lb" data-page="39" data-line="6" id="l39.6"></span>πιμελῆς ἐστι καὶ ἡ τοῦ πνεύμονος σάρξ, οὐδὲ γὰρ αὕτη
<span class="lb" data-page="39" data-line="7" id="l39.7"></span><span class="milestone kuhnpb" data-n="1.571" data-unit="kuhn.pb" id="kuhn.pb.1.571"></span>χεῖται θερμαινομένη. πολὺ δ’ ἔτι μᾶλλον ἡ τοῦ σπληνός
<span class="lb" data-page="39" data-line="8" id="l39.8"></span>τε καὶ τῶν νεφρῶν σὰρξ ἧττόν ἐστιν ὑγρὰ πιμελῆς. ἅπαντα
<span class="lb" data-page="39" data-line="9" id="l39.9"></span>μέντοι ταῦτα δέρματός ἐστιν ὑγρότερα. τὰς δὲ τούτων ἀποδείξεις
<span class="lb" data-page="39" data-line="10" id="l39.10"></span>ἐν τῷ μετὰ ταῦτα λόγῳ διέξειμι καὶ μὲν δὴ καὶ ὅσα
<span class="lb" data-page="39" data-line="11" id="l39.11"></span>λείπει τῇ συμπάσῃ περὶ κράσεων πραγματείᾳ διὰ τῶν ἐφεξῆς
<span class="lb" data-page="39" data-line="12" id="l39.12"></span>δυοῖν ὑπομνημάτων εἰρήσεται.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg009.1st1K-grc2:2.1">
<span class="pb page1" data-page="39" id="p39"></span>


            <h2>ΓΑΛΗΝΟΥ ΠΕΡΙ ΚΡΑΣΕΩΝ
<br></br>ΒΙΒΛΙΟΝ ΔΕΥΤΕΡΟΝ
</h2>
            <p>
<span class="lb" data-page="39" data-line="13" id="l39.13"></span>Ὅτι μὲν δὴ τῶν πολλαχῶς λεγομένων ἐστὶν ὑγρόν
<span class="lb" data-page="39" data-line="14" id="l39.14"></span>τε σῶμα καὶ ξηρὸν καὶ ψυχρὸν καὶ θερμόν, ἐν τῷ πρὸ τούτου
<span class="lb" data-page="39" data-line="15" id="l39.15"></span>λόγῳ διῄρηται. δέδεικται δὲ καί, ὡς ἐννέα διαφοραὶ τῶν
<span class="lb" data-page="39" data-line="16" id="l39.16"></span>κράσεών εἰσι, μία μὲν ἡ σύμμετρός τε καὶ εὔκρατος, αἱ
<span class="lb" data-page="39" data-line="17" id="l39.17"></span><span class="milestone lineno" data-n="5" data-unit="lineno" id="lineno.5"></span>λοιπαὶ δὲ πᾶσαι δύσκρατοι, τέτταρες μὲν ἁπλαῖ, μιᾶς ἐν
<span class="lb" data-page="39" data-line="18" id="l39.18"></span>ἑκάστῃ πλεονεκτούσης ποιότητος ἤτοι θερμότητος ἢ ψυχρότητος
<span class="lb" data-page="39" data-line="19" id="l39.19"></span>ἢ ξηρότητος ἢ ὑγρότητος, ἕτεραι δὲ τέτταρες, ἐπειδὰν
<span class="lb" data-page="39" data-line="20" id="l39.20"></span>ἐξ ἑκατέρας ἀντιθέσεως ἡ ἑτέρα κρατήσῃ δύναμις. λέγω δ’
<span class="lb" data-page="39" data-line="21" id="l39.21"></span>ἀντιθέσεις δύο, μίαν μὲν τὴν κατὰ τὸ θερμόν τε καὶ ψυχρόν,
<span class="lb" data-page="39" data-line="22" id="l39.22"></span><span class="milestone kuhnpb" data-n="1.573" data-unit="kuhn.pb" id="kuhn.pb.1.573"></span>
              <span class="milestone lineno" data-n="10" data-unit="lineno" id="lineno.10"></span>ἑτέραν δὲ τὴν κατὰ τὸ ξηρόν τε καὶ ὑγρόν.
<span class="lb" data-page="39" data-line="23" id="l39.23"></span>Ἐφεξῆς δὲ τούτων ἐπὶ τὰ γνωρίσματα μεταβάντες ὑπὲρ
<span class="lb" data-page="39" data-line="24" id="l39.24"></span>τῆς εὐκράτου φύσεως ἐσκοπούμεθα, διότι πρώτη πασῶν ἥδε
<span class="lb" data-page="39" data-line="25" id="l39.25"></span>καὶ ἀρετῇ καὶ δυνάμει καὶ τάξει νοήσεώς ἐστιν. ἐπεὶ δ’
<span class="lb" data-page="39" data-line="26" id="l39.26"></span>εὔκρατον ἄλλο μὲν ἁπλῶς εὑρίσκεται λεγόμενον ἐν πάσῃ τῇ
<span class="lb" data-page="39" data-line="27" id="l39.27"></span><span class="milestone lineno" data-n="15" data-unit="lineno" id="lineno.15"></span>τῶν ὄντων φύσει, καθ’ ἕκαστον δὲ γένος ἄλλο, περὶ πρώτου
<span class="lb" data-page="39" data-line="28" id="l39.28"></span>δεῖν ἐδόκει σκοπεῖσθαι τοῦ κοινῇ κατὰ πάσης φύσεως ἐξεταζομένου.
<span class="lb" data-page="39" data-line="29" id="l39.29"></span>κανὼν δ’ ἦν αὐτοῦ καὶ κρίσις ἡ τῶν στοιχείων
<span class="lb" data-page="39" data-line="30" id="l39.30"></span>ἰσομοιρία, δι’ ἣν καὶ τὸ τῶν ἐσχάτων ἁπάντων ἀκριβῶς
<span class="lb" data-page="39" data-line="31" id="l39.31"></span>μέσον ἀποτελεσθὲν εὔκρατόν τε καὶ σύμμετρον ὀνομάζεται.
<span class="lb" data-page="39" data-line="32" id="l39.32"></span><span class="milestone lineno" data-n="20" data-unit="lineno" id="lineno.20"></span>τὰ δ’ ἄλλα τὰ καθ’ ἕκαστον γένος εὔκρατα ταῖς οἰκείαις
<span class="lb" data-page="39" data-line="33" id="l39.33"></span>τῶν σωμάτων ἐνεργείαις τε καὶ χρείαις κρίνεται καὶ διὰ
<span class="lb" data-page="39" data-line="34" id="l39.34"></span>τοῦτο ταὐτὸν σῶμα ζῴου τινὸς ἢ φυτοῦ μέσον μὲν εἶναι ﻿
<span class="pb" data-page="41" id="p41"></span>
<span class="lb" data-page="41" data-line="1" id="l41.1"></span>δύναται τῶν ὁμογενῶν ἁπάντων, τουτέστιν εὔκρατόν τε καὶ
<span class="lb" data-page="41" data-line="2" id="l41.2"></span>σύμμετρον ἐν ἐκείνῳ τῷ γένει, δύσκρατον δ’ ἑτέρῳ τινὶ
<span class="lb" data-page="41" data-line="3" id="l41.3"></span><span class="milestone kuhnpb" data-n="1.574" data-unit="kuhn.pb" id="kuhn.pb.1.574"></span>παραβαλλόμενον ἢ φυτῶν ἢ ζῴων ἢ ἀψύχων γένει. τὸ
<span class="lb" data-page="41" data-line="4" id="l41.4"></span>μὲν γὰρ τοῦ ζῶντος σῶμα τῷ τοῦ νεκροῦ παραβαλλόμενον
<span class="lb" data-page="41" data-line="5" id="l41.5"></span>ὑγρότερόν ἐστι καὶ θερμότερον, οἷον, εἰ τύχοι, λέων
<span class="lb" data-page="41" data-line="6" id="l41.6"></span>ζῶν τεθνεῶτος λέοντος ἢ αὐτὸς ἑαυτοῦ τις ἢ ἕτερος ἑτέρου
<span class="lb" data-page="41" data-line="7" id="l41.7"></span>θερμότερός τ’ ἐστι καὶ ὑγρότερος, καὶ διὰ τοῦτ’ εἴρηται πρὸς
<span class="lb" data-page="41" data-line="8" id="l41.8"></span>τῶν παλαιῶν ὑγρόν τ’ εἶναι καὶ θερμὸν τὸ ζῷον, οὐχ ὡς
<span class="lb" data-page="41" data-line="9" id="l41.9"></span>ἢ τῆς ὑγρότητος ἐν αὐτῷ πλεονεκτούσης ἁπλῶς ἢ τῆς θερμότητος·
<span class="lb" data-page="41" data-line="10" id="l41.10"></span>οὕτω [μὲν] γὰρ εὑρεθήσεται πάμπολλα ζῷα ξηρὰ
<span class="lb" data-page="41" data-line="11" id="l41.11"></span>καὶ ψυχρά, καθάπερ ἐμπίδες τε καὶ κώνωπες καὶ μυῖαι καὶ
<span class="lb" data-page="41" data-line="12" id="l41.12"></span>μέλιτται καὶ μύρμηκες· ἀλλ’ ὡς τοῖς τεθνεῶσι παραβαλλόμενα.
<span class="lb" data-page="41" data-line="13" id="l41.13"></span>καὶ γὰρ καὶ μέλιττα ζῶσα τεθνεώσης μελίττης ὑγροτέρα
<span class="lb" data-page="41" data-line="14" id="l41.14"></span>τ’ ἐστὶ καὶ θερμοτέρα καὶ μύρμηξ μύρμηκος, ἀνθρώπῳ
<span class="lb" data-page="41" data-line="15" id="l41.15"></span>μέντοι παραβαλλόμενα καὶ ἵππῳ καὶ βοὶ καὶ τοῖς ἄλλοις
<span class="lb" data-page="41" data-line="16" id="l41.16"></span>ζῴοις τοῖς ἐναίμοις ἅπαντα τὰ τοιαῦτα ψυχρὰ καὶ ξηρὰ τὴν
<span class="lb" data-page="41" data-line="17" id="l41.17"></span>κρᾶσίν ἐστι. καὶ μὲν δὴ κἂν εἰ πρὸς τὴν ὅλην οὐσίαν
<span class="lb" data-page="41" data-line="18" id="l41.18"></span>ἀποβλέπων ἐξετάζοις, οὐδ’ οὕτως ἐκπέπτωκε τοῦ ξηρά τ’
<span class="lb" data-page="41" data-line="19" id="l41.19"></span>εἶναι καὶ ψυχρά. ὥσπερ γὰρ καθ’ ἕκαστον γένος, ὅταν ἐξίστηταί
<span class="lb" data-page="41" data-line="20" id="l41.20"></span><span class="milestone kuhnpb" data-n="1.575" data-unit="kuhn.pb" id="kuhn.pb.1.575"></span>τι τῆς μεσότητος, ἀπὸ τοῦ πλεονεκτοῦντος ὀνομάζεται,
<span class="lb" data-page="41" data-line="21" id="l41.21"></span>κατὰ τὸν αὐτὸν τρόπον ἐπὶ τῆς συμπάσης οὐσίας,
<span class="lb" data-page="41" data-line="22" id="l41.22"></span>ὅταν ὑπερβάλλῃ τι τὸ μέσον, οὐκέτ’ εὔκρατον, ἀλλ’ ἤτοι
<span class="lb" data-page="41" data-line="23" id="l41.23"></span>θερμὸν ἢ ψυχρὸν ἢ ξηρὸν ἢ ὑγρὸν ὀνομασθήσεται.
<span class="lb" data-page="41" data-line="24" id="l41.24"></span>Δέδεικται γὰρ δὴ πρόσθεν, ὡς ἄνθρωπός ἐστιν οὐ τῶν
<span class="lb" data-page="41" data-line="25" id="l41.25"></span>ζῴων μόνον ἢ φυτῶν, ἀλλὰ καὶ τῶν ἄλλων ἁπάντων εὐκρατότατον.
<span class="lb" data-page="41" data-line="26" id="l41.26"></span>ἐπεὶ δ’ ἐκ πολλῶν καὶ διαφερόντων σύγκειται
<span class="lb" data-page="41" data-line="27" id="l41.27"></span>μορίων, εὔδηλον, ὡς τὸ μέσον ἁπάντων τῇ κράσει τοῦτο
<span class="lb" data-page="41" data-line="28" id="l41.28"></span>καὶ ἁπλῶς ἐστιν εὔκρατον. τὸ γὰρ τοῦ μέσου τῇ κράσει
<span class="pb" data-page="42" id="p42"></span>
<span class="lb" data-page="42" data-line="1" id="l42.1"></span>ζῴου μέσον μόριον ἁπάντων ἁπλῶς εὐκρατότατον ἔσται.
<span class="lb" data-page="42" data-line="2" id="l42.2"></span>ἐδείχθη δὲ τοῦτ’ ἐν ἀνθρώπῳ τὸ καλούμενον δέρμα καὶ
<span class="lb" data-page="42" data-line="3" id="l42.3"></span>μάλιστα τοῦ δέρματος τὸ τῶν χειρῶν ἐντός, ὅταν, οἷον ὑπὸ
<span class="lb" data-page="42" data-line="4" id="l42.4"></span>τῆς φύσεως ἀπειργάσθη, τοιοῦτον φυλάττηται. καὶ μὲν δὴ
<span class="lb" data-page="42" data-line="5" id="l42.5"></span>καὶ ὡς οὐ παντὸς ἀνθρώπου τὸ δέρμα μέσον ἁπλῶς ἐστιν
<span class="lb" data-page="42" data-line="6" id="l42.6"></span>ἁπάσης οὐσίας, ἐδείχθη πρόσθεν, ἀλλ’ ὅστις ἂν εὐκρατότατος
<span class="lb" data-page="42" data-line="7" id="l42.7"></span>ᾖ· πολλὴν γὰρ εἶναι καὶ αὐτοῖς τοῖς ἀνθρώποις πρὸς
<span class="lb" data-page="42" data-line="8" id="l42.8"></span><span class="milestone kuhnpb" data-n="1.576" data-unit="kuhn.pb" id="kuhn.pb.1.576"></span>ἀλλήλους τὴν διαφοράν. εὐκρατότατος δ’ ἐστίν, ὃς ἂν τῷ
<span class="lb" data-page="42" data-line="9" id="l42.9"></span>μὲν σώματι φαίνηται μέσος ἀκριβῶς ἁπάντων τῶν ἄκρων,
<span class="lb" data-page="42" data-line="10" id="l42.10"></span>ἰσχνότητός τε καὶ παχύτητος, μαλακότητός τε καὶ σκληρότητος,
<span class="lb" data-page="42" data-line="11" id="l42.11"></span>ἔτι δὲ θερμότητός τε καὶ ψυχρότητος. ἔστι γὰρ εὑρεῖν
<span class="lb" data-page="42" data-line="12" id="l42.12"></span>ἁψάμενον ἑκάστου τῶν ἀνθρωπίνων σωμάτων ἢ χρηστὴν
<span class="lb" data-page="42" data-line="13" id="l42.13"></span>καὶ ἀτμώδη θερμασίαν ἢ πυρώδη καὶ δριμεῖαν ἢ
<span class="lb" data-page="42" data-line="14" id="l42.14"></span>τούτων μὲν οὐδετέραν, ἐπικρατοῦσαν δέ τινα ψῦξιν. ἀκούειν
<span class="lb" data-page="42" data-line="15" id="l42.15"></span>δὲ χρὴ ψῦξιν ἐπικρατοῦσαν ὡς ἐν ζῴου σώματι καὶ ταῦτ’
<span class="lb" data-page="42" data-line="16" id="l42.16"></span>ἐναίμου τε καὶ ὑγροῦ ὄντος. τῷ μὲν δὴ σώματι τοιοῦτος
<span class="lb" data-page="42" data-line="17" id="l42.17"></span>ὁ εὐκρατότατος ἄνθρωπος· ὡσαύτως δὲ καὶ τῇ ψυχῇ μέσος
<span class="lb" data-page="42" data-line="18" id="l42.18"></span>ἀκριβῶς ἐστι θρασύτητός τε καὶ δειλίας, μελλησμοῦ τε καὶ
<span class="lb" data-page="42" data-line="19" id="l42.19"></span>προπετείας, ἐλέου τε καὶ φθόνου. εἴη δ’ ἂν ὁ τοιοῦτος
<span class="lb" data-page="42" data-line="20" id="l42.20"></span>εὔθυμος, φιλόστοργος, φιλάνθρωπος, συνετός.
<span class="lb" data-page="42" data-line="21" id="l42.21"></span>Ἐκ τούτων μὲν οὖν ὁ εὐκρατότατος ἄνθρωπος γνωρίζεται
<span class="lb" data-page="42" data-line="22" id="l42.22"></span>πρώτως καὶ μάλιστα· προσέρχεται δ’ αὐτοῖς οὐκ ὀλίγα
<span class="lb" data-page="42" data-line="23" id="l42.23"></span>τῶν ἐξ ἀνάγκης ἑπομένων· καὶ γὰρ ἐσθίει καὶ πίνει συμμέτρως
<span class="pb" data-page="43" id="p43"></span>
<span class="lb" data-page="43" data-line="1" id="l43.1"></span>καὶ πέττει καλῶς τὰς τροφὰς οὐκ ἐν γαστρὶ μόνον, ἀλλὰ
<span class="lb" data-page="43" data-line="2" id="l43.2"></span><span class="milestone kuhnpb" data-n="1.577" data-unit="kuhn.pb" id="kuhn.pb.1.577"></span>κἀν ταῖς φλεψὶ καὶ καθ’ ὅλην τὴν ἕξιν τοῦ σώματος ἁπάσας
<span class="lb" data-page="43" data-line="3" id="l43.3"></span>τε συνελόντι φάναι τάς τε φυσικὰς καλουμένας ἐνεργείας
<span class="lb" data-page="43" data-line="4" id="l43.4"></span>καὶ τὰς ψυχικὰς ἀμέμπτους ἔχει. καὶ γὰρ καὶ ταῖς
<span class="lb" data-page="43" data-line="5" id="l43.5"></span>αἰσθήσεσιν ἄριστα διάκειται καὶ ταῖς τῶν κώλων κινήσεσιν
<span class="lb" data-page="43" data-line="6" id="l43.6"></span>εὔχρους τ’ ἐστὶ καὶ εὔπνους ἀεὶ καὶ μέσος ὑπνώδους τε
<span class="lb" data-page="43" data-line="7" id="l43.7"></span>καὶ ἀγρύπνου καὶ ψιλοῦ τριχῶν καὶ δασέος καὶ μέλανος τὴν
<span class="lb" data-page="43" data-line="8" id="l43.8"></span>χρόαν καὶ λευκοῦ καὶ τρίχας ἔχει παῖς μὲν ὢν πυρροτέρας
<span class="lb" data-page="43" data-line="9" id="l43.9"></span>μᾶλλον ἢ μελαντέρας, ἀκμάζων δ’ ἔμπαλιν.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg009.1st1K-grc2:2.2">
<span class="pb page1" data-page="43" id="p43"></span>


            <p>
<span class="lb" data-page="43" data-line="10" id="l43.10"></span>Ἐπεὶ δὲ καὶ τῆς κατὰ τὰς ἡλικίας αὐτοῦ διαφορᾶς
<span class="lb" data-page="43" data-line="11" id="l43.11"></span>ἐπεμνήσθημεν, οὐδὲν ἂν εἴη χεῖρον ἤδη τι καὶ περὶ
<span class="lb" data-page="43" data-line="12" id="l43.12"></span>τούτων εἰπεῖν. ἐβουλόμην μὲν οὖν πρότερον ἑκάστου τῶν
<span class="lb" data-page="43" data-line="13" id="l43.13"></span>εἰρημένων γνωρισμάτων ἐπελθεῖν τὰς αἰτίας, ἀλλ’ ἐπεὶ πρὸς
<span class="lb" data-page="43" data-line="14" id="l43.14"></span>τὰ παρόντα μᾶλλον ἡ περὶ τῶν ἡλικιῶν ἐπείγει σκέψις
<span class="lb" data-page="43" data-line="15" id="l43.15"></span>εὐπορωτέρους θ’ ἡμᾶς πρὸς τὴν τῶν αἰτιῶν εὕρεσιν ἀπεργάζεται,
<span class="lb" data-page="43" data-line="16" id="l43.16"></span>πρώτην ταύτην ἐνστησόμεθα.
<span class="lb" data-page="43" data-line="17" id="l43.17"></span>Νοήσωμεν οὖν ἄρτι διαπλαττόμενον ἐν ταῖς μήτραις τῶν
<span class="lb" data-page="43" data-line="18" id="l43.18"></span>κυουσῶν τὸ ζῷον, ἵνα γνῶμεν, ὅπως ὑγρότατόν τ’ ἐστὶ καὶ
<span class="lb" data-page="43" data-line="19" id="l43.19"></span><span class="milestone kuhnpb" data-n="1.578" data-unit="kuhn.pb" id="kuhn.pb.1.578"></span>θερμότατον. ἡ μὲν γὰρ πρώτη σύστασις ἐξ αἵματος αὐτῷ
<span class="lb" data-page="43" data-line="20" id="l43.20"></span>καὶ σπέρματος, ὑγρῶν καὶ θερμῶν χρημάτων. ἀεὶ δὲ καὶ
<span class="lb" data-page="43" data-line="21" id="l43.21"></span>μᾶλλον τούτων ξηρῶν γιγνομένων ὑμένες μὲν πρῶτα διαπλάττονται
<span class="lb" data-page="43" data-line="22" id="l43.22"></span>καὶ χιτῶνες καὶ σπλάγχνα καὶ ἀγγεῖα, τελευταῖα
<span class="lb" data-page="43" data-line="23" id="l43.23"></span>δ’ ὀστᾶ καὶ χόνδροι καὶ ὄνυχες πηγνυμένης ἀποτελοῦνται
<span class="lb" data-page="43" data-line="24" id="l43.24"></span>τῆς οὐσίας· πρὶν γὰρ ἤτοι δύνασθαι τείνεσθαι τὴν ὑποβεβλημένην
<span class="lb" data-page="43" data-line="25" id="l43.25"></span>οὐσίαν ἢ πήγνυσθαι, τῶν εἰρημένων οὐδὲν
<span class="pb" data-page="44" id="p44"></span>
<span class="lb" data-page="44" data-line="1" id="l44.1"></span>ἐγχωρεῖ γενέσθαι. χιτῶνες μὲν οὖν καὶ ὑμένες ἀρτηρίαι τε
<span class="lb" data-page="44" data-line="2" id="l44.2"></span>καὶ φλέβες καὶ νεῦρα τεινομένης αὐτῆς, ὀστᾶ δὲ καὶ χόνδροι
<span class="lb" data-page="44" data-line="3" id="l44.3"></span>καὶ ὄνυχες καὶ ὁπλαὶ καὶ πλῆκτρα πηγνυμένης ἀποτελοῦνται·
<span class="lb" data-page="44" data-line="4" id="l44.4"></span>τελειωθέντων δ’ οὕτως ἐν τῇ κυούσῃ τίκτεται μὲν
<span class="lb" data-page="44" data-line="5" id="l44.5"></span>ἐφεξῆς, ἔτι δ’ ὑγρὸν ἐσχάτως ἐστὶν ὥσπερ βρύον, οὐκ ἀγγείοις
<span class="lb" data-page="44" data-line="6" id="l44.6"></span>μόνον καὶ σπλάγχνοις καὶ σαρξίν, ἀλλὰ καὶ τοῖς
<span class="lb" data-page="44" data-line="7" id="l44.7"></span>ὀστοῖς αὐτοῖς, ἃ δὴ ξηρότατα τῶν ἐν ἡμῖν ὑπάρχει μορίων.
<span class="lb" data-page="44" data-line="8" id="l44.8"></span>ἀλλ’ ὅμως καὶ ταῦτα καὶ ὅλα σὺν αὐτοῖς τὰ κῶλα διαπλάττουσιν
<span class="lb" data-page="44" data-line="9" id="l44.9"></span>αἱ τροφοὶ τῶν βρεφῶν ὥσπερ κήρινα. τοσαύτη τις
<span class="lb" data-page="44" data-line="10" id="l44.10"></span>ὑγρότης ἐστὶν ἐν ἅπαντι τῷ σώματι τῶν βρεφῶν.
<span class="lb" data-page="44" data-line="11" id="l44.11"></span><span class="milestone kuhnpb" data-n="1.579" data-unit="kuhn.pb" id="kuhn.pb.1.579"></span>Ἀλλὰ καὶ νέον ἱερεῖον εἴτ’ οὖν ἐσθίειν ἐθέλοις εἴτ’
<span class="lb" data-page="44" data-line="12" id="l44.12"></span>ἀνατεμὼν σκοπεῖσθαι, μυξώδη μὲν καὶ πλαδαρὰν εὑρήσεις
<span class="lb" data-page="44" data-line="13" id="l44.13"></span>τὴν σάρκα, τὸ δ’ ὀστῶδες γένος ἅπαν ἄρτι πηγνυμένῳ τυρῷ
<span class="lb" data-page="44" data-line="14" id="l44.14"></span>ἐμφερές, ὥστε μηδὲ φαγεῖν ἡδέα δι’ ὑπερβάλλουσαν ὑγρότητα
<span class="lb" data-page="44" data-line="15" id="l44.15"></span>τῶν νεογενῶν ζῴων εἶναι τὰ σώματα καὶ μάλιστά γε
<span class="lb" data-page="44" data-line="16" id="l44.16"></span>τοῦτο πέπονθε τὰ ὕεια καὶ τὰ προβάτεια, διότι καὶ μάλιστ’
<span class="lb" data-page="44" data-line="17" id="l44.17"></span>ἐστὶν ὑγρότατα· τὰ δ’ αἴγεια, διότι ξηρότερα, βελτίω τ’ ἐστὶ
<span class="lb" data-page="44" data-line="18" id="l44.18"></span>καὶ ἡδίω φαγεῖν. ἔμπαλιν δὲ τοῖς νέοις ἱερείοις τὰ γεγηρακότα
<span class="lb" data-page="44" data-line="19" id="l44.19"></span>ξηρὰ μὲν ἱκανῶς καὶ ἄνικμα καὶ ἄχυμα τά τ’ ὀστᾶ
<span class="lb" data-page="44" data-line="20" id="l44.20"></span>σύμπαντα καὶ τοὺς συνδέσμους αὐτῶν ἔχει, νευρώδη δὲ καὶ
<span class="lb" data-page="44" data-line="21" id="l44.21"></span>σκληρὰν τὴν σάρκα καὶ τὰς ἀρτηρίας καὶ τὰς φλέβας καὶ
<span class="lb" data-page="44" data-line="22" id="l44.22"></span>τὰ νεῦρα δίκην ἱμάντων ἀηδῆ τε καὶ ἄχυμα. τὰ δ’ ἐν τῷ
<span class="lb" data-page="44" data-line="23" id="l44.23"></span>μέσῳ τούτων καὶ τῶν ἄρτι γεγενημένων, ὅσα μὲν ἤδη προβέβηκε
<span class="pb" data-page="45" id="p45"></span>
<span class="lb" data-page="45" data-line="1" id="l45.1"></span>ταῖς ἡλικίαις, ὅσον ἀπολείπεται τοῦ γήρως, τοσοῦτον
<span class="lb" data-page="45" data-line="2" id="l45.2"></span>καὶ τῆς ἐσχάτης ξηρότητος· ὅσα δὲ νεώτερα καὶ ἔτ’ αὐξανόμενα,
<span class="lb" data-page="45" data-line="3" id="l45.3"></span>τοσοῦτον καὶ ταῦτα τῆς τῶν ἐμβρύων ὑγρότητος ἀποκεχώρηκεν,
<span class="lb" data-page="45" data-line="4" id="l45.4"></span><span class="milestone kuhnpb" data-n="1.580" data-unit="kuhn.pb" id="kuhn.pb.1.580"></span>ὅσον καὶ ταῖς ἡλικίαις προελήλυθεν. ἡ δ’ ἀκμὴ
<span class="lb" data-page="45" data-line="5" id="l45.5"></span>μάλιστα πάντων τῶν ζῴων ἐν τῷ μέσῳ καθέστηκε τῶν ἀκροτήτων
<span class="lb" data-page="45" data-line="6" id="l45.6"></span>οὔτ’ εἰς ἔσχατον ἥκουσα ξηρότητος, ὡς τὸ γῆρας,
<span class="lb" data-page="45" data-line="7" id="l45.7"></span>οὔτ’ ἐν ὑγρότητι καὶ πλάδῳ πολλῷ καθεστῶσα, καθάπερ ἡ
<span class="lb" data-page="45" data-line="8" id="l45.8"></span>τῶν βρεφῶν ἡλικία.
<span class="lb" data-page="45" data-line="9" id="l45.9"></span>Τί δὴ οὖν ἔνιοι τῶν ἐλλογίμων ἰατρῶν ὑγρὸν ἀποφαίνονται
<span class="lb" data-page="45" data-line="10" id="l45.10"></span>τὸ γῆρας; ἢ δηλονότι τῷ πλήθει τῶν περιττωμάτων
<span class="lb" data-page="45" data-line="11" id="l45.11"></span>ἐξαπατηθέντες; οἵ τε γὰρ ὀφθαλμοὶ δακρύουσιν αὐτοῖς αἵ
<span class="lb" data-page="45" data-line="12" id="l45.12"></span>τε ῥῖνες ἀναπίμπλανται κορύζης ἔν τε τῷ στόματι σιέλων
<span class="lb" data-page="45" data-line="13" id="l45.13"></span>πλῆθος ἀθροίζεται, ἀλλὰ καὶ βήττουσι καὶ ἀναπτύουσι
<span class="lb" data-page="45" data-line="14" id="l45.14"></span>φλέγμα, δηλοῦντες ἄρα καὶ τὸν πνεύμονα μεστὸν εἶναι τοῦ
<span class="lb" data-page="45" data-line="15" id="l45.15"></span>τοιούτου χυμοῦ· καὶ ἡ γαστὴρ δ’ αὐτοῖς πεπλήρωται φλέγματος
<span class="lb" data-page="45" data-line="16" id="l45.16"></span>ἕκαστόν τε τῶν ἄρθρων ὑπόμυξον. ἀλλ’ οὐδὲν τούτων
<span class="lb" data-page="45" data-line="17" id="l45.17"></span>ἐναντιοῦται τῷ ξηρὰ τῶν γερόντων εἶναι τὰ σώματα. τὰ
<span class="lb" data-page="45" data-line="18" id="l45.18"></span>μὲν γὰρ νεῦρα καὶ τὰς ἀρτηρίας καὶ τὰς φλέβας καὶ τοὺς
<span class="lb" data-page="45" data-line="19" id="l45.19"></span>ὑμένας καὶ τοὺς χιτῶνας ἁπάντων τῶν ὀργάνων ξηρότερα
<span class="lb" data-page="45" data-line="20" id="l45.20"></span>μὲν εὑρήσεις τῶν πρόσθεν πολύ, περιπεπλασμένον δ’ αὐτοῖς
<span class="lb" data-page="45" data-line="21" id="l45.21"></span>ἔνδοθέν τε καὶ ἔξωθεν ἤτοι φλεγματώδη τινὰ χυμὸν ἢ
<span class="lb" data-page="45" data-line="22" id="l45.22"></span><span class="milestone kuhnpb" data-n="1.581" data-unit="kuhn.pb" id="kuhn.pb.1.581"></span>ὑγρότητα μυξώδη. ἀλλὰ τοσούτου δεῖ τὰ τοιαῦτα σύμπαντα
<span class="lb" data-page="45" data-line="23" id="l45.23"></span>γνωρίσματα τὸ γῆρας ὑγρὸν ἀποφαίνειν, ὥστε καὶ μαρτυρεῖν
<span class="lb" data-page="45" data-line="24" id="l45.24"></span>μοι δοκεῖ τῇ ξηρότητι. δι’ αὐτὸ γάρ τοι τοῦτο ξηρότερον
<span class="lb" data-page="45" data-line="25" id="l45.25"></span>ἕκαστον γίγνεται τῶν μορίων, ὅτι μηκέθ’ ὁμοίως τρέφεται
<span class="lb" data-page="45" data-line="26" id="l45.26"></span>νῦν ὑπ’ ἀρρωστίας τοῦ θερμοῦ. πλῆθος μὲν γὰρ ἔξωθεν
<span class="lb" data-page="45" data-line="27" id="l45.27"></span>αὐτὸ περιττωμάτων ὑγρῶν ἐπικλύζει, τὸ βάθος δ’ αὐτὸ τοῦ
<span class="lb" data-page="45" data-line="28" id="l45.28"></span>σώματος ἑκάστου ξηρόν ἐστι μήθ’ ἕλκειν εἴσω τὴν τροφὴν ﻿
<span class="pb" data-page="46" id="p46"></span>
<span class="lb" data-page="46" data-line="1" id="l46.1"></span>δυναμένου μήτ’ ἀπαλαύειν ἱκανῶς. ὑγρὸς οὖν ὁ γέρων ἐστίν,
<span class="lb" data-page="46" data-line="2" id="l46.2"></span>οὐ τοῖς οἰκείοις μορίοις, ἀλλὰ τοῖς περιττώμασι, καὶ ξηρός,
<span class="lb" data-page="46" data-line="3" id="l46.3"></span>οὐ τοῖς περιττώμασιν, ἀλλὰ τοῖς μορίοις αὐτοῖς, ὥστ’ ἄλλῳ
<span class="lb" data-page="46" data-line="4" id="l46.4"></span>μὲν ὑγρός, ἄλλῳ δὲ ξηρός. ἀλλ’ οὐχ ὑπὲρ τῶν περιττωμάτων
<span class="lb" data-page="46" data-line="5" id="l46.5"></span>αὐτοῦ νῦν ὁ λόγος ἀλλὰ τῶν οἰκείων μορίων ἐστίν,
<span class="lb" data-page="46" data-line="6" id="l46.6"></span>ὧν αἱ κατὰ φύσιν ἐνέργειαι συμπληροῦσι τὴν ζωήν. τούτοις
<span class="lb" data-page="46" data-line="7" id="l46.7"></span>οὖν ξηρός ἐστιν ὁ γέρων, οἷς ὁ παῖς ἦν ὑγρός, αὐτοῖς
<span class="lb" data-page="46" data-line="8" id="l46.8"></span>τοῖς στερεοῖς μέρεσι τοῦ σώματος, ὀστοῖς καὶ συνδέσμοις καὶ
<span class="lb" data-page="46" data-line="9" id="l46.9"></span>ὑμέσι καὶ ἀρτηρίαις καὶ φλεψὶ καὶ νεύροις καὶ χιτῶσι καὶ
<span class="lb" data-page="46" data-line="10" id="l46.10"></span>σαρξί, καὶ καλῶς Ἀριστοτέλης εἰκάζει τὸ γῆρας αὐαινομένῳ
<span class="lb" data-page="46" data-line="11" id="l46.11"></span><span class="milestone kuhnpb" data-n="1.582" data-unit="kuhn.pb" id="kuhn.pb.1.582"></span>φυτῷ. καὶ γὰρ οὖν καὶ τὰ φυτά, νέα μὲν ὄντα, μαλακά
<span class="lb" data-page="46" data-line="12" id="l46.12"></span>τ’ ἐστὶ καὶ ὑγρά, γηρῶντα δ’ ἀεὶ καὶ μᾶλλον φαίνεται ξηραινόμενα
<span class="lb" data-page="46" data-line="13" id="l46.13"></span>καὶ τελευτῶντα τελέως ἀποξηραίνεται καὶ τοῦτ’
<span class="lb" data-page="46" data-line="14" id="l46.14"></span>ἔστιν αὐτοῖς ὁ θάνατος.
<span class="lb" data-page="46" data-line="15" id="l46.15"></span>Ὅτι μὲν δὴ ξηρότατον ὡς ἐν ἡλικίαις τὸ γῆρας, ἐκ τῶν
<span class="lb" data-page="46" data-line="16" id="l46.16"></span>εἰρημένων εὔδηλον· ὅτι δὲ καὶ ψυχρότατόν ἐστιν, ἔτ’ ἐναργέστερον,
<span class="lb" data-page="46" data-line="17" id="l46.17"></span>ὥστ’ οὐδ’ ἠμφισβήτησεν οὐδεὶς ὑπέρ γε τούτου.
<span class="lb" data-page="46" data-line="18" id="l46.18"></span>καὶ γὰρ ἁπτομένοις οἱ γέροντες ψυχροὶ φαίνονται καὶ ῥᾳδίως
<span class="lb" data-page="46" data-line="19" id="l46.19"></span>ἀποψύχονται καὶ μελαίνονται καὶ πελιδνοῦνται καὶ τοῖς
<span class="lb" data-page="46" data-line="20" id="l46.20"></span>ψυχροῖς ἑτοίμως ἁλίσκονται νοσήμασιν, ἀποπληξίαις, παραλύσεσι,
<span class="lb" data-page="46" data-line="21" id="l46.21"></span>νάρκαις, τρόμοις, σπασμοῖς, κορύζαις, βράγχοις. ἀπόλωλε
<span class="lb" data-page="46" data-line="22" id="l46.22"></span>δ’ αὐτῶν ὀλίγου δεῖν ἅπαν τὸ αἷμα καὶ διὰ τοῦτο
<span class="lb" data-page="46" data-line="23" id="l46.23"></span>συναπόλωλεν ἡ τῆς χρόας ἐρυθρότης. ἀλλὰ καὶ πέψις αὐτοῖς
<span class="lb" data-page="46" data-line="24" id="l46.24"></span>καὶ ἀνάδοσις ἐξαιμάτωσίς τε καὶ πρόσθεσις καὶ θρέψις
<span class="lb" data-page="46" data-line="25" id="l46.25"></span>ὄρεξίς τε καὶ κίνησις καὶ αἴσθησις ἀμυδρὰ πάντα καὶ κακῶς
<span class="lb" data-page="46" data-line="26" id="l46.26"></span>διακείμενα. καὶ τί γὰρ ἄλλ’ ἢ ὁδὸς ἐπὶ θάνατόν ἐστι τὸ γῆρας;
<span class="pb" data-page="47" id="p47"></span>
<span class="lb" data-page="47" data-line="1" id="l47.1"></span>ὥστ’ εἴπερ ὁ θάνατος σβέσις ἐστὶ τῆς ἐμφύτου θερμασίας,
<span class="lb" data-page="47" data-line="2" id="l47.2"></span>εἴη ἂν καὶ τὸ γῆρας οἷον μαρασμός τις αὐτῆς.
<span class="lb" data-page="47" data-line="3" id="l47.3"></span><span class="milestone kuhnpb" data-n="1.583" data-unit="kuhn.pb" id="kuhn.pb.1.583"></span>Οὐ μὴν περί γε τῆς τῶν παίδων ἡλικίας καὶ τῆς τῶν
<span class="lb" data-page="47" data-line="4" id="l47.4"></span>ἀκμαζόντων οὔθ’ ὡμολόγηταί τι τοῖς ἰατροῖς οὔτε κρῖναι
<span class="lb" data-page="47" data-line="5" id="l47.5"></span>τὴν διαφωνίαν αὐτῶν εὐπετές. πιθανοὶ γὰρ ἑκατέρων οἱ
<span class="lb" data-page="47" data-line="6" id="l47.6"></span>λόγοι τῶν τε τοὺς παῖδας ἀποφαινόντων θερμοτέρους εἶναι
<span class="lb" data-page="47" data-line="7" id="l47.7"></span>τῶν ἀκμαζόντων καὶ τῶν ἔμπαλιν τούτοις τοὺς ἀκμάζοντας
<span class="lb" data-page="47" data-line="8" id="l47.8"></span>τῶν παίδων. οἱ μὲν γὰρ ὅτι θερμότατος ἁπάντων ἐστὶ τῶν
<span class="lb" data-page="47" data-line="9" id="l47.9"></span>ἐν τῷ ζῴῳ κατὰ φύσιν ὑπαρχόντων ὁ τοῦ αἵματος χυμός,
<span class="lb" data-page="47" data-line="10" id="l47.10"></span>εἶθ’ ὅτι τὰ κυούμενα τὸ μὲν πρῶτον ὀλίγου δεῖν αἷμα μόνον
<span class="lb" data-page="47" data-line="11" id="l47.11"></span>ἐστίν, ὕστερον δὲ· διαπλαττομένων ἤδη τῶν μορίων τὸ
<span class="lb" data-page="47" data-line="12" id="l47.12"></span>μὲν ὀστοῦν γίγνεται, τὸ δ’ ἀρτηρία, τὸ δὲ φλέψ, τὸ δ’ ἄλλο
<span class="lb" data-page="47" data-line="13" id="l47.13"></span>τι, πάντα μὴν ἐρυθρὰ καὶ πλεῖστον αἵματος εἰλικρινεστάτου
<span class="lb" data-page="47" data-line="14" id="l47.14"></span>τε καὶ θερμοτάτου μετέχοντα, συλλογίζονται θερμότατον εἶναι
<span class="lb" data-page="47" data-line="15" id="l47.15"></span>τὸ κυούμενον· εἰ δὲ τοῦτο, καὶ τοὺς παῖδας ὅσῳπερ ἐγγυτέρω
<span class="lb" data-page="47" data-line="16" id="l47.16"></span>τοῖς κυουμένοις, θερμοτέρους εἶναι τῶν ἀκμαζόντων.
<span class="lb" data-page="47" data-line="17" id="l47.17"></span>οἱ δ’, ὅτι πολὺ μὲν κἀν τοῖς ἀκμάζουσι τὸ αἷμα καὶ πλέον
<span class="lb" data-page="47" data-line="18" id="l47.18"></span>ἢ ἐν τοῖς παισίν, ὥστε διὰ τοῦτο συνεχῶς αἱμορραγεῖν, ἀλλὰ
<span class="lb" data-page="47" data-line="19" id="l47.19"></span><span class="milestone kuhnpb" data-n="1.584" data-unit="kuhn.pb" id="kuhn.pb.1.584"></span>καὶ ὁ τῆς ξανθῆς χολῆς χυμὸς αἵματος πολὺ θερμότερος
<span class="lb" data-page="47" data-line="20" id="l47.20"></span>ὑπάρχων πλεῖστος αὐτοῖς ἐστι, διὰ τοῦτο θερμοτέρους ἀποφαίνουσι
<span class="lb" data-page="47" data-line="21" id="l47.21"></span>τῶν παίδων τοὺς ἀκμάζοντας.
<span class="lb" data-page="47" data-line="22" id="l47.22"></span>Αὖθις δ’ ἀπὸ τῶν ἐνεργειῶν οἱ μὲν ὅτι καὶ αὐξάνονται
<span class="lb" data-page="47" data-line="23" id="l47.23"></span>καὶ πλειόνων ἢ κατὰ τὴν ἀναλογίαν τοῦ σώματος ὀρέγονταί
<span class="lb" data-page="47" data-line="24" id="l47.24"></span>τε καὶ κρατοῦσιν ἐδεσμάτων, ἰσχυρὰν ἐν τοῖς παισὶν εἶναί
<span class="lb" data-page="47" data-line="25" id="l47.25"></span>φασι τὴν θερμασίαν· οἱ δὲ τὸ μὲν αὐξάνεσθαι διὰ τὴν
<span class="lb" data-page="47" data-line="26" id="l47.26"></span>ὑγρότητα μᾶλλον ἢ τὴν τοῦ θερμοῦ ῥώμην ὑπάρχειν αὐτοῖς
<span class="lb" data-page="47" data-line="27" id="l47.27"></span>φασι, ταῖς μέντοι πέψεσιν οὐχ ὅπως πλεονεκτεῖν ἀλλὰ καὶ
<span class="lb" data-page="47" data-line="28" id="l47.28"></span>πολὺ τῶν ἀκμαζόντων ἀπολείπεσθαι. ἐμέτους τε γὰρ ἀπέπτων
<span class="lb" data-page="47" data-line="29" id="l47.29"></span>αὐτοῖς γίγνεσθαι σιτίων καὶ διαχωρήσεις ὑγρῶν καὶ
<span class="pb" data-page="48" id="p48"></span>
<span class="lb" data-page="48" data-line="1" id="l48.1"></span>τραχέων καὶ ἀχυμώτων. εἰ δ’ ὀρέγονται πλειόνων, οὐδὲν
<span class="lb" data-page="48" data-line="2" id="l48.2"></span>εἶναι τοῦτό φασι πρὸς τὴν ῥώμην τοῦ θερμοῦ. πρῶτον μὲν
<span class="lb" data-page="48" data-line="3" id="l48.3"></span>γὰρ οὐδὲ πλεονεξίᾳ θερμότητος ὀρέγεσθαι τὰ ζῷα, τοὐναντίον
<span class="lb" data-page="48" data-line="4" id="l48.4"></span>[δ’] ἅπαν ἀποψυχομένων τῶν ὀρεκτικῶν μορίων· ἔπειτα
<span class="lb" data-page="48" data-line="5" id="l48.5"></span>δὲ διότι μὴ μόνον εἰς θρέψιν ἀλλὰ καὶ εἰς αὔξησιν αὐτοῖς
<span class="lb" data-page="48" data-line="6" id="l48.6"></span>ἡ τροφὴ διοικεῖται, διὰ τοῦτο πλειόνων ἐδεσμάτων προσδεῖσθαι.
<span class="lb" data-page="48" data-line="7" id="l48.7"></span><span class="milestone kuhnpb" data-n="1.585" data-unit="kuhn.pb" id="kuhn.pb.1.585"></span>κατὰ μέντοι τὰς ἄλλας ἁπάσας ἐνεργείας καὶ πάνυ
<span class="lb" data-page="48" data-line="8" id="l48.8"></span>σαφῶς ἀπολείπεσθαι τοὺς παῖδας τῶν ἀκμαζόντων. οὔτε
<span class="lb" data-page="48" data-line="9" id="l48.9"></span>γὰρ βαδίζειν οὔτε θεῖν οὔτε βαστάζειν οὔθ’ ὅλως οὐδὲν
<span class="lb" data-page="48" data-line="10" id="l48.10"></span>τῶν πρακτικῶν ἐνεργειῶν ὁμοίως ἐπιτελεῖν, ἀλλὰ καὶ τὰς
<span class="lb" data-page="48" data-line="11" id="l48.11"></span>αἰσθήσεις καὶ τὰς νοήσεις ἐν τοῖς ἀκμάζουσί φασιν εἰς
<span class="lb" data-page="48" data-line="12" id="l48.12"></span>ἄκρον ἥκειν ἀρετῆς. ὅλως δὲ τὸ μὲν ἀτελὲς ἔτι, τὸ δ’ ἤδη
<span class="lb" data-page="48" data-line="13" id="l48.13"></span>τέλειον εἶναι ζῷον. ἐν δὲ τοῖς τελείοις εὔλογόν φασι τὸ
<span class="lb" data-page="48" data-line="14" id="l48.14"></span>πρακτικώτατόν τε καὶ ἀρχικώτατον τῶν στοιχείων ἐπικρατεῖν.
<span class="lb" data-page="48" data-line="15" id="l48.15"></span>ἀλλὰ καὶ τοὺς ὕπνους πλείστους μὲν ἐν τοῖς παισὶν ἰδεῖν
<span class="lb" data-page="48" data-line="16" id="l48.16"></span>ἔστι γιγνομένους, ἐλαχίστους δ’ ἐν τοῖς ἀκμάζουσι. καίτοι
<span class="lb" data-page="48" data-line="17" id="l48.17"></span>τούτους γε, φασίν, οὐδὲ μανεὶς ἄν τις ἑτέρως ἡγήσαιτο
<span class="lb" data-page="48" data-line="18" id="l48.18"></span>γίγνεσθαι ἢ τοῦ θερμοῦ νικηθέντος πως καὶ βαρυνθέντος
<span class="lb" data-page="48" data-line="19" id="l48.19"></span>ὑπὸ πλήθους ὑγρότητος, ὡς ἔκ τε τῶν οἰνωθέντων ἔστιν
<span class="lb" data-page="48" data-line="20" id="l48.20"></span>ἰδεῖν ἔτι τε τῶν πλείω λουσαμένων. οὕτω δὲ καὶ μήκων
<span class="lb" data-page="48" data-line="21" id="l48.21"></span>ὑπνοποιός ἐστι καὶ μανδραγόρας καὶ θριδακίνη καὶ πάνθ’
<span class="lb" data-page="48" data-line="22" id="l48.22"></span>ὅσα τὴν κρᾶσιν ὑγρότερα καὶ ψυχρότερα.
<span class="lb" data-page="48" data-line="23" id="l48.23"></span>Τοιαῦται μέν τινες αἱ ἑκατέρωθεν ἀμφισβητήσεις εἰσὶ
<span class="lb" data-page="48" data-line="24" id="l48.24"></span><span class="milestone kuhnpb" data-n="1.586" data-unit="kuhn.pb" id="kuhn.pb.1.586"></span>περὶ τῶν προκειμένων ἡλικιῶν τῆς κράσεως. ἁπάσας γὰρ
<span class="lb" data-page="48" data-line="25" id="l48.25"></span>αὐτὰς ἐπεξέρχεσθαι περιττὸν εἶναί μοι δοκεῖ τοῦ τύπου τῶν
<span class="lb" data-page="48" data-line="26" id="l48.26"></span>ἐπιχειρημάτων ἤδη σαφῶς κἀξ ὧν εἰρήκαμεν ἐγνωσμένου.
<span class="lb" data-page="48" data-line="27" id="l48.27"></span>πόρρωθεν γὰρ ἑκάτεροι καὶ σχεδὸν ἀπὸ τῶν δευτέρων τὰ
<span class="lb" data-page="48" data-line="28" id="l48.28"></span>πρότερα συλλογίζονται καὶ ὥσπερ εἰδότων ἤδη τῶν ἀκροατῶν,
<span class="pb" data-page="49" id="p49"></span>
<span class="lb" data-page="49" data-line="1" id="l49.1"></span>ὅπως μὲν αὔξησις, ὅπως δὲ πέψις, ὅπως δὲ θρέψις γίγνεται,
<span class="lb" data-page="49" data-line="2" id="l49.2"></span>ποιοῦνται τὸν λόγον. ὡσαύτως δ’ ὑπὲρ αἰσθήσεως καὶ νοήσεως
<span class="lb" data-page="49" data-line="3" id="l49.3"></span>καὶ πρακτικῶν καὶ φυσικῶν ἐνεργειῶν διέρχονται καὶ
<span class="lb" data-page="49" data-line="4" id="l49.4"></span>γενέσεως ὕπνου μνημονεύουσι καὶ σιτίων φύσεως, ὧν οὐδὲν
<span class="lb" data-page="49" data-line="5" id="l49.5"></span>ἁπλῶς ἐστι καὶ ῥᾳδίως γνωστόν, ἀλλὰ παμπόλλης μὲν τῆς
<span class="lb" data-page="49" data-line="6" id="l49.6"></span>ζητήσεως δεόμενον, ἴσως δ’ οὐδ’ εὑρεθῆναι δυνάμενον, εἰ
<span class="lb" data-page="49" data-line="7" id="l49.7"></span>μὴ πρότερόν τις εἰδείη γνωρίζειν ὑγρὰν καὶ ξηρὰν καὶ
<span class="lb" data-page="49" data-line="8" id="l49.8"></span>ψυχρὰν καὶ θερμὴν κρᾶσιν. ὅ τι γὰρ ἂν ἐκείνων ὡς γιγνώσκοντες
<span class="lb" data-page="49" data-line="9" id="l49.9"></span>ἤδη λέγωσιν, εἰ ἀναγκάσειέ τις αὐτοὺς ἀποδεικνύναι,
<span class="lb" data-page="49" data-line="10" id="l49.10"></span>πάντως δεήσονται τοῦ περὶ κράσεων λόγου τοῦ νῦν ἡμῖν
<span class="lb" data-page="49" data-line="11" id="l49.11"></span>ἐνεστῶτος. ὥστε δι’ ἀλλήλων καὶ ἐξ ἀλλήλων αὐτοῖς γίγνεσθαι
<span class="lb" data-page="49" data-line="12" id="l49.12"></span>τὰς ἀποδείξεις, ἐκ μὲν τῶν νῦν ζητουμένων, ὡς ἤδη
<span class="lb" data-page="49" data-line="13" id="l49.13"></span><span class="milestone kuhnpb" data-n="1.587" data-unit="kuhn.pb" id="kuhn.pb.1.587"></span>γιγνωσκομένων, ἐπειδὰν ὑπὲρ τῶν ἐνεργειῶν διαλέγωνται
<span class="lb" data-page="49" data-line="14" id="l49.14"></span>καὶ τὴν τῶν ἐδεσμάτων τε καὶ φαρμάκων ἐξευρίσκωσι δύναμιν
<span class="lb" data-page="49" data-line="15" id="l49.15"></span>ὕπνων τε πέρι καὶ τῶν ἄλλων τῶν τοιούτων ἐπισκέπτωνται.
<span class="lb" data-page="49" data-line="16" id="l49.16"></span>πάλιν δ’ αὖ τὰ νῦν ἐνεστῶτα δι’ ἐκείνων ὡς
<span class="lb" data-page="49" data-line="17" id="l49.17"></span>ἤδη προεγνωσμένων ἀποδεικνύουσιν. ἐγὼ δ’ οὐκ ἐπαινῶ
<span class="lb" data-page="49" data-line="18" id="l49.18"></span>τὰς τοιαύτας ἀποδείξεις, ἀλλ’, εἰ χρὴ τἀληθὲς εἰπεῖν, οὐδ’
<span class="lb" data-page="49" data-line="19" id="l49.19"></span>ἀποδείξεις εἶναι νομίζω, καθάπερ ἐπὶ πλέον δι’ ἑτέρων ἐδήλωσα,
<span class="lb" data-page="49" data-line="20" id="l49.20"></span>καὶ βέλτιον εἶναί φημι κατὰ πᾶσαν διδασκαλίαν ὁρίσασθαι
<span class="lb" data-page="49" data-line="21" id="l49.21"></span>τὴν τάξιν τῶν νοημάτων.
<span class="lb" data-page="49" data-line="22" id="l49.22"></span>Εἴπερ οὖν ἀρχὴ μὲν ἁπάσης ἐστὶ τῆς περὶ τῶν κράσεων
<span class="lb" data-page="49" data-line="23" id="l49.23"></span>πραγματείας ἡ περὶ τῶν στοιχείων ἐπίσκεψις, εἴτ’ ἀπαθῆ
<span class="lb" data-page="49" data-line="24" id="l49.24"></span>καὶ ἀμετάβλητα τελέως ἐστὶν εἴτ’ ἀλλοιοῦσθαί τε καὶ μεταβάλλεσθαι
<span class="lb" data-page="49" data-line="25" id="l49.25"></span>δυνάμενα, μετὰ δὲ τὴν ἐκείνων ἐπιστήμην ἐφεξῆς
<span class="lb" data-page="49" data-line="26" id="l49.26"></span>ἐστι δεύτερος ὁ νῦν ἡμῖν ἐνεστηκὼς λόγος, οὐ χρὴ λαμβάνειν
<span class="pb" data-page="50" id="p50"></span>
<span class="lb" data-page="50" data-line="1" id="l50.1"></span>αὐτῶν τὰς πίστεις ἐκ τῶν μηδέπω γιγνωσκομένων, ἀλλ’
<span class="lb" data-page="50" data-line="2" id="l50.2"></span>ὥσπερ ὀρθόν τ’ ἐστι καὶ δίκαιον, ἤ τι τῶν ἐναργῶν εἶναι
<span class="lb" data-page="50" data-line="3" id="l50.3"></span>προσήκει τὸ ληφθησόμενον εἰς τὴν ἀπόδειξιν ἤ τι τῶν
<span class="lb" data-page="50" data-line="4" id="l50.4"></span><span class="milestone kuhnpb" data-n="1.588" data-unit="kuhn.pb" id="kuhn.pb.1.588"></span>προαποδεδειγμένων. οὔτ’ οὖν ὕπνου γενέσεως μημονευτέον
<span class="lb" data-page="50" data-line="5" id="l50.5"></span>οὔτε πέψεως οὔτ’ αὐξήσεως οὔτ’ ἄλλου τῶν τοιούτων οὐδενός,
<span class="lb" data-page="50" data-line="6" id="l50.6"></span>ἀλλ’ ἀπὸ μόνης καὶ ψιλῆς τῆς οὐσίας τῶν ὑποκειμένων
<span class="lb" data-page="50" data-line="7" id="l50.7"></span>πραγμάτων ἡ ζήτησις γιγνέσθω, καθάπερ καὶ διὰ τοῦ πρώτου
<span class="lb" data-page="50" data-line="8" id="l50.8"></span>λόγου πεποιήμεθα.
<span class="lb" data-page="50" data-line="9" id="l50.9"></span>Διελόμενοι γάρ, ὡς ἕτερον μέν ἐστι τὸ κατ’ ἐνέργειαν,
<span class="lb" data-page="50" data-line="10" id="l50.10"></span>ἕτερον δὲ τὸ κατὰ δύναμιν, ὑπὲρ τοῦ κατ’ ἐνέργειαν ὄντος
<span class="lb" data-page="50" data-line="11" id="l50.11"></span>ἤδη θερμοῦ καὶ ψυχροῦ καὶ ξηροῦ καὶ ὑγροῦ τὸν λόγον
<span class="lb" data-page="50" data-line="12" id="l50.12"></span>ἔφαμεν χρῆναι ποιήσασθαι πρότερον, ἔπειθ’ οὕτως ἐπὶ τὰ
<span class="lb" data-page="50" data-line="13" id="l50.13"></span>κατὰ δύναμιν ἀφικέσθαι. πρόχειρος δ’ ἐστὶ πᾶσι καὶ γνώριμος
<span class="lb" data-page="50" data-line="14" id="l50.14"></span>ἡ τῶν κατ’ ἐνέργειαν ἤδη θερμῶν καὶ ψυχρῶν καὶ
<span class="lb" data-page="50" data-line="15" id="l50.15"></span>ξηρῶν καὶ ὑγρῶν διάγνωσις· ἁφὴ γὰρ τά γε τοιαῦτα διακρίνειν
<span class="lb" data-page="50" data-line="16" id="l50.16"></span>πέφυκεν ἡ καὶ τὸ πῦρ αὐτὸ θερμὸν εἶναι διδάξασα
<span class="lb" data-page="50" data-line="17" id="l50.17"></span>καὶ τὸν κρύσταλλον ψυχρόν. εἰ δ’ ἄλλοθέν ποθεν ἔχουσιν
<span class="lb" data-page="50" data-line="18" id="l50.18"></span>ἔννοιάν τε καὶ διάγνωσιν θερμοῦ καὶ ψυχροῦ, λεγέτωσαν
<span class="lb" data-page="50" data-line="19" id="l50.19"></span>ἡμῖν. ἀμήχανον γάρ τινα σοφίαν ἐπαγγέλλονται, μᾶλλον δ’,
<span class="lb" data-page="50" data-line="20" id="l50.20"></span>εἰ χρὴ τἀληθὲς εἰπεῖν, ἐμπληξίαν, εἰ πραγμάτων αἰσθητῶν
<span class="lb" data-page="50" data-line="21" id="l50.21"></span>ἕτερόν τι πρεσβύτερον αἰσθήσεως ἔχουσι κριτήριον. καὶ μὴν
<span class="lb" data-page="50" data-line="22" id="l50.22"></span><span class="milestone kuhnpb" data-n="1.589" data-unit="kuhn.pb" id="kuhn.pb.1.589"></span>εἰ μηδὲν ἄλλο τῶν ἐνεργείᾳ θερμῶν ἐγχωρεῖ κριτήριον ὑπάρχειν,
<span class="lb" data-page="50" data-line="23" id="l50.23"></span>ἁπτέσθωσαν ἤδη πολλῶν ἐφεξῆς ἀνδρῶν καί γερόντων
<span class="lb" data-page="50" data-line="24" id="l50.24"></span>καὶ μειρακίων καὶ παίδων καὶ βρεφῶν. οὕτω γὰρ
<span class="lb" data-page="50" data-line="25" id="l50.25"></span>ἐξευρήσουσι τοὺς μᾶλλόν τε καὶ ἧττον θερμούς. εἰ δ’ αἰσθητῶν
<span class="lb" data-page="50" data-line="26" id="l50.26"></span>πραγμάτων ἀποδείξεις λογικὰς ζητοῦσιν, ὥρα τι καὶ
<span class="lb" data-page="50" data-line="27" id="l50.27"></span>περὶ τῆς χιόνος αὐτῆς ἤδη σκοπεῖν, εἴτε λευκήν, ὡς ἅπασιν
<span class="lb" data-page="50" data-line="28" id="l50.28"></span>ἀνθρώποις φαίνεται, νομιστέον αὐτὴν εἴτε καὶ μὴ λευκήν,
<span class="lb" data-page="50" data-line="29" id="l50.29"></span>ὡς Ἀναξαγόρας ἀπεφήνατο. καὶ μὲν δὴ καὶ περὶ πίττης ﻿
<span class="pb" data-page="51" id="p51"></span>
<span class="lb" data-page="51" data-line="1" id="l51.1"></span>ὡσαύτως ἀνασκοπεῖν καὶ κόρακος ἁπάντων τε τῶν ἄλλων.
<span class="lb" data-page="51" data-line="2" id="l51.2"></span>οὐ γὰρ δὴ τὸ μὲν λευκὸν ἀπιστεῖσθαι χρὴ τοὺς ὀφθαλμοὺς
<span class="lb" data-page="51" data-line="3" id="l51.3"></span>ὁρῶντας, ἄνευ δ’ ἀποδείξεως ἐπὶ τῶν μελάνων πιστεύεσθαι.
<span class="lb" data-page="51" data-line="4" id="l51.4"></span>ἅπαντ’ οὖν ἤδη τὰ τῶν αἰσθήσεων ἄπιστα φάμενοι μήτε
<span class="lb" data-page="51" data-line="5" id="l51.5"></span>τὸν κύκνον λευκὸν εἶναι λεγόντων, ἐὰν μὴ πρότερον ἐπισκέψωνται
<span class="lb" data-page="51" data-line="6" id="l51.6"></span>λόγῳ, μήτε τὴν τίτανον ἢ τὴν ἡμέραν ἢ αὐτὸν
<span class="lb" data-page="51" data-line="7" id="l51.7"></span>τὸν ἥλιον. οὕτω δὲ καὶ περὶ τῶν φωνῶν ἀπιστησάτωσαν
<span class="lb" data-page="51" data-line="8" id="l51.8"></span>ἀκοῇ καὶ περὶ τῶν ὀσμῶν ταῖς ῥισὶ καὶ περὶ πάντων τῶν
<span class="lb" data-page="51" data-line="9" id="l51.9"></span>ἁπτῶν ἁφῇ. εἶτα ταῦτ’ οὐ Πυρρώνειος ἀπορία καὶ λῆρος
<span class="lb" data-page="51" data-line="10" id="l51.10"></span>ἀπέραντος; οὐ μὴν δίκαιόν γ’ ἦν τοὺς τὴν ἀρίστην αἵρεσιν
<span class="lb" data-page="51" data-line="11" id="l51.11"></span><span class="milestone kuhnpb" data-n="1.590" data-unit="kuhn.pb" id="kuhn.pb.1.590"></span>ἑλομένους τῶν ἐν φιλοσοφίᾳ, τὴν τὸ θερμὸν καὶ τὸ ψυχρὸν
<span class="lb" data-page="51" data-line="12" id="l51.12"></span>καὶ τὸ ξηρὸν καὶ τὸ ὑγρὸν ἀρχὰς καὶ στοιχεῖα τιθεμένην,
<span class="lb" data-page="51" data-line="13" id="l51.13"></span>εἰς τοσοῦτον ἀποπλανηθῆναι τῶν ταῦτα θεμένων ἀνδρῶν,
<span class="lb" data-page="51" data-line="14" id="l51.14"></span>ὡς μὴ γιγνώσκειν, ὅτι τε πάσης ἀποδείξεως ἀρχαὶ τὰ πρὸς
<span class="lb" data-page="51" data-line="15" id="l51.15"></span>αἴσθησίν τε καὶ νόησίν εἰσιν ἐναργῆ καὶ ὅστις περὶ τούτων
<span class="lb" data-page="51" data-line="16" id="l51.16"></span>ἀπορεῖ, μάτην ὑπὲρ τῶν ἄλλων ζητεῖ, μηδ’ ὁπόθεν ἄρξηται
<span class="lb" data-page="51" data-line="17" id="l51.17"></span>καταλελοιπὼς ἑαυτῷ.
<span class="lb" data-page="51" data-line="18" id="l51.18"></span>Πόθεν οὖν εἰς μακρὰν οὕτως ἄλην ἐξετράποντο καὶ λόγῳ
<span class="lb" data-page="51" data-line="19" id="l51.19"></span>ζητεῖν ἐπεχείρησαν αἰσθητῶν πραγμάτων διάγνωσιν, ἐγὼ μὲν
<span class="lb" data-page="51" data-line="20" id="l51.20"></span>οὐδ’ ἐπινοῆσαι δύναμαι, καὶ διὰ τοῦθ’ ἁφῇ μὲν κρίνω τὸ
<span class="lb" data-page="51" data-line="21" id="l51.21"></span>κατ’ ἐνέργειαν θερμόν· εἴ τι δ’ οὔπω μέν ἐστι θερμόν, ἐπιτήδειον
<span class="lb" data-page="51" data-line="22" id="l51.22"></span>δὲ γενέσθαι τοιοῦτον, ὅ δὴ καὶ δυνάμει θερμὸν
<span class="lb" data-page="51" data-line="23" id="l51.23"></span>ὀνομάζεται, τοῦτ’ ἐξευρίσκειν λόγῳ πειρῶμαι. τοῖς δ’ οὐκ
<span class="lb" data-page="51" data-line="24" id="l51.24"></span>οἶδ’ ὅπως ἀντέστραπται πάντα καὶ ῥητορεία μακρὰ περὶ τῶν
<span class="lb" data-page="51" data-line="25" id="l51.25"></span>ἐπιχειρημάτων ἤσκηται. τούτους μὲν οὖν ἐάσωμεν, ἀναμνήσαντες
<span class="lb" data-page="51" data-line="26" id="l51.26"></span>δ’ ἡμᾶς αὐτοὺς καὶ νῦν τό γε τοσοῦτον, ὡς ἀρχὴ
<span class="pb" data-page="52" id="p52"></span>
<span class="lb" data-page="52" data-line="1" id="l52.1"></span>δογμάτων μοχθηρῶν ἐστι μία τὸ μηδὲν ὑπὲρ ἀποδείξεως
<span class="lb" data-page="52" data-line="2" id="l52.2"></span><span class="milestone kuhnpb" data-n="1.591" data-unit="kuhn.pb" id="kuhn.pb.1.591"></span>ἐσκέφθαι πρότερον, ἀλλ’ ἅμα τά τε πράγματα ζητεῖν καὶ
<span class="lb" data-page="52" data-line="3" id="l52.3"></span>ὡς εἰδότας, ὅ τί ποτ’ ἐστὶν ἀπόδειξις, ἐπιχειρεῖν ἀποδεικνύειν,
<span class="lb" data-page="52" data-line="4" id="l52.4"></span>ἐπανελθόντες αὖθις ἐπὶ τὸ προκείμενον ἁφῇ κρίνωμεν
<span class="lb" data-page="52" data-line="5" id="l52.5"></span>πρώτως καὶ μάλιστα τὸ κατὰ τὰς ἡλικίας θερμόν. ἔσται δ’
<span class="lb" data-page="52" data-line="6" id="l52.6"></span>ἡ κρίσις [ἡμῖν] ἀρίστη καθ’ ἓν καὶ ταὐτὸν σῶμα βρέφους
<span class="lb" data-page="52" data-line="7" id="l52.7"></span>ἑνός. οὐ γὰρ ἀδύνατον ὁποία τέ τις ἡ θερμασία διετεῖ τὴν
<span class="lb" data-page="52" data-line="8" id="l52.8"></span>ἡλικίαν ὑπάρχοντι προυπῆρχεν αὐτῷ μεμνῆσθαι καὶ ὁποία
<span class="lb" data-page="52" data-line="9" id="l52.9"></span>νῦν ἐστι δυοῖν ἢ τριῶν ἐτῶν, εἰ τύχοι, μεταξὺ γενομένων.
<span class="lb" data-page="52" data-line="10" id="l52.10"></span>εἰ γὰρ ὅλως φαίνοιτο μεταβολή τις ἐπὶ τὸ θερμὸν ἢ ψυχρὸν
<span class="lb" data-page="52" data-line="11" id="l52.11"></span>γεγονέναι τῷ βρέφει, χαλεπὸν οὐδὲν ἔτι συλλογίζεσθαι τὴν
<span class="lb" data-page="52" data-line="12" id="l52.12"></span>ἕως τῆς ἀκμῆς ἐσομένην ὑπεροχήν. εἰ δὲ καὶ πλείω παιδία
<span class="lb" data-page="52" data-line="13" id="l52.13"></span>πολλοῖς ἀκμάζουσιν ἐθέλοις παραβάλλειν, ἰσχνὰ μὲν ἰσχνοῖς,
<span class="lb" data-page="52" data-line="14" id="l52.14"></span>εὔσαρκα δ’ εὐσάρκοις καὶ παχέα παχέσι παράβαλλε· οὕτω δὲ
<span class="lb" data-page="52" data-line="15" id="l52.15"></span>καὶ χρόας ὡσαύτως ἔχοντα καὶ τῶν ἄλλων ἁπάντων ὡς οἷόν
<span class="lb" data-page="52" data-line="16" id="l52.16"></span>τε. τὴν γὰρ ἐν ταῖς ἡλικίαις διαφορὰν ἐξευρεῖν ζητῶν ἐπὶ
<span class="lb" data-page="52" data-line="17" id="l52.17"></span>τῶν ὁμοίων ὡς ἔνι μάλιστα φύσεων ἀσφαλέστερον ἂν ἐπισκέπτοιο.
<span class="lb" data-page="52" data-line="18" id="l52.18"></span>τὸ δ’ ἐπὶ τῶν ἐναντίων ἐξετάζειν οὐ σμικρὸν ἔχει
<span class="lb" data-page="52" data-line="19" id="l52.19"></span><span class="milestone kuhnpb" data-n="1.592" data-unit="kuhn.pb" id="kuhn.pb.1.592"></span>τὸν παραλογισμόν, οὐ διὰ τὴν ἡλικίαν ἐνίοτε τῆς τῶν
<span class="lb" data-page="52" data-line="20" id="l52.20"></span>δοκιμαζομένων σωμάτων διαφορᾶς ἀλλὰ διὰ τὴν φυσικὴν
<span class="lb" data-page="52" data-line="21" id="l52.21"></span>ὑπαρχούσης κρᾶσιν. ὡσαύτως δὲ καὶ διαίτῃ πάσῃ καὶ τοῖς
<span class="lb" data-page="52" data-line="22" id="l52.22"></span>καιροῖς, ἐν οἷς ἐξετάζεται, παραπλησίως ἔχοντα προαιρεῖσθαι
<span class="lb" data-page="52" data-line="23" id="l52.23"></span>τὰ σώματα, μὴ γεγυμνασμένον ἠργηκότι παραβάλλοντας ἢ
<span class="lb" data-page="52" data-line="24" id="l52.24"></span>λελουμένον ἀλούτῳ μηδ’ ἄσιτον ἐδηδοκότι καὶ διψῶντα μεμεθυσμένῳ
<span class="lb" data-page="52" data-line="25" id="l52.25"></span>μηδὲ τὸν ἐν ἡλίῳ θαλφθέντα τῷ ῥιγώσαντι διὰ
<span class="lb" data-page="52" data-line="26" id="l52.26"></span>κρύος ἢ τὸν ἀγρυπνήσαντα τῷ κεκοιμημένῳ μηδ’ ὅλως τοῖς
<span class="lb" data-page="52" data-line="27" id="l52.27"></span>ἐξ ἐναντίας φύσεως ἢ διαίτης ἢ περιστάσεως πραγμάτων
<span class="lb" data-page="52" data-line="28" id="l52.28"></span>ἡστινοσοῦν, ἀλλ’ ὡς οἷόν τε πάνθ’ ὡσαύτως ὑπαρχέτω τἆλλα
<span class="lb" data-page="52" data-line="29" id="l52.29"></span>πλὴν τῆς ἡλικίας αὐτῆς. οὕτω δὲ δηλονότι καὶ αὐτὸν τὸν
<span class="pb" data-page="53" id="p53"></span>
<span class="lb" data-page="53" data-line="1" id="l53.1"></span>ἕνα παῖδα παραβάλλων ἑαυτῷ τὰς ἔξωθεν ἁπάσας αὐτοῦ
<span class="lb" data-page="53" data-line="2" id="l53.2"></span>περιστάσεις ἀκριβῶς ὁμοίας φυλάξεις, ἵνα μὴ τὸ διά τινα
<span class="lb" data-page="53" data-line="3" id="l53.3"></span>τούτων ἐν θάλψει τε καὶ ψύξει διάφορον εἰς τὴν τῆς ἡλικίας
<span class="lb" data-page="53" data-line="4" id="l53.4"></span>ἀναφέρηται μεταβολήν. μακρὰν ἴσως σοι δόξω λέγειν
<span class="lb" data-page="53" data-line="5" id="l53.5"></span>τὴν ἐξέτασιν ἀλλ’ ἀληθῆ γε παντὸς μᾶλλον ἐξ αὐτῆς τε τοῦ
<span class="lb" data-page="53" data-line="6" id="l53.6"></span><span class="milestone kuhnpb" data-n="1.593" data-unit="kuhn.pb" id="kuhn.pb.1.593"></span>ζητουμένου τῆς οὐσίας λαμβανομένην, ὡς ἐν τοῖς ὑπὲρ ἀποδείξεως
<span class="lb" data-page="53" data-line="7" id="l53.7"></span>ἐλέγετο. σὺ δ’ ἴσως αἱρήσῃ τὴν ἐπίτομον οὐδὲν
<span class="lb" data-page="53" data-line="8" id="l53.8"></span>φροντίζων, εἰ ψευδὴς εἴη. ἴσθι τοίνυν οὐ μόνον ψευδῆ
<span class="lb" data-page="53" data-line="9" id="l53.9"></span>βαδίσων ἀλλὰ καὶ μακράν. οὐ γὰρ ἔτεσι τρισὶν ἢ τέτταρσιν
<span class="lb" data-page="53" data-line="10" id="l53.10"></span>ἐξευρήσεις τὸ ζητούμενον, ἀλλ’ ἐν παντὶ τῷ βίῳ φυλάξεις
<span class="lb" data-page="53" data-line="11" id="l53.11"></span>τὴν ἄγνοιαν. ὅσον γὰρ ἐπὶ ταῖς ἀντιλογίαις τῶν ἀνδρῶν,
<span class="lb" data-page="53" data-line="12" id="l53.12"></span>οὐδὲν ἀποδειχθῆναι δύναται σαφῶς· οὐδὲ γὰρ εὔλογον ὅλως
<span class="lb" data-page="53" data-line="13" id="l53.13"></span>ἐκ τῶν ὑστέρων πιστοῦσθαι τὰ πρότερα.
<span class="lb" data-page="53" data-line="14" id="l53.14"></span>Κρίνωμεν οὖν αἰσθήσει τὸ θερμὸν καὶ ψυχρὸν σῶμα τό
<span class="lb" data-page="53" data-line="15" id="l53.15"></span>γε κατ’ ἐνέργειαν ἤδη τοιοῦτον καὶ μηκέτι δυνάμει, παρέντες
<span class="lb" data-page="53" data-line="16" id="l53.16"></span>τήν γε πρώτην τὰ ἄλλα σύμπαντα γνωρίσματα. καὶ δὴ σὲ
<span class="lb" data-page="53" data-line="17" id="l53.17"></span>μὲν ὡς [εὖ] κρινοῦντα πρὸς τὴν πεῖραν ἀπολύω, τὴν δ’
<span class="lb" data-page="53" data-line="18" id="l53.18"></span>ἐμὴν αὐτὸς κρίσιν ἑρμηνεύσω. πολλῶν γὰρ ἐφεξῆς ἁπτόμενος
<span class="lb" data-page="53" data-line="19" id="l53.19"></span>σωμάτων ἐπιμελῶς οὐ παίδων μόνον ἢ βρεφῶν ἀλλὰ
<span class="lb" data-page="53" data-line="20" id="l53.20"></span>καὶ μειρακίων καὶ ἀκμαζόντων εὕρισκον οὐδετέρους ἀληθεύοντας
<span class="lb" data-page="53" data-line="21" id="l53.21"></span>οὔτε τοὺς θερμότερον ἁπλῶς οὔτε τοὺς ψυχρότερον
<span class="lb" data-page="53" data-line="22" id="l53.22"></span><span class="milestone kuhnpb" data-n="1.594" data-unit="kuhn.pb" id="kuhn.pb.1.594"></span>εἰπόντας εἶναι τὸν ἀκμάζοντα τοῦ παιδός. εἰ γὰρ τὰς
<span class="lb" data-page="53" data-line="23" id="l53.23"></span>ἄλλας ἁπάσας τὰς ἔξωθεν ἀφελὼν ἀλλοιώσεις τὰς ἐκ τῆς
<span class="lb" data-page="53" data-line="24" id="l53.24"></span>ἡλικίας μόνης ἐπισκέπτοιο διαφοράς, οὐδέτερός σοι φανεῖται
<span class="lb" data-page="53" data-line="25" id="l53.25"></span>θερμότερος ἁπλῶς. ποιότητι γάρ τοι διαφέρουσιν αὐτῶν
<span class="lb" data-page="53" data-line="26" id="l53.26"></span>αἱ θερμότητες ἐπ’ ἀνίσῳ τῇ διαπνοῇ, δι’ ἣν καὶ σοφιζόμενοί
<span class="lb" data-page="53" data-line="27" id="l53.27"></span>τινες ἢ τοὺς πέλας ἢ σφᾶς αὐτοὺς οἱ μὲν τὴν τοῦ
<span class="lb" data-page="53" data-line="28" id="l53.28"></span>παιδός, οἱ δὲ τὴν τοῦ νεανίσκου θερμασίαν ἰσχυροτέραν
<span class="lb" data-page="53" data-line="29" id="l53.29"></span>εἶναι νομίζουσιν. ἔστι γὰρ ἡ μὲν τῶν παίδων ἀτμωδεστέρα
<span class="lb" data-page="53" data-line="30" id="l53.30"></span>τε καὶ πολλὴ καὶ ἡδεῖα τοῖς ἁπτομένοις, ἡ δὲ τῶν ἀκμαζόντων
<span class="pb" data-page="54" id="p54"></span>
<span class="lb" data-page="54" data-line="1" id="l54.1"></span>ὑπόδριμύ τι καὶ οὐχ ἡδὺ κέκτηται. τοῦτ’ οὖν τὸ
<span class="lb" data-page="54" data-line="2" id="l54.2"></span>διάφορον τῆς προσβολῆς ἀναπείθει τοὺς πλείους ἀποφαίνεσθαι
<span class="lb" data-page="54" data-line="3" id="l54.3"></span>θερμότερον εἶναι τὸ τῶν ἀκμαζόντων σῶμα. τὸ δ’
<span class="lb" data-page="54" data-line="4" id="l54.4"></span>οὐχ οὕτως ἔχει. τῷ γὰρ ἀσκήσαντι τὴν ἁφὴν ἐν διαφόροις
<span class="lb" data-page="54" data-line="5" id="l54.5"></span>ὕλαις διαγνωστικὴν εἶναι θερμότητος ἰσχυροτέρας τε καὶ
<span class="lb" data-page="54" data-line="6" id="l54.6"></span>ἀσθενεστέρας καὶ ἴσης εὖ οἶδ’ ὅτι καὶ ἡ τῶν παίδων ἴση γε
<span class="lb" data-page="54" data-line="7" id="l54.7"></span>φανεῖται κατὰ τὴν ἰσχὺν τῇ τῶν ἀκμαζόντων ἢ πλείων.
<span class="lb" data-page="54" data-line="8" id="l54.8"></span>Ἡ δ’ ἄσκησις ἥδε· χρὴ γὰρ ἀπὸ τῶν ἐναργεστάτων ἄρξασθαι.
<span class="lb" data-page="54" data-line="9" id="l54.9"></span><span class="milestone kuhnpb" data-n="1.595" data-unit="kuhn.pb" id="kuhn.pb.1.595"></span>τῶν βαλανείων ἐνίοτε θερμὸς οὕτως ἐστὶν ὁ ἀήρ,
<span class="lb" data-page="54" data-line="10" id="l54.10"></span>ὡς μηδένα φέρειν αὐτὸν ἀλλὰ καίεσθαι δοκεῖν, ἐνίοτε δ’
<span class="lb" data-page="54" data-line="11" id="l54.11"></span>οὕτω ψυχρός, ὡς ἱδροῦν μὴ δύνασθαι. καὶ μὴν καὶ ὅτι
<span class="lb" data-page="54" data-line="12" id="l54.12"></span>τρίτη τις ἄλλη παρὰ τάσδε κατάστασίς ἐστιν, ἧς μάλιστα
<span class="lb" data-page="54" data-line="13" id="l54.13"></span>χρῄζομεν, ἡ εὔκρατος, οὐδὲν δέομαι λέγειν. αἱ δ’ αὐταὶ
<span class="lb" data-page="54" data-line="14" id="l54.14"></span>τρεῖς καταστάσεις ἐν τῷ τῆς κολυμβήθρας ὕδατι φαίνονται.
<span class="lb" data-page="54" data-line="15" id="l54.15"></span>καὶ γὰρ θερμὸν οὕτως, ὡς καίεσθαι πρὸς αὐτοῦ, καὶ ψυχρόν,
<span class="lb" data-page="54" data-line="16" id="l54.16"></span>ὡς μηδὲ θερμαίνεσθαι, καὶ εὔκρατον, ὡς συμμέτρως θερμαίνεσθαι,
<span class="lb" data-page="54" data-line="17" id="l54.17"></span>πολλάκις εὑρίσκεται. εἰ τοίνυν ἐροίμην σε, πότερόν
<span class="lb" data-page="54" data-line="18" id="l54.18"></span>ἐστι θερμότερον, ἆρά γε τὸ ὕδωρ τὸ εὔκρατον ἢ ὁ
<span class="lb" data-page="54" data-line="19" id="l54.19"></span>ἀὴρ ὁ εὔκρατος, οὐκ ἂν ἔχοις εἰπεῖν οὐδέτερον. ἀμφοῖν γὰρ
<span class="lb" data-page="54" data-line="20" id="l54.20"></span>ὄντων ὁμοίως ἡδέων τε καὶ συμμέτρων τῷ σώματι τὸ μὲν
<span class="lb" data-page="54" data-line="21" id="l54.21"></span>θερμότερον εἶναι λέγειν αὐτῶν, τὸ δὲ ψυχρότερον οὐδένα
<span class="lb" data-page="54" data-line="22" id="l54.22"></span>νοῦν ἔχειν ἡγοῦμαι. καὶ μὴν εἰ νοήσαις τὸ τῆς δεξαμενῆς
<span class="lb" data-page="54" data-line="23" id="l54.23"></span>ὕδωρ εἰς ἄκρον θερμότητος ἀφικνούμενον, ὡς ζεῖν, ἢ τὸν
<span class="lb" data-page="54" data-line="24" id="l54.24"></span>ἀέρα τελέως ἐκφλογούμενον, ὅτι πρὸς ἀμφοῖν· ὡσαύτως καυθήσῃ,
<span class="lb" data-page="54" data-line="25" id="l54.25"></span>πρόδηλον. εἰ δὲ δὴ καὶ νοήσαις αὖθις ἢ τὸ ὕδωρ
<span class="lb" data-page="54" data-line="26" id="l54.26"></span>οὕτω ψυχρόν, ὡς ἐγγὺς ἤδη πήξεως ἥκειν, ἢ τὸν ἀέρα
<span class="lb" data-page="54" data-line="27" id="l54.27"></span><span class="milestone kuhnpb" data-n="1.596" data-unit="kuhn.pb" id="kuhn.pb.1.596"></span>τελέως ἐψυγμένον, ὡς ἐν τοῖς νιφετοῖς γίγνεται, δῆλον,
<span class="lb" data-page="54" data-line="28" id="l54.28"></span>ὡς καὶ πρὸς τούτων ἑκατέρων ὁμοίως ψυχθήσῃ τε καὶ
<span class="pb" data-page="55" id="p55"></span>
<span class="lb" data-page="55" data-line="1" id="l55.1"></span>ῥιγώσεις. οὐκοῦν καὶ θερμότητα καὶ ψῦξιν ἄκραν ὡσαύτως
<span class="lb" data-page="55" data-line="2" id="l55.2"></span>μὲν ἀέρι νοήσεις ἐγγιγνομένην, ὡς δ’ αὔτως ὕδατι, καὶ τῶν
<span class="lb" data-page="55" data-line="3" id="l55.3"></span>ἄκρων ἑκατέρων τὸ μέσον ὁμοίως ἀμφοῖν ἐγγιγνόμενον. ὥστε
<span class="lb" data-page="55" data-line="4" id="l55.4"></span>καὶ τὸ μεταξὺ πάντων τῶν ἄκρων τε καὶ τοῦ μέσου κατά
<span class="lb" data-page="55" data-line="5" id="l55.5"></span>τε τὸ ὕδωρ καὶ τὸν ἀέρα τὰς αὐτὰς ὑπεροχάς τε καὶ διαστάσεις
<span class="lb" data-page="55" data-line="6" id="l55.6"></span>ἕξει, καὶ τοσούτῳ ποτὲ φήσεις εἶναι τοῦ μετρίου
<span class="lb" data-page="55" data-line="7" id="l55.7"></span>θερμότερον θάτερον, ὅσῳ θάτερον. οὕτω δὲ καὶ ψυχρότερον
<span class="lb" data-page="55" data-line="8" id="l55.8"></span>τοῦ μετρίου τοσούτῳ φήσεις εἶναί ποτε τὸ ὕδωρ, ὅσῳ καὶ
<span class="lb" data-page="55" data-line="9" id="l55.9"></span>τὸν ἀέρα, καίτοι τό γε τῆς προσβολῆς ἴδιον οὐ ταὐτὸν
<span class="lb" data-page="55" data-line="10" id="l55.10"></span>ἑκατέροις ἦν. οὐ γὰρ ὡσαύτως ὕδωρ εὔκρατον, ὡς ἀὴρ
<span class="lb" data-page="55" data-line="11" id="l55.11"></span>εὔκρατος προσπίπτει. καὶ τί δεῖ λέγειν ἐπὶ τῶν οὕτως ἀνομοίων;
<span class="lb" data-page="55" data-line="12" id="l55.12"></span>αὐτοῦ γὰρ τοῦ ἀέρος ὁμοίως ὄντος θερμοῦ διαφέρουσαι
<span class="lb" data-page="55" data-line="13" id="l55.13"></span>γίγνονται προσβολαὶ παρὰ τὸ ποτὲ μὲν οἷον ἀχλυώδη
<span class="lb" data-page="55" data-line="14" id="l55.14"></span>τε καὶ ἀτμώδη, ποτὲ δ’ οἷον λιγνυώδη τε καὶ καπνώδη,
<span class="lb" data-page="55" data-line="15" id="l55.15"></span>ποτὲ δὲ καθαρὸν ἀκριβῶς ὑπάρχειν. ἐν πολλαῖς οὖν καὶ
<span class="lb" data-page="55" data-line="16" id="l55.16"></span><span class="milestone kuhnpb" data-n="1.597" data-unit="kuhn.pb" id="kuhn.pb.1.597"></span>διαφερούσαις οὐσίαις ἰσότης γίγνεται θερμότητος ἐξαπατῶσα
<span class="lb" data-page="55" data-line="17" id="l55.17"></span>τοὺς ἀσκέπτους ὡς ἄνισος, ὅτι γε μὴ κατὰ πᾶν ὁμοία φαίνεται.
<span class="lb" data-page="55" data-line="18" id="l55.18"></span>λελογισμένου μήν ἐστιν ἀνδρὸς τοὺς λογισμοὺς οὓς
<span class="lb" data-page="55" data-line="19" id="l55.19"></span>εἴρηκα καὶ γεγυμνασμένου τὴν αἴσθησιν ἐν πολλῇ τῇ τῶν
<span class="lb" data-page="55" data-line="20" id="l55.20"></span>κατὰ μέρος ἐμπειρίᾳ τὴν ἰσότητα τῆς θερμότητος ἐξευρεῖν
<span class="lb" data-page="55" data-line="21" id="l55.21"></span>ἔν τε τοῖς παισὶ καὶ τοῖς ἀκμάζουσι καὶ μὴ τῷ τὴν μὲν
<span class="lb" data-page="55" data-line="22" id="l55.22"></span>ἐφ’ ὑγρᾶς οὐσίας φαίνεσθαι τὴν δ’ ἐπὶ ξηρᾶς ἐξαπατᾶσθαι.
<span class="lb" data-page="55" data-line="23" id="l55.23"></span>καὶ γὰρ λίθος ὕδατι δύναταί ποτε τὴν ἴσην δέξασθαι θερμασίαν,
<span class="lb" data-page="55" data-line="24" id="l55.24"></span>οὐδὲν διαφέρον, εἰ ξηρὸς μὲν ὁ λίθος ἐστίν, ὑγρὸν
<span class="lb" data-page="55" data-line="25" id="l55.25"></span>δὲ τὸ ὕδωρ.
<span class="lb" data-page="55" data-line="26" id="l55.26"></span>Οὕτως οὖν ἔμοιγε μυριάκις ἐπισκεψαμένῳ καὶ παῖδας
<span class="lb" data-page="55" data-line="27" id="l55.27"></span>καὶ νεανίσκους πολλοὺς καὶ μειράκια καὶ τὸν αὐτὸν παῖδα
<span class="lb" data-page="55" data-line="28" id="l55.28"></span>καὶ βρέφος καὶ μειράκιον γενόμενον, οὐδὲν μᾶλλον ἐφάνη
<span class="lb" data-page="55" data-line="29" id="l55.29"></span>θερμότερος οὔτε παιδὸς ἀκμάζων οὔτ’ ἀκμάζοντος παῖς. ἀλλ’, ﻿
<span class="pb" data-page="56" id="p56"></span>
<span class="lb" data-page="56" data-line="1" id="l56.1"></span>ὡς εἴρηται, μόνον ἐν μὲν τοῖς παισὶν ἀτμωδεστέρα τε καὶ
<span class="lb" data-page="56" data-line="2" id="l56.2"></span>πολλὴ καὶ ἡδεῖα, ἐν δὲ τοῖς ἀκμάζουσιν ὀλίγη καὶ ξηρὰ
<span class="lb" data-page="56" data-line="3" id="l56.3"></span>καὶ οὐχ ὁμοίως ἡδεῖα τῆς θερμασίας ἡ προσβολή. πολὺ
<span class="lb" data-page="56" data-line="4" id="l56.4"></span>μὲν γὰρ τῆς τῶν παίδων οὐσίας ὑγρᾶς οὔσης ἐκτὸς ἀπορρεῖ,
<span class="lb" data-page="56" data-line="5" id="l56.5"></span><span class="milestone kuhnpb" data-n="1.598" data-unit="kuhn.pb" id="kuhn.pb.1.598"></span>βραχὺ δὲ τῆς τῶν ἀκμαζόντων ξηρᾶς ὑπαρχούσης. οὐδέτερος
<span class="lb" data-page="56" data-line="6" id="l56.6"></span>οὖν αὐτῶν ἁπλῶς φαίνεται θερμότερος, ἀλλ’ ὁ μὲν
<span class="lb" data-page="56" data-line="7" id="l56.7"></span>τῷ πλήθει τῆς διαπνοῆς, ὁ δὲ τῇ δριμύτητι· τὸ γὰρ ἔμφυτον
<span class="lb" data-page="56" data-line="8" id="l56.8"></span>θερμὸν ὁ παῖς ἔχει πλέον, εἴ γ’ ἐξ αἵματός τε καὶ σπέρματος
<span class="lb" data-page="56" data-line="9" id="l56.9"></span>ἡ γένεσις αὐτῷ, καὶ ἥδιον[, ἐν δὲ τοῖς ἀκμάζουσιν
<span class="lb" data-page="56" data-line="10" id="l56.10"></span>ὀλίγη καὶ ξηρὰ καὶ οὐχ ὁμοίως ἡδεῖα τῆς θερμασίας ἡ προσβολή].
</p>
          </article>

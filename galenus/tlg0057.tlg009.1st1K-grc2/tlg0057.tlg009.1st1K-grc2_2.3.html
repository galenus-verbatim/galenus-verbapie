<article xmlns="http://www.w3.org/1999/xhtml" id="urn:cts:greekLit:tlg0057.tlg009.1st1K-grc2:2.3">
<span class="pb page1" data-page="56" id="p56"></span>


            <p>
<span class="lb" data-page="56" data-line="11" id="l56.11"></span>Θερμοῦ μὲν δὴ καὶ ψυχροῦ σώματος ἁφὴ
<span class="lb" data-page="56" data-line="12" id="l56.12"></span>μόνη γνώμων ἐστίν, ὑγροῦ δὲ καὶ ξηροῦ σὺν τῇ ἁφῇ καὶ
<span class="lb" data-page="56" data-line="13" id="l56.13"></span>λογισμός. εἰ μὲν γὰρ ξηρόν, πάντως καὶ σκληρόν. ἀλλὰ
<span class="lb" data-page="56" data-line="14" id="l56.14"></span><span class="milestone lineno" data-n="15" data-unit="lineno" id="lineno.15"></span>τοῦτο μὲν ἁφῇ αἰσθητόν· οὐ μὴν εἴ τι σκληρόν, εὐθὺς ἤδη
<span class="lb" data-page="56" data-line="15" id="l56.15"></span>καὶ ξηρόν. ἀχώριστος μὲν γάρ ἐστι ξηροῦ σώματος ἡ σκληρότης,
<span class="lb" data-page="56" data-line="16" id="l56.16"></span>οὐ μὴν ἰδία γε τούτου μόνου. καὶ γὰρ τὸ πεπηγὸς
<span class="lb" data-page="56" data-line="17" id="l56.17"></span>ὑπὸ ψύξεως σκληρὸν ὥσπερ ὁ κρύσταλλος. ὅθεν οὐδ’ εὐθὺς
<span class="lb" data-page="56" data-line="18" id="l56.18"></span>ἐπιχειρεῖν δεῖ τῇ τοῦ ὑγροῦ τε καὶ ξηροῦ διαγνώσει πρὶν
<span class="lb" data-page="56" data-line="19" id="l56.19"></span><span class="milestone lineno" data-n="20" data-unit="lineno" id="lineno.20"></span>ἐπισκέψασθαι, πῶς ἔχει ψυχρότητος ἢ θερμότητος. οὔτε γάρ,
<span class="lb" data-page="56" data-line="20" id="l56.20"></span>εἰ μετὰ ψυχρότητος ἄκρας σκληρόν, ἤδη τοῦτο καὶ ξηρόν,
<span class="lb" data-page="56" data-line="21" id="l56.21"></span><span class="milestone kuhnpb" data-n="1.599" data-unit="kuhn.pb" id="kuhn.pb.1.599"></span>οὔτ’ εἰ μετὰ θερμότητος σφοδρᾶς μαλακόν, εὐθέως ὑγρόν.
<span class="lb" data-page="56" data-line="22" id="l56.22"></span>ἀλλ’ ὅταν μετρίως θερμὸν ᾖ, σκοπεῖν ἐφεξῆς, εἰ μαλακόν
<span class="lb" data-page="56" data-line="23" id="l56.23"></span>ἐστιν ἢ σκληρόν. εἰ μὲν γὰρ μαλακόν, ὑγρόν, εἰ δὲ σκληρόν,
<span class="lb" data-page="56" data-line="24" id="l56.24"></span><span class="milestone lineno" data-n="25" data-unit="lineno" id="lineno.25"></span>ξηρόν. ἀλλ’ εἴπερ ταῦθ’ οὕτως ἔχει, τῶν ἐν ἀνθρώπου σώματι
<span class="lb" data-page="56" data-line="25" id="l56.25"></span>μορίων σκληρὸν οὐδὲν ἂν εἴη [ὑγρόν]. οὐ γὰρ ἐγχωρεῖ
<span class="pb" data-page="57" id="p57"></span>
<span class="lb" data-page="57" data-line="1" id="l57.1"></span>τοσαύτην· ἐν αὐτῷ γενέσθαι ψῦξιν, ὡς σκληρυνθῆναί
<span class="lb" data-page="57" data-line="2" id="l57.2"></span>τι διὰ πῆξιν. εἰς μὲν γὰρ σύστασίν τινα τὸ τέως ῥυτὸν
<span class="lb" data-page="57" data-line="3" id="l57.3"></span>ἀφίξεταί ποτε, καθάπερ ἡ πιμελή. τὸ γὰρ ἐλαιῶδες ἐν αἵματι
<span class="lb" data-page="57" data-line="4" id="l57.4"></span>καὶ λιπαρόν, ῥυτὸν ὄν, ὅταν ἐν ψυχρῷ γένηται χωρίῳ,
<span class="lb" data-page="57" data-line="5" id="l57.5"></span>πήγνυται, σκληρὸν μὴν οὐδ’ οὕτω γίγνεται.
<span class="lb" data-page="57" data-line="6" id="l57.6"></span>Δεόντως οὖν εἴρηται τοῖς παλαιοῖς, ὑγρότατον μὲν ἡ
<span class="lb" data-page="57" data-line="7" id="l57.7"></span>πιμελή, δεύτερον δ’ ἐπ’ αὐτῇ τὸ σαρκῶδες γένος, εἴδη δ’
<span class="lb" data-page="57" data-line="8" id="l57.8"></span>αὐτοῦ πλείω· πρῶτον μὲν ἡ κυρίως ὀνομαζομένη σάρξ, ἣν
<span class="lb" data-page="57" data-line="9" id="l57.9"></span>οὐκ ἂν εὕροις καθ’ ἑαυτὴν οὐδαμόθι τοῦ σώματος, ἀλλ’
<span class="lb" data-page="57" data-line="10" id="l57.10"></span>ἔστιν ἀεὶ μόριον μυός. ἐφεξῆς δ’ ἑκάστου τῶν σπλάγχνων
<span class="lb" data-page="57" data-line="11" id="l57.11"></span>ἡ ἴδιος οὐσία. καλοῦσι δ’ αὐτὴν οἱ περὶ τὸν Ἐρασίστρατον
<span class="lb" data-page="57" data-line="12" id="l57.12"></span><span class="milestone kuhnpb" data-n="1.600" data-unit="kuhn.pb" id="kuhn.pb.1.600"></span>παρέγχυμα καὶ ὡς περὶ μικροῦ καὶ φαύλου διανοοῦνται
<span class="lb" data-page="57" data-line="13" id="l57.13"></span>πράγματος οὐκ εἰδότες, ὡς ἡ καθ’ ἕκαστον σπλάγχνον ἐνέργεια
<span class="lb" data-page="57" data-line="14" id="l57.14"></span>τῆς σαρκὸς ταύτης ἐστίν. ἀλλὰ τούτων μὲν οὔπω νῦν
<span class="lb" data-page="57" data-line="15" id="l57.15"></span>ὁ καιρός.
<span class="lb" data-page="57" data-line="16" id="l57.16"></span>Ὅτι δ’ αὐτὸ τὸ ἴδιον ἐγκεφάλου σῶμα καὶ πνεύμονος
<span class="lb" data-page="57" data-line="17" id="l57.17"></span>ἐφεξῆς ἐστι τῇ πιμελῇ καθ’ ὑγρότητα, τῇ μαλακότητι πάρεστι
<span class="lb" data-page="57" data-line="18" id="l57.18"></span>τεκμήρασθαι. οὐ γὰρ δὴ ὑπὸ ψυχροῦ γε πέπηγεν, ὅτι
<span class="lb" data-page="57" data-line="19" id="l57.19"></span>μηδὲ θερμῷ χεῖται. πλησίον δὲ τούτων ἐστὶ καὶ ὁ μυελὸς
<span class="lb" data-page="57" data-line="20" id="l57.20"></span>τὴν φύσιν, οὐ μὴν ὁμογενὴς ὁ καθ’ ἕκαστον ὀστοῦν μυελὸς
<span class="lb" data-page="57" data-line="21" id="l57.21"></span>ἐγκεφάλῳ τε καὶ νωτιαίῳ. ἀλλ’ ἐγκέφαλος μὲν καὶ νωτιαῖος
<span class="lb" data-page="57" data-line="22" id="l57.22"></span>ἐκ ταὐτοῦ γένους, οἱ δ’ ἄλλοι σύμπαντες μυελοὶ φύσεως
<span class="lb" data-page="57" data-line="23" id="l57.23"></span>ἑτέρας εἰσίν. ὑγρότερος μέν ἐστι καὶ θερμότερος ἐγκέφαλος
<span class="lb" data-page="57" data-line="24" id="l57.24"></span>νωτιαίου καὶ διὰ τοῦτο καὶ μαλακώτερος· καὶ μέντοι καὶ
<span class="lb" data-page="57" data-line="25" id="l57.25"></span>αὐτοῦ τοῦ ἐγκεφάλου τὰ πρόσθεν ὑγρότερα τοσοῦτον, ὅσονπερ
<span class="pb" data-page="58" id="p58"></span>
<span class="lb" data-page="58" data-line="1" id="l58.1"></span>καὶ μαλακώτερα. πάντα μὴν ταῦτα δέρματος οὐχ ὑγρότερα
<span class="lb" data-page="58" data-line="2" id="l58.2"></span>μόνον, ἀλλὰ καὶ ψυχρότερα καὶ ὅλως ἄναιμον πᾶν ἐναίμου
<span class="lb" data-page="58" data-line="3" id="l58.3"></span>ψυχρότερον. ἐγγυτάτω δ’ ἐστὶ δέρματος ἡ τῶν μαλακῶν
<span class="lb" data-page="58" data-line="4" id="l58.4"></span>νεύρων φύσις· ἡ δὲ τῶν σκληρῶν, οἷόνπερ αὐτὸ τὸ δέρμα,
<span class="lb" data-page="58" data-line="5" id="l58.5"></span><span class="milestone kuhnpb" data-n="1.601" data-unit="kuhn.pb" id="kuhn.pb.1.601"></span>καθ’ ὑγρότητα δηλονότι καὶ ξηρότητα· θερμότητι γὰρ ἀπολείπεται
<span class="lb" data-page="58" data-line="6" id="l58.6"></span>τοσοῦτον, ὅσον εἰκὸς ἀπολείπεσθαι τὸ παντελῶς
<span class="lb" data-page="58" data-line="7" id="l58.7"></span>ἄναιμον ἐναίμου σώματος.
<span class="lb" data-page="58" data-line="8" id="l58.8"></span>Ἡ δὲ τοῦ σπληνὸς καὶ τῶν νεφρῶν καὶ τοῦ ἥπατος
<span class="lb" data-page="58" data-line="9" id="l58.9"></span>σὰρξ ὑγροτέρα μὲν τοσούτῳ δέρματος, ὅσῳ καὶ μαλακωτέρα·
<span class="lb" data-page="58" data-line="10" id="l58.10"></span>θερμοτέρα δ’ ὅσῳ καὶ πολυαιμοτέρα. καὶ μὴν καὶ ἡ τῆς
<span class="lb" data-page="58" data-line="11" id="l58.11"></span>καρδίας σὰρξ ἁπάντων μὲν τούτων ξηροτέρα τοσοῦτον, ὅσονπερ
<span class="lb" data-page="58" data-line="12" id="l58.12"></span>καὶ σκληροτέρα· θερμοτέρα δ’ οὐ τούτων μόνων, ἀλλὰ
<span class="lb" data-page="58" data-line="13" id="l58.13"></span>καὶ πάντων ἁπλῶς τῶν τοῦ σώματος μορίων. καί σοι καὶ
<span class="lb" data-page="58" data-line="14" id="l58.14"></span>τοῦτο σαφῶς ἔνεστιν αἰσθήσει μαθεῖν ἐν ταῖς τῶν ζῴων
<span class="lb" data-page="58" data-line="15" id="l58.15"></span>ἀνατομαῖς ταῖς κατὰ τὸ στέρνον γιγνομέναις εἰς τὴν ἀριστερὰν
<span class="lb" data-page="58" data-line="16" id="l58.16"></span>κοιλίαν τῆς καρδίας καθέντι τοὺς δακτύλους· εὑρήσεις
<span class="lb" data-page="58" data-line="17" id="l58.17"></span>γὰρ οὐκ ὀλίγῳ τινὶ τὸ χωρίον τοῦτο τῶν ἄλλων ἁπάντων
<span class="lb" data-page="58" data-line="18" id="l58.18"></span>θερμότερον. ἀλλ’ ἡ μὲν τοῦ ἥπατός τε καὶ τοῦ σπληνὸς
<span class="lb" data-page="58" data-line="19" id="l58.19"></span>καὶ τῶν νεφρῶν καὶ τοῦ πνεύμονος σὰρξ ἁπλῆ τὴν φύσιν
<span class="lb" data-page="58" data-line="20" id="l58.20"></span>ἐστὶ ταῖς καθ’ ἕκαστον σπλάγχνον ἀρτηρίαις καὶ φλεψὶ καὶ
<span class="lb" data-page="58" data-line="21" id="l58.21"></span>νεύροις περιπεφυκυῖα. τῆς καρδίας δ’ οὐχ ἁπλοῦν τὸ τῆς
<span class="lb" data-page="58" data-line="22" id="l58.22"></span>σαρκὸς εἶδος, ἀλλ’ οἷαίπερ αἱ ἐν τοῖς μυσὶν ἶνές εἰσιν, αἷς
<span class="lb" data-page="58" data-line="23" id="l58.23"></span><span class="milestone kuhnpb" data-n="1.602" data-unit="kuhn.pb" id="kuhn.pb.1.602"></span>ἡ σὰρξ περιπέπηγε, τοιαῦται κἀν τῇ καρδίᾳ. πλὴν οὐ
<span class="lb" data-page="58" data-line="24" id="l58.24"></span>ταὐτὸν γένος τῶν ἰνῶν, ἀλλ’ αἱ μὲν ἐν τοῖς μυσὶν νεύρων
<span class="lb" data-page="58" data-line="25" id="l58.25"></span>εἰσὶ καὶ συνδέσμων μόρια. τῆς καρδίας δὲ τὸ τῶν ἰνῶν
<span class="lb" data-page="58" data-line="26" id="l58.26"></span>γένος ἴδιον ὥσπερ καὶ τοῦ τῆς ἀρτηρίας τε καὶ τῆς φλεβὸς
<span class="lb" data-page="58" data-line="27" id="l58.27"></span>χιτῶνος ἐντέρων τε καὶ γαστρὸς καὶ μήτρας καὶ τῶν κύστεων
<span class="lb" data-page="58" data-line="28" id="l58.28"></span>ἑκατέρων. ἔστι γὰρ οὖν δὴ κἀν τούτοις ἅπασι τοῖς ὀργάνοις
<span class="pb" data-page="59" id="p59"></span>
<span class="lb" data-page="59" data-line="1" id="l59.1"></span>τὴν οἰκείαν σάρκα περιπεπηγυῖαν ἰδεῖν ταῖς ἰδίαις αὐτῶν ἰσίν.
<span class="lb" data-page="59" data-line="2" id="l59.2"></span>Αὗται μὲν οὖν αἱ σάρκες θερμότεραι τοῦ δέρματος ὑπάρχουσιν,
<span class="lb" data-page="59" data-line="3" id="l59.3"></span>αἱ δ’ ἶνες, αἱ μὲν ὀλίγῳ τινὶ μᾶλλον, αἱ δ’ ἧττον,
<span class="lb" data-page="59" data-line="4" id="l59.4"></span><span class="milestone lineno" data-n="5" data-unit="lineno" id="lineno.5"></span>βραχὺ δέρματος ψυχρότεραί τ’ εἰσὶ καὶ ξηρότεραι, τινὲς δ’
<span class="lb" data-page="59" data-line="5" id="l59.5"></span>ὅμοιαι κατὰ πᾶν εἰσι τῇ τοῦ δέρματος οὐσίᾳ. πάντες δ’
<span class="lb" data-page="59" data-line="6" id="l59.6"></span>ὑμένες ἤδη ξηρότεροι δέρματος, ὥσπερ γε καὶ αἱ περὶ τὸν
<span class="lb" data-page="59" data-line="7" id="l59.7"></span>ἐγκέφαλόν τε καὶ τὸν νωτιαῖον μήνιγγες· ὑμένες γὰρ δὴ
<span class="lb" data-page="59" data-line="8" id="l59.8"></span>καὶ αἵδε. καὶ μὲν δὴ καὶ σύνδεσμοι πάντες, εἰς ὅσον σκληρότεροι
<span class="lb" data-page="59" data-line="9" id="l59.9"></span><span class="milestone lineno" data-n="10" data-unit="lineno" id="lineno.10"></span>δέρματος, εἰς τοσοῦτον καὶ ξηρότεροι. καὶ οἱ τένοντες
<span class="lb" data-page="59" data-line="10" id="l59.10"></span>δέ, κἂν εἰ τῶν συνδέσμων εἰσὶ μαλακώτεροι, δέρματος γοῦν
<span class="lb" data-page="59" data-line="11" id="l59.11"></span>ἐναργῶς ἤδη σκληρότεροι. χόνδροι δὲ μετὰ τοὺς συνδέσμους
<span class="lb" data-page="59" data-line="12" id="l59.12"></span><span class="milestone kuhnpb" data-n="1.603" data-unit="kuhn.pb" id="kuhn.pb.1.603"></span>εἰσὶ καὶ τι μέσον ἀμφοῖν σῶμα· καλοῦσι δ’ αὐτὸ νευροχονδρώδη
<span class="lb" data-page="59" data-line="13" id="l59.13"></span>σύνδεσμον ἔνιοι τῶν ἀνατομικῶν. ἔστι δὲ τοῦτο
<span class="lb" data-page="59" data-line="14" id="l59.14"></span><span class="milestone lineno" data-n="15" data-unit="lineno" id="lineno.15"></span>σύνδεσμος σκληρὸς καὶ χονδρώδης. ὀστοῦν δὲ τὸ πάντων
<span class="lb" data-page="59" data-line="15" id="l59.15"></span>σκληρότατον, ὧν καλύπτει τὸ δέρμα, καὶ τῶν ἐξεχόντων αὐτοῦ
<span class="lb" data-page="59" data-line="16" id="l59.16"></span>ξηρότατον μὲν ἡ θρίξ, ἐφεξῆς δὲ κέρας, εἶτ’ ὄνυχές τε
<span class="lb" data-page="59" data-line="17" id="l59.17"></span>καὶ ὁπλαὶ καὶ πλῆκτρα καὶ ῥάμφη καὶ ὅσα τοιαῦτα καθ’
<span class="lb" data-page="59" data-line="18" id="l59.18"></span>ἕκαστον τῶν ἀλόγων ζῴων ἐστὶ μόρια.
<span class="lb" data-page="59" data-line="19" id="l59.19"></span><span class="milestone lineno" data-n="20" data-unit="lineno" id="lineno.20"></span>Τῶν δὲ χυμῶν ὁ μὲν χρηστότατός τε καὶ οἰκειότατός
<span class="lb" data-page="59" data-line="20" id="l59.20"></span>ἐστι τὸ αἷμα. τούτου δ’ οἷον ὑπόστασίς τις καὶ ἰλὺς ἡ
<span class="lb" data-page="59" data-line="21" id="l59.21"></span>μέλαινα χολὴ· ταῦτ’ ἄρα καὶ ψυχροτέρα τ’ ἐστὶ καὶ παχυτέρα
<span class="lb" data-page="59" data-line="22" id="l59.22"></span>τοῦ αἵματος· ἡ δέ γε ξανθὴ θερμοτέρα μακρῷ, ψυχρότατον
<span class="lb" data-page="59" data-line="23" id="l59.23"></span>δὲ καὶ ὑγρότατον ἁπάντων τῶν ἐν τῷ ζῴῳ τὸ φλέγμα. κριτήριον
<span class="lb" data-page="59" data-line="24" id="l59.24"></span><span class="milestone lineno" data-n="25" data-unit="lineno" id="lineno.25"></span>δὲ καὶ τῆς τούτου διαγνώσεως ἡ ἁφή, καθάπερ καὶ
<span class="lb" data-page="59" data-line="25" id="l59.25"></span>Ἱπποκράτης ἐν τῷ Περὶ φύσεως ἀνθρώπου πεποίηται. ἀλλ’
<span class="lb" data-page="59" data-line="26" id="l59.26"></span>ὅτι μὲν ψυχρόν, ἡ ἁφὴ μόνη διαγιγνώσκει· τὸ δ’ ὅτι καὶ
<span class="pb" data-page="60" id="p60"></span>
<span class="lb" data-page="60" data-line="1" id="l60.1"></span>ὑγρόν, ἁφή θ’ ἅμα καὶ ὄψις καὶ λογισμός, ἁφὴ μὲν καὶ
<span class="lb" data-page="60" data-line="2" id="l60.2"></span>ὄψις, ὅτι τοιοῦτον ἑκατέρᾳ φαίνεται, λογισμὸς δὲ διορισάμενος,
<span class="lb" data-page="60" data-line="3" id="l60.3"></span><span class="milestone kuhnpb" data-n="1.604" data-unit="kuhn.pb" id="kuhn.pb.1.604"></span>ὡς οὐ πλήθει θερμότητος, ἀλλ’ ὑγρότητι συμφύτῳ
<span class="lb" data-page="60" data-line="4" id="l60.4"></span>τοιοῦτον ἐγένετο. περὶ μὲν οὖν τῶν κατὰ τὸ σῶμα μορίων
<span class="lb" data-page="60" data-line="5" id="l60.5"></span>τε καὶ χυμῶν ὧδ’ ἔχει.
</p>
          </article>

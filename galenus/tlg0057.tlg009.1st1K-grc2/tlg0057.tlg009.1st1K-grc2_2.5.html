<article xmlns="http://www.w3.org/1999/xhtml" id="urn:cts:greekLit:tlg0057.tlg009.1st1K-grc2:2.5">
<span class="pb page1" data-page="64" id="p64"></span>


            <p>
<span class="lb" data-page="64" data-line="14" id="l64.14"></span>Δασεῖα μὲν ἡ θερμὴ καὶ ξηρὰ κρᾶσίς ἐστιν,
<span class="lb" data-page="64" data-line="15" id="l64.15"></span>ἀλλ’ αὕτη μὲν ἐσχάτως· μετρίως δ’ ἡ θερμὴ μέν, σύμμετρος
<span class="lb" data-page="64" data-line="16" id="l64.16"></span>δὲ κατὰ τὴν ἑτέραν ἀντίθεσιν, ὥσπερ γε καὶ ἡ ξηρὰ μέν,
<span class="lb" data-page="64" data-line="17" id="l64.17"></span>εὔκρατος δέ κατὰ τὸ θερμόν τε καὶ ψυχρόν· ἔστι γὰρ καὶ
<span class="lb" data-page="64" data-line="18" id="l64.18"></span>ἥδε μετρίως δασεῖα. ψιλαὶ δὲ τριχῶν αἱ ψυχραὶ πᾶσαι κράσεις,
<span class="lb" data-page="64" data-line="19" id="l64.19"></span>εἴτ’ οὖν ἀμέτρως ἔχοιεν ὑγρότητος εἴτε μετρίως. ἀλλ’
<span class="lb" data-page="64" data-line="20" id="l64.20"></span>ἐσχάτως μὲν ἄτριχος ἡ ψυχρὰ καὶ ὑγρὰ κρᾶσις [ἐστίν],
<span class="lb" data-page="64" data-line="21" id="l64.21"></span>ἔλαττον δὲ ταύτης ἡ ψυχρά θ’ ἅμα καὶ κατὰ τὴν ἑτέραν
<span class="lb" data-page="64" data-line="22" id="l64.22"></span>ἀντίθεσιν εὔκρατος, ἔτι δ’ ἔλαττον ἡ ψυχρὰ θ’ ἅμα καὶ
<span class="lb" data-page="64" data-line="23" id="l64.23"></span>ξηρά. καίτοι δόξει τις, ὡς ἐν γῇ ξηρᾷ ταῖς πόαις ἀδύνατόν
<span class="lb" data-page="64" data-line="24" id="l64.24"></span>ἐστι καὶ φῦναι καὶ τραφῆναι καὶ αὐξηθῆναι, κατὰ τὸν αὐτὸν
<span class="lb" data-page="64" data-line="25" id="l64.25"></span><span class="milestone kuhnpb" data-n="1.612" data-unit="kuhn.pb" id="kuhn.pb.1.612"></span>λόγον κἀν τῷ δέρματι ταῖς θριξίν. ἔχει δ’ οὐχ οὕτως·
<span class="lb" data-page="64" data-line="26" id="l64.26"></span>γῆ μὲν γὰρ ὡς γῆ ξηρὰ λέγεται, δέρμα δ’ ὡς δέρμα· καὶ
<span class="pb" data-page="65" id="p65"></span>
<span class="lb" data-page="65" data-line="1" id="l65.1"></span>τοίνυν τὸ μὲν ἐν γῇ ξηρὸν ἄνικμον ἐσχάτως ἐστί, τὸ δ’ ἐν
<span class="lb" data-page="65" data-line="2" id="l65.2"></span>ἀνθρώπου σώματι καὶ τῶν ὁμοίων ἀνθρώπῳ ζῴων οὔτ’
<span class="lb" data-page="65" data-line="3" id="l65.3"></span>ἄνικμον ἐπιτήδειόν τε καὶ μάλιστα πάντων εἰς γένεσιν τριχῶν.
<span class="lb" data-page="65" data-line="4" id="l65.4"></span>ἐκ μὲν γὰρ τῶν ὀστρακοδέρμων τε καὶ μαλακοστράκων,
<span class="lb" data-page="65" data-line="5" id="l65.5"></span>οἷον ὀστρέων καὶ καράβων καὶ καρκίνων, ὅσα τε φολιδωτὰ
<span class="lb" data-page="65" data-line="6" id="l65.6"></span>τῶν ζῴων ἐστίν, ὥσπερ οἱ ὄφεις, ἢ λεπιδωτά, καθάπερ οἱ
<span class="lb" data-page="65" data-line="7" id="l65.7"></span>ἰχθύες, οὐκ ἂν δύναιτο φύεσθαι θρίξ. ὄντως γάρ ἐστι τὰ
<span class="lb" data-page="65" data-line="8" id="l65.8"></span>τούτων δέρματα τελέως ξηρὰ δίκην ὀστράκου τινὸς ἢ πέτρας.
<span class="lb" data-page="65" data-line="9" id="l65.9"></span>ἐκ μέντοι τῶν μαλακοδέρμων, οἷόνπερ καὶ ὁ ἄνθρωπός
<span class="lb" data-page="65" data-line="10" id="l65.10"></span>ἐστιν, ὅσῳπερ ἂν ξηρότερόν τε καὶ θερμότερον ᾖ τὸ δέρμα,
<span class="lb" data-page="65" data-line="11" id="l65.11"></span>τοσούτῳ μᾶλλον ἐγχωρεῖ φύεσθαι τρίχας. ἵνα γάρ, ὡς ἐκεῖνοι
<span class="lb" data-page="65" data-line="12" id="l65.12"></span>προκαλοῦνται, τῷ τῆς γῆς ἑπώμεθα παραδείγματι, τὰς
<span class="lb" data-page="65" data-line="13" id="l65.13"></span>πόας οὔτ’ ἐν ξηρᾷ πάνυ καὶ αὐχμώδει φύεσθαι δυνατὸν
<span class="lb" data-page="65" data-line="14" id="l65.14"></span>οὔτ’ ἐν ὑγρᾷ καὶ τελματώδει, ἀλλ’ ἐπειδὰν μὲν ἄρχηται δαπανᾶσθαι
<span class="lb" data-page="65" data-line="15" id="l65.15"></span><span class="milestone kuhnpb" data-n="1.613" data-unit="kuhn.pb" id="kuhn.pb.1.613"></span>τὸ περιττὸν τῆς ὑγρότητος, ἐκφύονται τῆς γῆς·
<span class="lb" data-page="65" data-line="16" id="l65.16"></span>αὐξάνονται δ’ ἐπὶ πλέον, ὅταν καὶ ἥδε ξηραίνηται, μετρίως
<span class="lb" data-page="65" data-line="17" id="l65.17"></span>μὲν ἐν τῷ ἦρι, τάχιστα δὲ καὶ μέχρι πλείστου κατὰ τὴν
<span class="lb" data-page="65" data-line="18" id="l65.18"></span>ἀρχὴν τοῦ θέρους, ἀποξηραίνονται δὲ τελέως αὐανθείσης
<span class="lb" data-page="65" data-line="19" id="l65.19"></span>τῆς γῆς ἐν μέσῳ τῷ θέρει. καί σοι πάρεστιν, εἰ βούλει,
<span class="lb" data-page="65" data-line="20" id="l65.20"></span>καὶ νῦν, ὥσπερ που κἀν τῷ πρὸ τούτου λόγῳ δέδεικται, τὸ
<span class="lb" data-page="65" data-line="21" id="l65.21"></span>μὲν ἔαρ, ὅτι τῶν ὡρῶν εὐκρατότατόν ἐστιν, εἰκάζειν εὐκράτου
<span class="lb" data-page="65" data-line="22" id="l65.22"></span>δέρματος φύσει καὶ μάλιστά γε τὰ μέσα τῆς ὥρας τῆσδε.
<span class="lb" data-page="65" data-line="23" id="l65.23"></span>τηνικαῦτα γὰρ οὖν καὶ ἡ γῆ μέση πως ὑγρότητός τε καὶ
<span class="lb" data-page="65" data-line="24" id="l65.24"></span>ξηρότητός ἐστιν. ὅσα δὲ τῷ θέρει συνάπτει τῆς ἠρινῆς
<span class="lb" data-page="65" data-line="25" id="l65.25"></span>ὥρας, ταῦτ’ ἤδη ξηροτέραν ἔχει τοῦ συμμέτρου τὴν γῆν, ἔτι
<span class="lb" data-page="65" data-line="26" id="l65.26"></span>δὲ μᾶλλον ἀρχομένου θέρους.
<span class="lb" data-page="65" data-line="27" id="l65.27"></span>Ὃ τοίνυν λέγω δέρμα θερμὸν καὶ ξηρόν, εἰκάζοις ἂν
<span class="lb" data-page="65" data-line="28" id="l65.28"></span>μάλιστα τῇ τῆς γῆς διαθέσει τῇ γιγνομένῃ τελευτῶντος ἦρος
<span class="lb" data-page="65" data-line="29" id="l65.29"></span>ἢ ἀρχομένου θέρους. μεσοῦντος γὰρ θέρους ἄκρως ξηρὰ ﻿
<span class="pb" data-page="66" id="p66"></span>
<span class="lb" data-page="66" data-line="1" id="l66.1"></span>γίγνεται τοῖς τῶν ὀστρακοδέρμων ὁμοίως, οὐ μὴν ἀνθρώπων
<span class="lb" data-page="66" data-line="2" id="l66.2"></span>γ’ συῶν ἢ ὄνων ἢ ἵππων ἢ ἄλλου του τῶν τριχωτῶν
<span class="lb" data-page="66" data-line="3" id="l66.3"></span>ζῴων. ὥστ’, εἴπερ τῇ γῇ βούλονται παραβάλλειν τὸ
<span class="lb" data-page="66" data-line="4" id="l66.4"></span><span class="milestone kuhnpb" data-n="1.614" data-unit="kuhn.pb" id="kuhn.pb.1.614"></span>δέρμα, καὶ κατὰ τοῦτο τὸν λόγον ὁμολογοῦντα τοῖς πρὸς
<span class="lb" data-page="66" data-line="5" id="l66.5"></span>ἡμῶν ἔμπροσθεν εἰρημένοις εὑρήσουσιν. αὐτοὶ δὲ σφᾶς αὐτοὺς
<span class="lb" data-page="66" data-line="6" id="l66.6"></span>ὑπὸ τῆς ὁμωνυμίας σοφισθέντες παραλογίζονται. ἐν
<span class="lb" data-page="66" data-line="7" id="l66.7"></span>γὰρ τῷ θερμῷ καὶ ξηρῷ δέρματι πολλὰς καὶ μεγάλας ἐλέγομεν
<span class="lb" data-page="66" data-line="8" id="l66.8"></span>φύεσθαι τρίχας, ὡς ὑπὲρ ἀνθρώπου δηλονότι ἢ ζῴου
<span class="lb" data-page="66" data-line="9" id="l66.9"></span>τριχωτοῦ τὸν λόγον, οὐχ ὑπὲρ ὀστρέων τε καὶ καρκίνων
<span class="lb" data-page="66" data-line="10" id="l66.10"></span>ποιούμενοι. διαπνεῖται μὲν γὰρ ἀεί τι καθ’ ἕκαστον δέρμα
<span class="lb" data-page="66" data-line="11" id="l66.11"></span>[ὑπὸ] τοῦ θερμοῦ συναπάγοντος ἑαυτῷ τῆς ἔνδοθεν ὑγρότητος
<span class="lb" data-page="66" data-line="12" id="l66.12"></span>οὐκ ὀλίγον. ἀλλ’ ἐν οἷς μὲν ὑγρόν ἐστι τὸ δέρμα καὶ
<span class="lb" data-page="66" data-line="13" id="l66.13"></span>ἀκριβῶς μαλακόν, οἷος ὁ νεωστὶ πηγνύμενος τυρός, οὐχ
<span class="lb" data-page="66" data-line="14" id="l66.14"></span>ὑπομένουσιν αἱ τῶν διεκπεσόντων ὁδοί, τῶν τέως διεστηκότων
<span class="lb" data-page="66" data-line="15" id="l66.15"></span>αὐτοῦ μορίων αὖθις ἀλλήλοις ἑνουμένων· ἐν οἷς δ’ ἤδη
<span class="lb" data-page="66" data-line="16" id="l66.16"></span>σκληρὸν ὑπάρχει πεπηγότι παραπλήσιον τυρῷ, κατατιτρᾶται
<span class="lb" data-page="66" data-line="17" id="l66.17"></span>μὲν ὑπὸ τῆς ῥύμης τῶν ἐξιόντων, ἑνωθῆναι δ’ ὑπὸ ξηρότητος
<span class="lb" data-page="66" data-line="18" id="l66.18"></span>οὐ δυνάμενον ὑπομένοντας ἴσχει τοὺς πόρους ἀεὶ καὶ
<span class="lb" data-page="66" data-line="19" id="l66.19"></span>μᾶλλον συριγγουμένους ταῖς συνεχέσι πληγαῖς τῶν διαρρεόντων.
<span class="lb" data-page="66" data-line="20" id="l66.20"></span>ἐὰν μὲν οὖν τὸ διαρρέον ἢ ἀτμὸς ἢ ὑγρὸν εἰλικρινὲς
<span class="lb" data-page="66" data-line="21" id="l66.21"></span><span class="milestone kuhnpb" data-n="1.615" data-unit="kuhn.pb" id="kuhn.pb.1.615"></span>ᾖ, τῷ μὲν ἀτμῷ ταχεῖά τ’ ἐστὶ καὶ ἀκώλυτος ἡ φορά·
<span class="lb" data-page="66" data-line="22" id="l66.22"></span>τὸ δ’ ὑγρὸν ἴσχεται πολλάκις ἐν τοῖς μικροτέροις πόροις
<span class="lb" data-page="66" data-line="23" id="l66.23"></span>καί τι καὶ παλινδρομεῖν αὖθις πρὸς τὸ βάθος ἀναγκάζεται.
<span class="lb" data-page="66" data-line="24" id="l66.24"></span>εἰ δ’ οἷον αἰθαλώδης τε καὶ παχεῖα καὶ γεώδης ἡ ἀναθυμίασις
<span class="lb" data-page="66" data-line="25" id="l66.25"></span>εἴη, κίνδυνος αὐτῇ πολλάκις ἐν ταῖς στεναῖς τῶν
<span class="lb" data-page="66" data-line="26" id="l66.26"></span>διεξόδων σφηνωθείσῃ μήτ’ εἴσω ῥᾳδίως ὑπονοστεῖν ἔτι μήτε
<span class="lb" data-page="66" data-line="27" id="l66.27"></span>κενοῦσθαι δύνασθαι. ταύτην οὖν ἑτέρα τοιαύτη πάλιν ἐκ
<span class="pb" data-page="67" id="p67"></span>
<span class="lb" data-page="67" data-line="1" id="l67.1"></span>τοῦ βάθους ἀναφερομένη πλήττει τε καὶ ὠθεῖ πρόσω καὶ
<span class="lb" data-page="67" data-line="2" id="l67.2"></span>ταύτην αὖθις ἑτέρα κἀκείνην ἄλλη καὶ πολλὰς αἰθαλώδεις
<span class="lb" data-page="67" data-line="3" id="l67.3"></span>οὕτω μοι νόει σφηνουμένας ἐπ’ ἀλλήλαις ἀναθυμιάσεις ἐν
<span class="lb" data-page="67" data-line="4" id="l67.4"></span>τῷ χρόνῳ περιπλέκεσθαί τε καὶ συνάπτεσθαι καί τι ποιεῖν
<span class="lb" data-page="67" data-line="5" id="l67.5"></span>ἓν σῶμα τοιοῦτον, οἷον ἐκτὸς ἡ λιγνύς ἐστι, πλὴν ὅσῳ
<span class="lb" data-page="67" data-line="6" id="l67.6"></span>πεπύκνωται, τοσούτῳ καὶ ἀκριβῶς ἔσφιγκται τῇ τῆς διεξόδου
<span class="lb" data-page="67" data-line="7" id="l67.7"></span>στενότητι πιληθέν. ἐπειδὰν δὲ τὸν πόρον ἀποφράξῃ
<span class="lb" data-page="67" data-line="8" id="l67.8"></span>πάντα τὸ τοιοῦτον σῶμα, τοὐντεῦθεν ἤδη βιαίως πληττόμενον
<span class="lb" data-page="67" data-line="9" id="l67.9"></span>ὑπὸ τῶν ὁμοίων ἑαυτῷ περιττωμάτων οὐκ ἐχόντων
<span class="lb" data-page="67" data-line="10" id="l67.10"></span>διέξοδον ὠθεῖται πρόσω σύμπαν ἐν τῷδε, ὥστε καὶ προκύπτειν
<span class="lb" data-page="67" data-line="11" id="l67.11"></span>ἀναγκάζεται τοῦ δέρματος ἱμαντῶδες ἤδη γεγονός.
<span class="lb" data-page="67" data-line="12" id="l67.12"></span><span class="milestone kuhnpb" data-n="1.616" data-unit="kuhn.pb" id="kuhn.pb.1.616"></span>ἔοικε δ’ αὐτοῦ τὸ μὲν ἐν τῷ πόρῳ σφηνωθὲν οἷον ῥίζῃ
<span class="lb" data-page="67" data-line="13" id="l67.13"></span>τινὶ πόας ἢ φυτοῦ, τὸ δ’ ἐξέχον ἤδη τοῦ δέρματος οἷόνπερ
<span class="lb" data-page="67" data-line="14" id="l67.14"></span>αὐτὸ τὸ φυτόν.
<span class="lb" data-page="67" data-line="15" id="l67.15"></span>Ἡ θρὶξ δ’ ἐστὶ μέλαινα μέν, ὅταν ὑπὸ ῥώμης τοῦ θερμοῦ
<span class="lb" data-page="67" data-line="16" id="l67.16"></span>συγκαυθείσης τῆς ἀναθυμιάσεως ἀκριβὴς λιγνὺς γένηται
<span class="lb" data-page="67" data-line="17" id="l67.17"></span>τὸ περίττωμα, ξανθὴ δ’, ὅταν ἧττον κατοπτηθῇ. ξανθῆς
<span class="lb" data-page="67" data-line="18" id="l67.18"></span>γὰρ χολῆς τηνικαῦτ’ ἐστὶν ἰλυῶδες περίττωμα τὸ σφηνωθέν,
<span class="lb" data-page="67" data-line="19" id="l67.19"></span>οὐ μελαίνης. ἡ δὲ λευκὴ θρὶξ ἔκγονος φλέγματος, ἡ πυρρὰ
<span class="lb" data-page="67" data-line="20" id="l67.20"></span>δ’, ὥσπερ τῇ χρόᾳ μεταξὺ ξανθῆς ἐστι καὶ λευκῆς, οὕτω
<span class="lb" data-page="67" data-line="21" id="l67.21"></span>καὶ τῇ γενέσει μεταξὺ φλεγματώδους τε καὶ χολώδους ἰλύος.
<span class="lb" data-page="67" data-line="22" id="l67.22"></span>οὖλαι δὲ τρίχες ἢ διὰ τὴν ξηρότητα τῆς κράσεως ἢ διὰ τὸν
<span class="lb" data-page="67" data-line="23" id="l67.23"></span>πόρον, ἐν ᾧ κατερρίζωνται, γίγνονται, διὰ μὲν τὴν ξηρότητα
<span class="lb" data-page="67" data-line="24" id="l67.24"></span>παραπλησίως ἱμᾶσι τοῖς ἐπὶ πλέον ὑπὸ πυρὸς ξηρανθεῖσι.
<span class="lb" data-page="67" data-line="25" id="l67.25"></span>καίτοι τί δεῖ τῶν ἱμάντων μνημονεύειν αὐτὰς τὰς τρίχας
<span class="lb" data-page="67" data-line="26" id="l67.26"></span>ὁρῶντας, εἰ πλησιάσειαν πυρί, παραχρῆμα διαστρεφομένας;
<span class="lb" data-page="67" data-line="27" id="l67.27"></span>οὕτω μὲν οὖν Αἰθίοπες ἅπαντες οὖλοι. τῇ δὲ τῶν πόρων
<span class="lb" data-page="67" data-line="28" id="l67.28"></span>ἐν οἷς ἐρρίζωνται φύσει κατὰ τάδε. πολλάκις μὲν ἡ ἀναθυμίασις
<span class="lb" data-page="67" data-line="29" id="l67.29"></span><span class="milestone kuhnpb" data-n="1.617" data-unit="kuhn.pb" id="kuhn.pb.1.617"></span>εὐθυπορεῖν ὑπ’ ἀρρωστίας ἀδυνατοῦσα, καθ’ ὃν ἂν
<span class="lb" data-page="67" data-line="30" id="l67.30"></span>αὐτὴ τρόπον ἑλίττηται, καὶ τὸν πόρον οὕτως ἐτύπωσεν.
<span class="lb" data-page="67" data-line="31" id="l67.31"></span>ἐνίοτε δ’ ἡ μὲν ἀναθυμίασις εὔρωστός ἐστιν, ὑπὸ δὲ τῆς
<span class="lb" data-page="67" data-line="32" id="l67.32"></span>τοῦ δέρματος φύσεως σκληροτέρας τοῦ προσήκοντος οὔσης
<span class="pb" data-page="68" id="p68"></span>
<span class="lb" data-page="68" data-line="1" id="l68.1"></span>εἰργομένη φέρεσθαι καθ’ εὐθὺ πρὸς τὸ πλάγιον ἐπιστρέφεται,
<span class="lb" data-page="68" data-line="2" id="l68.2"></span>καθάπερ γε κἀκτὸς ἰδεῖν ἔστιν οὐ μόνον ἀτμὸν ἢ καπνὸν
<span class="lb" data-page="68" data-line="3" id="l68.3"></span>ἀλλὰ καὶ τὰς φλόγας αὐτάς, ὅταν ἀποκλεισθῶσι τῆς ἄνω
<span class="lb" data-page="68" data-line="4" id="l68.4"></span>φορᾶς, λοξὰς ἐφ’ ἑκάτερα μέρη σχιζομένας. οὕτως οὖν καὶ
<span class="lb" data-page="68" data-line="5" id="l68.5"></span>ἡ ἐκ τοῦ σώματος ἀναθυμίασις, ὅταν εἰρχθῇ κατά τι καὶ
<span class="lb" data-page="68" data-line="6" id="l68.6"></span>κωλυθῇ φέρεσθαι πρόσω, λοξὴν ὑπὸ τὸ δέρμα διέξοδον
<span class="lb" data-page="68" data-line="7" id="l68.7"></span>ὁδοποιεῖται, μέχρι περ ἂν ἀθροισθεῖσα χρόνῳ πλείονι βιάσηταί
<span class="lb" data-page="68" data-line="8" id="l68.8"></span>τε καὶ ἀναπνεύσῃ πρὸς τοὐκτός. ἐνίοτε δ’ ἅμ’ ἀμφοῖν
<span class="lb" data-page="68" data-line="9" id="l68.9"></span>συνδραμόντων, ἀρρώστου τε τῆς πρώτης ἀναθυμιάσεως, ἣ
<span class="lb" data-page="68" data-line="10" id="l68.10"></span>τὸν πόρον ἐδημιούργησε, καὶ ξηροῦ τοῦ δέρματος, ἡ λοξότης
<span class="lb" data-page="68" data-line="11" id="l68.11"></span>γίγνεται ταῖς ῥίζαις τῶν τριχῶν. οἷαι δ’ ἂν ἐν τῇ ῥιζώσει
<span class="lb" data-page="68" data-line="12" id="l68.12"></span>διαπλάττωνται, τοιαύτας εἰκὸς ὑπάρχειν αὐτὰς ἕως παντός.
<span class="lb" data-page="68" data-line="13" id="l68.13"></span>οὐδὲ γὰρ οὐδ’ ἄλλο τι τῶν σκληρῶν καὶ ξηρῶν σωμάτων
<span class="lb" data-page="68" data-line="14" id="l68.14"></span><span class="milestone kuhnpb" data-n="1.618" data-unit="kuhn.pb" id="kuhn.pb.1.618"></span>εὐθῦναι δυνατὸν ἄνευ τοῦ μαλάξαι πρότερον. αὕτη μὲν
<span class="lb" data-page="68" data-line="15" id="l68.15"></span>οὖν ἡ γένεσις τῶν τριχῶν.
<span class="lb" data-page="68" data-line="16" id="l68.16"></span>Ἐφεξῆς δ’ ἂν εἴη λέγειν τὰς αἰτίας ἁπάντων τῶν συμβεβηκότων
<span class="lb" data-page="68" data-line="17" id="l68.17"></span>ταῖς κράσεσιν ἐν ταῖς τῶν τριχῶν διαφοραῖς
<span class="lb" data-page="68" data-line="18" id="l68.18"></span>καθ’ ἡλικίαν καὶ χώραν καὶ φύσιν σώματος. Αἰγύπτιοι μὲν
<span class="lb" data-page="68" data-line="19" id="l68.19"></span>οὖν καὶ Ἄραβες καὶ Ἰνδοὶ καὶ πᾶν τὸ ξηρὰν καὶ θερμὴν
<span class="lb" data-page="68" data-line="20" id="l68.20"></span>χώραν ἐποικοῦν ἔθνος μελαίνας τε καὶ δυσαυξεῖς καὶ ξηρὰς
<span class="lb" data-page="68" data-line="21" id="l68.21"></span>καὶ οὔλας καὶ κραύρας ἔχουσι τὰς τρίχας. ὅσοι δ’ ἔμπαλιν
<span class="lb" data-page="68" data-line="22" id="l68.22"></span>τούτοις ὑγρὰν καὶ ψυχρὰν χώραν ἐποικοῦσιν, Ἰλλύριοί τε
<span class="lb" data-page="68" data-line="23" id="l68.23"></span>καὶ Γερμανοὶ καὶ Δαλμάται καὶ Σαυρομάται καὶ σύμπαν τὸ
<span class="lb" data-page="68" data-line="24" id="l68.24"></span>Σκυθικὸν εὐαυξεῖς μετρίως καὶ λεπτὰς καὶ εὐθείας καὶ
<span class="lb" data-page="68" data-line="25" id="l68.25"></span>πυρράς· ὅσοι δ’ ἐν τῷ μεταξὺ τούτων εὔκρατον νέμονται
<span class="lb" data-page="68" data-line="26" id="l68.26"></span>γῆν, εὐαυξεστάτας τε καὶ ἰσχυροτάτας καὶ μελαίνας μετρίως
<span class="lb" data-page="68" data-line="27" id="l68.27"></span>καὶ παχείας συμμέτρως καὶ οὔτ’ ἀκριβῶς οὔλας οὔτ’ ἀκριβῶς
<span class="pb" data-page="69" id="p69"></span>
<span class="lb" data-page="69" data-line="1" id="l69.1"></span>εὐθείας. οὕτω δὲ κἀν ταῖς ἡλικίαις βρέφεσι μέν, οἷαίπερ
<span class="lb" data-page="69" data-line="2" id="l69.2"></span>αἱ τῶν Γερμανῶν, ἀκμάζουσι δὲ [οἷαι] τοῖς Αἰθίοψιν,
<span class="lb" data-page="69" data-line="3" id="l69.3"></span>ἐφήβοις δὲ καὶ παισὶ τοῖς εὔκρατον ἐποικοῦσι γῆν ἔθνεσιν
<span class="lb" data-page="69" data-line="4" id="l69.4"></span>ἀνάλογον αἱ τρίχες ἔχουσιν ἰσχύος τε καὶ πάχους καὶ μεγέθους
<span class="lb" data-page="69" data-line="5" id="l69.5"></span>καὶ χρόας.
<span class="lb" data-page="69" data-line="6" id="l69.6"></span>Οὕτω δὲ καὶ κατ’ αὐτὰς τῶν σωμάτων τὰς φύσεις
<span class="lb" data-page="69" data-line="7" id="l69.7"></span><span class="milestone kuhnpb" data-n="1.619" data-unit="kuhn.pb" id="kuhn.pb.1.619"></span>ἀνάλογον ἡλικίαις τε καὶ χώραις αἱ τρίχες διάκεινται. παῖδες
<span class="lb" data-page="69" data-line="8" id="l69.8"></span>μὲν οἱ πάνυ σμικροὶ ψιλοὶ τριχῶν, ὅτι μήπω μήτε πόρος
<span class="lb" data-page="69" data-line="9" id="l69.9"></span>αὐτοῖς ἐστι μηδεὶς κατὰ τὸ δέρμα μήτε λιγνυώδη περιττώματα.
<span class="lb" data-page="69" data-line="10" id="l69.10"></span>προσάγοντες δὲ τῷ ἡβάσκειν ὑποφύουσι σμικρὰς καὶ
<span class="lb" data-page="69" data-line="11" id="l69.11"></span>ἀσθενεῖς, ἀκμάζοντες δ’ ἰσχυροτέρας καὶ πολλὰς καὶ μεγάλας
<span class="lb" data-page="69" data-line="12" id="l69.12"></span>καὶ μελαίνας ἴσχουσιν, ὅτι τε πλῆθος ἤδη πόρων ἐν αὐτοῖς
<span class="lb" data-page="69" data-line="13" id="l69.13"></span>ἐγένετο καὶ ὅτι μεστοὶ τῶν αἰθαλωδῶν εἰσι περιττωμάτων
<span class="lb" data-page="69" data-line="14" id="l69.14"></span>ὑπὸ ξηρότητός τε καὶ θερμότητος· αἱ δ’ ἐν τῇ κεφαλῇ τε
<span class="lb" data-page="69" data-line="15" id="l69.15"></span>καὶ ταῖς ὀφρύσι καὶ κατὰ τὰ βλέφαρα καὶ παισὶν οὖσιν
<span class="lb" data-page="69" data-line="16" id="l69.16"></span>ἡμῖν ὑπάρχουσιν ἤδη. γένεσις γὰρ δὴ ταύταις οὐχ οἵα ταῖς
<span class="lb" data-page="69" data-line="17" id="l69.17"></span>πόαις, ἀλλ’ οἵα τοῖς φυτοῖς κατὰ πρῶτον λόγον ὑπὸ τῆς
<span class="lb" data-page="69" data-line="18" id="l69.18"></span>φύσεως ἀπειργασμέναις, οὐκ ἐξ ἀνάγκης ἑπομέναις ταῖς κράσεσιν,
<span class="lb" data-page="69" data-line="19" id="l69.19"></span>ὡς κἀν τοῖς Περὶ χρείας μορίων δείκνυται. ἀλλά τοι
<span class="lb" data-page="69" data-line="20" id="l69.20"></span>κἀν ταῖσδε τὸ μὲν εἶναι διὰ τὴν τῆς φύσεως τέχνην, τὸ δ’
<span class="lb" data-page="69" data-line="21" id="l69.21"></span>ἤτοι μελαίναις ἢ πυρραῖς ἤ τιν’ ἄλλην ἐχούσαις διαφορὰν
<span class="lb" data-page="69" data-line="22" id="l69.22"></span>ἐξ ἀνάγκης ἕπεται τῇ κράσει τῆς ἡλικίας. ὑπόπυρροι μὲν
<span class="lb" data-page="69" data-line="23" id="l69.23"></span>γάρ εἰσι τοὐπίπαν, ὅτι καὶ τὸ σφηνούμενον ἐν τοῖς πόροις
<span class="lb" data-page="69" data-line="24" id="l69.24"></span><span class="milestone kuhnpb" data-n="1.620" data-unit="kuhn.pb" id="kuhn.pb.1.620"></span>οὐδέπω μέλαν ἐστίν· ἥ τε γὰρ ὑγρότης πολλὴ καὶ ἡ διέξοδος
<span class="lb" data-page="69" data-line="25" id="l69.25"></span>ῥᾳδία καὶ ἡ σύγκαυσις ἀσθενής· εὐαυξεῖς δὲ καὶ παχεῖαι
<span class="lb" data-page="69" data-line="26" id="l69.26"></span>συμμέτρως τῇ τῶν τρεφόντων αὐτὰς περιττωμάτων
<span class="lb" data-page="69" data-line="27" id="l69.27"></span>ἀφθονίᾳ. τὸ μὲν γὰρ μόριον αὐτὸ τοῦ σώματος, ἐν ᾧ
<span class="lb" data-page="69" data-line="28" id="l69.28"></span>γίγνονται, ξηρόν· ὅλον γὰρ τὸ κρανίον ὀστέϊνόν ἐστι· τὸ
<span class="lb" data-page="69" data-line="29" id="l69.29"></span>δὲ περικείμενον αὐτῷ δέρμα ξηρότερον τοσούτῳ τοῦ κατὰ
<span class="lb" data-page="69" data-line="30" id="l69.30"></span>τὸ λοιπὸν σῶμα δέρματος ἅπαντος, ὅσῳπερ καὶ σκληρότερον.
<span class="pb" data-page="70" id="p70"></span>
<span class="lb" data-page="70" data-line="1" id="l70.1"></span>ἀναφέρεται μέντοι πλῆθος οὐκ ὀλίγον ἔκ τε τῶν κατὰ τὸν
<span class="lb" data-page="70" data-line="2" id="l70.2"></span>ἐγκέφαλον, ἤδη δὲ κἀξ ὅλου τοῦ σώματος αἰθαλωδῶν περιττωμάτων,
<span class="lb" data-page="70" data-line="3" id="l70.3"></span>ὥσθ’ οἷον τοῖς ἀκμάζουσιν ὅλον γίγνεται τὸ σῶμα,
<span class="lb" data-page="70" data-line="4" id="l70.4"></span>τοιοῦτον ἤδη τὸ δέρμα τῆς κεφαλῆς ἐστι τοῖς βρέφεσιν.
<span class="lb" data-page="70" data-line="5" id="l70.5"></span>Εὐλόγως οὖν ἔνιοι φαλακροῦνται τοῦ χρόνου προϊόντος,
<span class="lb" data-page="70" data-line="6" id="l70.6"></span>οἷς ἐξ ἀρχῆς ἦν ξηρότερον τὸ δέρμα. δέδεικται γὰρ ἔμπροσθεν,
<span class="lb" data-page="70" data-line="7" id="l70.7"></span>ὡς τῶν γηρασκόντων ἅπαντα ξηραίνεται τὰ μόρια.
<span class="lb" data-page="70" data-line="8" id="l70.8"></span>γίγνεται δὲ πολλοῖς ὀστρακῶδες τὸ δέρμα πλέον ἢ δεῖ ξηρανθέν.
<span class="lb" data-page="70" data-line="9" id="l70.9"></span>ἐν τοιούτῳ δ’ οὐδὲν φύεσθαι δύναται, καθότι καὶ
<span class="lb" data-page="70" data-line="10" id="l70.10"></span>διὰ τῶν ἔμπροσθεν ὡμολόγηται. καὶ γὰρ δὴ καὶ τῶν χειρῶν
<span class="lb" data-page="70" data-line="11" id="l70.11"></span><span class="milestone kuhnpb" data-n="1.621" data-unit="kuhn.pb" id="kuhn.pb.1.621"></span>τὰ ἔνδον ὥσπερ γε καὶ τὰ κάτω τῶν ποδῶν ἄτριχα
<span class="lb" data-page="70" data-line="12" id="l70.12"></span>καὶ ψιλὰ ξηρότητί τε καὶ πυκνότητι τοῦ κατ’ αὐτὰ τένοντος,
<span class="lb" data-page="70" data-line="13" id="l70.13"></span>ὃς ὑποτέτακται τῷ δέρματι. ὅσοις δ’ εἰς τέλος ξηρότητος
<span class="lb" data-page="70" data-line="14" id="l70.14"></span>οὐκ ἀφικνεῖται τὸ δέρμα τῆς κεφαλῆς, ἄρρωστοι τούτοις
<span class="lb" data-page="70" data-line="15" id="l70.15"></span>γίγνονται καὶ λευκαὶ πάντως αἱ τρίχες, ἃς ὀνομάζουσιν οἱ
<span class="lb" data-page="70" data-line="16" id="l70.16"></span>ἄνθρωποι πολιάς, ἄρρωστοι μὲν ἐνδείᾳ τῆς οἰκείας τροφῆς,
<span class="lb" data-page="70" data-line="17" id="l70.17"></span>λευκαὶ δέ, διότι καὶ τὸ τρέφον αὐτὰς τοιοῦτον οἷον εὐρώς
<span class="lb" data-page="70" data-line="18" id="l70.18"></span>τις φλέγματος ἐν χρόνῳ διασαπέντος. ὅταν γὰρ ὁ μὲν πόρος
<span class="lb" data-page="70" data-line="19" id="l70.19"></span>ἔτι μένῃ, τὸ περίττωμα δ’ ὀλίγον ᾖ καὶ γλίσχρον, ἀρρώστως
<span class="lb" data-page="70" data-line="20" id="l70.20"></span>δ’ ὑπὸ τῆς θερμασίας ὠθῆται πρόσω, πάσχει τι παραπλήσιον
<span class="lb" data-page="70" data-line="21" id="l70.21"></span>ἐν τῷδε σηπεδόνι καὶ δὴ φαλακροῦνται μὲν μᾶλλον τὸ βρέγμα
<span class="lb" data-page="70" data-line="22" id="l70.22"></span>γηρῶντες οἱ ἄνθρωποι, πολιοῦνται δὲ τοὺς κροτάφους μᾶλλον,
<span class="lb" data-page="70" data-line="23" id="l70.23"></span>ὅτι τὸ μὲν ξηρότατόν ἐστι τῶν μορίων ἁπάντων τῆς
<span class="lb" data-page="70" data-line="24" id="l70.24"></span>κεφαλῆς· ἐπὶ γὰρ ὀστῷ τὸ δέρμα ταύτῃ ψιλῷ· οἱ κρόταφοι
<span class="lb" data-page="70" data-line="25" id="l70.25"></span>δ’ ὑγρότεροι· μύες γὰρ ἐνταῦθ’ εἰσὶν ὑπὸ τῷ δέρματι μεγάλοι,
<span class="lb" data-page="70" data-line="26" id="l70.26"></span>σαρκώδης δὲ πᾶς μῦς, ἡ δὲ σὰρξ ὀστοῦ καὶ δέρματος ὑγροτέρα.
</p>
          </article>

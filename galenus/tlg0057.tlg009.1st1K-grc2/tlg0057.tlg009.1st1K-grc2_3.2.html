<article xmlns="http://www.w3.org/1999/xhtml" id="urn:cts:greekLit:tlg0057.tlg009.1st1K-grc2:3.2">
<span class="pb page1" data-page="91" id="p91"></span>


            <p>
<span class="lb" data-page="91" data-line="17" id="l91.17"></span>Ἐπειδὴ δὲ ταῦτα διώρισται, πάλιν ἐκεῖθεν
<span class="lb" data-page="91" data-line="18" id="l91.18"></span>ἀρκτέον τοῦ λόγου. τῶν ζῴων ἕκαστον οἰκείαις τρέφεται
<span class="lb" data-page="91" data-line="19" id="l91.19"></span>τροφαῖς· οἰκεία δ’ ἐστὶν ἑκάστῳ τροφὴ πᾶν ὅ τι ἂν ἐξομοιωθῆναι
<span class="lb" data-page="91" data-line="20" id="l91.20"></span>δύνηται τῷ τρεφομένῳ σώματι. χρὴ τοίνυν ὅλην τὴν
<span class="lb" data-page="91" data-line="21" id="l91.21"></span>οὐσίαν τοῦ τρέφοντος ὅλῃ τῇ τοῦ τρεφομένου φύσει κοινωνίαν
<span class="lb" data-page="91" data-line="22" id="l91.22"></span>τέ τινα καὶ ὁμοιότητα κεκτῆσθαι, πάντως οὐκ ὀλίγης
<span class="lb" data-page="91" data-line="23" id="l91.23"></span>οὐδ’ ἐνταῦθα τῆς κατὰ τὸ μᾶλλόν τε καὶ ἧττον ὑπαρχούσης
<span class="lb" data-page="91" data-line="24" id="l91.24"></span>διαφορᾶς· τὰ μὲν γὰρ μᾶλλον οἰκεῖά τ’ ἐστὶ καὶ ὅμοια, τὰ
<span class="pb" data-page="92" id="p92"></span>
<span class="lb" data-page="92" data-line="1" id="l92.1"></span>δ’ ἧττον, ὥστε καὶ τῆς κατεργασίας τὰ μὲν ἰσχυροτέρας τε
<span class="lb" data-page="92" data-line="2" id="l92.2"></span>καὶ πολυχρονιωτέρας, τὰ δ’ ἀσθενεστέρας θ’ ἅμα καὶ ὀλιγοχρονιωτέρας
<span class="lb" data-page="92" data-line="3" id="l92.3"></span>προσδεῖσθαι, τὸ μὲν ὀρνίθειον ἐλάττονος, τὸ δὲ
<span class="lb" data-page="92" data-line="4" id="l92.4"></span>χοίρειον πλείονος, τὸ δὲ βόειον ἔτι πλείονος. ἐλαχίστης δὲ
<span class="lb" data-page="92" data-line="5" id="l92.5"></span>δεῖται μεταβολῆς εἰς ἐξομοίωσιν ὁ οἶνος, ὅθεν καὶ τρέφει
<span class="lb" data-page="92" data-line="6" id="l92.6"></span>καὶ ῥώννυσι τάχιστα. πάντως μὲν οὖν καὶ τοῦτον ὁμιλῆσαι
<span class="lb" data-page="92" data-line="7" id="l92.7"></span>χρὴ τοῖς πεπτικοῖς ὀργάνοις, γαστρί τε καὶ ἥπατι καὶ φλεψίν,
<span class="lb" data-page="92" data-line="8" id="l92.8"></span><span class="milestone kuhnpb" data-n="1.656" data-unit="kuhn.pb" id="kuhn.pb.1.656"></span>ἐν οἷς ἂν προκατεργασθεὶς τρέφειν ἤδη δύναιτο τὸ
<span class="lb" data-page="92" data-line="9" id="l92.9"></span>σῶμα· πρὶν δὲ τῆς ἐν τούτοις μεταβολῆς ἐπιτυχεῖν οὐχ οἷόν
<span class="lb" data-page="92" data-line="10" id="l92.10"></span>τ’ αὐτῷ τροφὴν ζῴου γενέσθαι, κἂν εἰ δι’ ὅλης ἡμέρας καὶ
<span class="lb" data-page="92" data-line="11" id="l92.11"></span>νυκτὸς ἐπικείμενος ἔξωθεν εἴη τῷ χρωτί. πολὺ δὲ δὴ μᾶλλον
<span class="lb" data-page="92" data-line="12" id="l92.12"></span>ἄρτος ἔξωθεν ἐπικείμενος ἢ τεῦτλον ἢ μάζα τρέφειν
<span class="lb" data-page="92" data-line="13" id="l92.13"></span>ἀδύνατα. τὰ μὲν οὖν ὁμοιούμενα πάντη τροφαί, τὰ δ’ ἄλλα
<span class="lb" data-page="92" data-line="14" id="l92.14"></span>σύμπαντα φάρμακα καλεῖται. διττὴ δὲ καὶ τούτων ἡ φύσις·
<span class="lb" data-page="92" data-line="15" id="l92.15"></span>ἢ γὰρ οἷάπερ ἐλήφθη διαμένοντα νικᾷ καὶ μεταβάλλει τὸ
<span class="lb" data-page="92" data-line="16" id="l92.16"></span>σῶμα, καθ’ ὃν τρόπον ἐκεῖνο τὰ σιτία, καὶ πάντως ταῦτα
<span class="lb" data-page="92" data-line="17" id="l92.17"></span>τὰ φάρμακα δηλητήριά τε καὶ φθαρτικὰ τῆς τοῦ ζῴου φύσεώς
<span class="lb" data-page="92" data-line="18" id="l92.18"></span>ἐστιν, ἢ μεταβολῆς ἀρχὴν παρὰ τοῦ σώματος λαβόντα
<span class="lb" data-page="92" data-line="19" id="l92.19"></span>σήπεται τοὐντεῦθεν ἤδη καὶ διαφθείρεται κἄπειτα συνδιασήπει
<span class="lb" data-page="92" data-line="20" id="l92.20"></span>τε καὶ συνδιαφθείρει τὸ σῶμα· δηλητήρια δ’ ἐστὶν ἔτι
<span class="lb" data-page="92" data-line="21" id="l92.21"></span>καὶ ταῦτα. τρίτον δ’ ἐπ’ αὐτοῖς ἐστιν εἶδος φαρμάκων τῶν
<span class="lb" data-page="92" data-line="22" id="l92.22"></span>ἀντιθερμαινόντων μὲν τὸ σῶμα, κακὸν δ’ οὐδὲν ἐργαζομένων
<span class="lb" data-page="92" data-line="23" id="l92.23"></span><span class="milestone kuhnpb" data-n="1.657" data-unit="kuhn.pb" id="kuhn.pb.1.657"></span>καὶ τέταρτον, ὅσα καὶ ποιοῦντά τι καὶ πάσχοντα νικᾶται
<span class="pb" data-page="93" id="p93"></span>
<span class="lb" data-page="93" data-line="1" id="l93.1"></span>τῷ χρόνῳ καὶ τελέως ἐξομοιοῦται. συμπέπτωκε δὲ τούτοις
<span class="lb" data-page="93" data-line="2" id="l93.2"></span>ἅμα τε φαρμάκοις εἶναι καὶ τροφαῖς.
<span class="lb" data-page="93" data-line="3" id="l93.3"></span>Θαυμαστὸν δ’ οὐδέν, εἰ βραχείας ἀφορμῆς ἔνια λαβόμενα
<span class="lb" data-page="93" data-line="4" id="l93.4"></span>μεγίστην ἐκτροπὴν ἴσχει τῆς ἀρχαίας φύσεως. ὁρᾶται
<span class="lb" data-page="93" data-line="5" id="l93.5"></span>γοῦν καὶ τῶν ἔξω πολλὰ τοιαῦτα. κατὰ μέν γε τὴν ἐπὶ τῆς
<span class="lb" data-page="93" data-line="6" id="l93.6"></span>Ἀσίας Μυσίαν οἰκία ποτὲ κατεκαύθη τρόπῳ τοιῷδε· κόπρος
<span class="lb" data-page="93" data-line="7" id="l93.7"></span>ἀπέκειτο περιστερῶν ἤδη σεσηπυῖα καὶ τεθερμασμένη καὶ
<span class="lb" data-page="93" data-line="8" id="l93.8"></span>ἀτμὸν ἀναπέμπουσα καὶ ἁπτομένοις ἱκανῶς θερμή. ταύτης
<span class="lb" data-page="93" data-line="9" id="l93.9"></span>δὲ πλησίον ἦν, ὡς καὶ ψαύειν ἤδη, θυρὶς ἔχουσα ξύλα
<span class="lb" data-page="93" data-line="10" id="l93.10"></span>νεωστὶ καταληλιμμένα ῥητίνῃ πολλῇ. θέρους οὖν μέσου
<span class="lb" data-page="93" data-line="11" id="l93.11"></span>λάβρος ἥλιος προσβαλὼν ἐξῆψε τὴν ῥητίνην τε καὶ τὰ ξύλα.
<span class="lb" data-page="93" data-line="12" id="l93.12"></span>κἀντεῦθεν ἤδη θύραι τινὲς ἕτεραι πλησίον ὑπάρχουσαι καὶ
<span class="lb" data-page="93" data-line="13" id="l93.13"></span>θυρίδες ἔναγχος ἐξαληλιμμέναι ῥητίνῃ ῥᾳδίως τε διεδέξαντο
<span class="lb" data-page="93" data-line="14" id="l93.14"></span>τὸ πῦρ καὶ μέχρι τῆς ὀροφῆς ἐξέτειναν. ἐπεὶ δ’ ἅπαξ ἐκείνης
<span class="lb" data-page="93" data-line="15" id="l93.15"></span>ἡ φλὸξ ἐλάβετο, ταχέως ἐπὶ πᾶσαν ἐνεμήθη τὴν οἰκίαν.
<span class="lb" data-page="93" data-line="16" id="l93.16"></span>οὕτω δέ πως, οἶμαι, καὶ τὸν Ἀρχιμήδην φασὶ διὰ τῶν
<span class="lb" data-page="93" data-line="17" id="l93.17"></span><span class="milestone kuhnpb" data-n="1.658" data-unit="kuhn.pb" id="kuhn.pb.1.658"></span>πυρείων ἐμπρῆσαι τὰς τῶν πολεμίων τριήρεις. ἀνάπτεται
<span class="lb" data-page="93" data-line="18" id="l93.18"></span>δ’ ἑτοίμως ὑπὸ πυρείου καὶ ἔριον καὶ στυπεῖον καὶ θρυαλλὶς
<span class="lb" data-page="93" data-line="19" id="l93.19"></span>καὶ νάρθηξ καὶ πᾶν ὅ τι ἂν ὁμοίως ᾖ ξηρόν τε καὶ
<span class="lb" data-page="93" data-line="20" id="l93.20"></span>χαῦνον. ἐξάπτουσι δὲ φλόγα καὶ λίθοι παρατριβόμενοι καὶ
<span class="lb" data-page="93" data-line="21" id="l93.21"></span>μᾶλλον ἢν θείου τις αὐτοῖς ἐπιπάσσῃ. καὶ τὸ τῆς Μηδείας
<span class="lb" data-page="93" data-line="22" id="l93.22"></span>δὲ φάρμακον τοιοῦτον ἦν. πάντα γοῦν ἀνάπτεται προσβαλλούσης
<span class="lb" data-page="93" data-line="23" id="l93.23"></span>θερμασίας οἷς ἂν ἐπαλειφθῇ. σκευάζεται δ’ ἐκεῖνο
<span class="lb" data-page="93" data-line="24" id="l93.24"></span>διά τε θείου καὶ τῆς ὑγρᾶς ἀσφάλτου. καὶ μὲν δὴ καὶ ὡς
<span class="lb" data-page="93" data-line="25" id="l93.25"></span>θαῦμά τις ἐδείκνυ· ἀποσβεννὺς λύχνον αὖθις ἧπτε τοίχῳ
<span class="lb" data-page="93" data-line="26" id="l93.26"></span>προσφέρων· ἕτερος δὲ λίθῳ προσέφερεν· ἐτεθείωτο δ’ ἄρα
<span class="pb" data-page="94" id="p94"></span>
<span class="lb" data-page="94" data-line="1" id="l94.1"></span>καὶ ὁ τοῖχος καὶ ὁ λίθος. καὶ ὡς ἐγνώσθη τοῦτο, θαυμαστὸν
<span class="lb" data-page="94" data-line="2" id="l94.2"></span>οὐκέτ’ ἦν τὸ γιγνόμενον.
<span class="lb" data-page="94" data-line="3" id="l94.3"></span>Πάντ’ οὖν ταῦτα τὰ φάρμακα θερμὰ μὲν οὔπω τελέως
<span class="lb" data-page="94" data-line="4" id="l94.4"></span>ἐστίν, ἐπιτηδειότατα μέντοι πρὸς τὸ γενέσθαι θερμὰ καὶ διὰ
<span class="lb" data-page="94" data-line="5" id="l94.5"></span>τοῦτο δυνάμει θερμὰ λέγεται. περὶ μὲν δὴ τούτων οὐδὲν
<span class="lb" data-page="94" data-line="6" id="l94.6"></span>ἄπορον, ἀλλ’ οὐδὲ διὰ τί πινόμενος μὲν ὁ οἶνος ἱκανῶς
<span class="lb" data-page="94" data-line="7" id="l94.7"></span>θερμαίνει τὸ σῶμα, κατὰ δὲ τοῦ δέρματος ἐπιτιθέμενος οὐ
<span class="lb" data-page="94" data-line="8" id="l94.8"></span><span class="milestone kuhnpb" data-n="1.659" data-unit="kuhn.pb" id="kuhn.pb.1.659"></span>θερμαίνει. δέδεικται γὰρ ὀλίγῳ πρότερον οὐχ ἁπλῶς ὡς
<span class="lb" data-page="94" data-line="9" id="l94.9"></span>θερμὸν φάρμακον ἀλλ’ ὡς οἰκεία τροφὴ θερμαίνων τὸ ζῷον.
<span class="lb" data-page="94" data-line="10" id="l94.10"></span>ὡς γὰρ αἱ τοῦ πυρὸς ἐπιτήδειοι τροφαὶ τὸ πῦρ αὔξουσιν,
<span class="lb" data-page="94" data-line="11" id="l94.11"></span>οὕτω καὶ τῶν φύσει θερμῶν σωμάτων ὅ τί περ ἂν οἰκεία
<span class="lb" data-page="94" data-line="12" id="l94.12"></span>τε καὶ σύμφυτος ὑπάρχῃ τροφὴ ῥώσει τε πάντως αὐτὰ καὶ
<span class="lb" data-page="94" data-line="13" id="l94.13"></span>τὴν ἔμφυτον αὐξήσει θερμασίαν. καὶ τοῦτο μὲν ἁπάσης
<span class="lb" data-page="94" data-line="14" id="l94.14"></span>τροφῆς κοινόν· οἴνῳ δ’ ἴδιον ἐξαίρετον ὑπάρχει τὸ τάχος
<span class="lb" data-page="94" data-line="15" id="l94.15"></span>τῆς μεταβολῆς ὡς δᾳδὶ καὶ θρυαλλίδι καὶ στυπείῳ καὶ
<span class="lb" data-page="94" data-line="16" id="l94.16"></span>πίττῃ. καὶ δὴ καὶ τῆς εἰκόνος ἐχόμενοι τοῦ πυρὸς ἀναμνησθῶμεν
<span class="lb" data-page="94" data-line="17" id="l94.17"></span>αὖθις ξύλων ὑγρῶν, ἃ τροφὴ μέν ἐστι καὶ αὐτὰ
<span class="lb" data-page="94" data-line="18" id="l94.18"></span>τοῦ πυρός, ἀλλ’ οὐκ εὐθὺς οὐδ’ ἐκ τοῦ παραχρῆμα, καὶ
<span class="lb" data-page="94" data-line="19" id="l94.19"></span>διὰ τοῦτ’ ἐπιβληθέντα [πολλάκις] τῷ πυρὶ κατακρύπτει τε
<span class="lb" data-page="94" data-line="20" id="l94.20"></span>τὴν φλόγα καὶ μάλιστ’ ἂν ἀσθενὴς ὑπάρχῃ καὶ σμικρά, καὶ
<span class="lb" data-page="94" data-line="21" id="l94.21"></span>κίνδυνον ἐπάγει φθορᾶς. οὕτως οὖν κἀν τοῖς ζῴοις ὅσα
<span class="lb" data-page="94" data-line="22" id="l94.22"></span>τῶν ἐδεσμάτων, ἵν’ ἐξομοιωθῇ τελέως καὶ θρέψῃ τὸ σῶμα,
<span class="lb" data-page="94" data-line="23" id="l94.23"></span>χρόνου δεῖται, ψῦχος μᾶλλον ἐπάγειν ἢ θάλπος ἐν τῷ παραυτίκα
<span class="lb" data-page="94" data-line="24" id="l94.24"></span>φαίνεται. θερμαίνει μὴν ἐν τῷ χρόνῳ καὶ ταῦτα,
<span class="lb" data-page="94" data-line="25" id="l94.25"></span><span class="milestone kuhnpb" data-n="1.660" data-unit="kuhn.pb" id="kuhn.pb.1.660"></span>παραπλησίως τοῖς ἄλλοις ἐδέσμασιν, εἰ μόνον αὐτοῖς προσγένοιτο
<span class="lb" data-page="94" data-line="26" id="l94.26"></span>τὸ θρέψαι τὸ σῶμα. τροφὴ γὰρ ἅπασα κατὰ τὸν
<span class="lb" data-page="94" data-line="27" id="l94.27"></span>ἑαυτῆς λόγον αὔξει τὸ τοῦ ζῴου θερμόν. εἰ δὲ καταποθείη
<span class="pb" data-page="95" id="p95"></span>
<span class="lb" data-page="95" data-line="1" id="l95.1"></span>μὲν ὡς τροφή, μὴ μέντοι κρατηθείη μηδ’ ἐξομοιωθείη, τοῦτ’
<span class="lb" data-page="95" data-line="2" id="l95.2"></span>ἐκεῖνο τὸ πρὸς Ἱπποκράτους εἰρημένον, εἴη ἂν ὄνομα τροφῆς,
<span class="lb" data-page="95" data-line="3" id="l95.3"></span>ἔργον δ’ οὐχί. τριχῶς γὰρ τῆς τροφῆς λεγομένης, ὡς
<span class="lb" data-page="95" data-line="4" id="l95.4"></span>καὶ τοῦτ’ αὐτὸς ἐδίδαξεν εἰπών· "τροφὴ δὲ τὸ τρέφον, τροφὴ
<span class="lb" data-page="95" data-line="5" id="l95.5"></span>καὶ τὸ οἷον τροφὴ καὶ τὸ μέλλον", ἡ μὲν ἤδη τρέφουσα
<span class="lb" data-page="95" data-line="6" id="l95.6"></span>καὶ προστιθεμένη καὶ μηκέτι μέλλουσα κυρίως ὀνομάζεται
<span class="lb" data-page="95" data-line="7" id="l95.7"></span>τροφὴ καὶ θερμαίνει πάντως τὸ τρεφόμενον σῶμα, τῶν δ’
<span class="lb" data-page="95" data-line="8" id="l95.8"></span>ἄλλων οὐδετέρα, διότι μηδὲ τροφὴ κυρίως ἐστίν, ἀλλὰ τὸ
<span class="lb" data-page="95" data-line="9" id="l95.9"></span>μὲν οἷον τροφή, τὸ δ’ ὅτι μέλλει τοιοῦτον γενήσεσθαι. ταῦτ’
<span class="lb" data-page="95" data-line="10" id="l95.10"></span>ἄρα καὶ αὐτὸς ὁ οἶνος οὐκ ἀεὶ θερμαίνει τὸ ζῷον, ὥσπερ
<span class="lb" data-page="95" data-line="11" id="l95.11"></span>οὐδὲ τοὔλαιον ἀνάπτει τὴν φλόγα, καίτοι γ’ οἰκειοτάτη τροφὴ
<span class="lb" data-page="95" data-line="12" id="l95.12"></span>πυρὸς ὑπάρχον, ἀλλ’ ἐὰν ἀσθενεῖ καὶ σμικρᾷ φλογὶ καταχέῃς
<span class="lb" data-page="95" data-line="13" id="l95.13"></span>ἔλαιον ἀθρόον καὶ πολύ, καταπνίξεις καὶ τελέως ἀποσβέσεις
<span class="lb" data-page="95" data-line="14" id="l95.14"></span><span class="milestone kuhnpb" data-n="1.661" data-unit="kuhn.pb" id="kuhn.pb.1.661"></span>αὐτὴν μᾶλλον ἢ αὐξήσεις. οὕτως οὖν καὶ ὁ οἶνος, ἐπειδὰν
<span class="lb" data-page="95" data-line="15" id="l95.15"></span>πολὺς ὡς μὴ κρατεῖσθαι πίνηται, τοσοῦτον ἀποδεῖ τοῦ
<span class="lb" data-page="95" data-line="16" id="l95.16"></span>θερμαίνειν τὸ ζῷον, ὥστε καὶ πάθη ψυχρότατα γεννᾷ· ἀποπληξίαι
<span class="lb" data-page="95" data-line="17" id="l95.17"></span>γοῦν καὶ παραπληξίαι καὶ κάροι καὶ κώματα καὶ
<span class="lb" data-page="95" data-line="18" id="l95.18"></span>παραλύσεις ἐπιληψίαι τε καὶ σπασμοὶ καὶ τέτανοι ταῖς ἀμέτροις
<span class="lb" data-page="95" data-line="19" id="l95.19"></span>οἴνου πόσεσιν ἕπονται, ψυχρὰ σύμπαντα πάθη. καθόλου
<span class="lb" data-page="95" data-line="20" id="l95.20"></span>γὰρ ὅσα τῶν εἰς τὸ σῶμα λαμβανομένων ὡς τροφὴ θερμαίνει,
<span class="lb" data-page="95" data-line="21" id="l95.21"></span>ταῦθ’ εὕροις ἄν ποτε καὶ ψύχοντα, καθότι καὶ τὴν
<span class="lb" data-page="95" data-line="22" id="l95.22"></span>φλόγα πρὸς τῆς αὐτῆς ὕλης οὐκ αὐξανομένην μόνον, ἀλλὰ
<span class="lb" data-page="95" data-line="23" id="l95.23"></span>καὶ σβεννυμένην ἐνίοτε. ταυτὶ μὲν οὖν ἔοικεν ὁμολογεῖν
<span class="lb" data-page="95" data-line="24" id="l95.24"></span>ἅπαντα τοῖς τε περὶ τῶν στοιχείων καὶ τοῖς περὶ τῶν κράσεων
<span class="lb" data-page="95" data-line="25" id="l95.25"></span>λογισμοῖς.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg009.1st1K-grc2:3.3">
<span class="pb page1" data-page="95" id="p95"></span>


            <p>
<span class="lb" data-page="95" data-line="26" id="l95.26"></span>Ἐκεῖνο δ’ ἂν ἴσως δόξειε διαφέρεσθαι τό τινα
<span class="lb" data-page="95" data-line="27" id="l95.27"></span>τῶν ἐσθιομένων ἐν τροφῆς χρείᾳ κατὰ τοῦ δέρματος ἐπιτιθέμενα ﻿
<span class="pb" data-page="96" id="p96"></span>
<span class="lb" data-page="96" data-line="1" id="l96.1"></span>διαβιβρώσκειν τε καὶ ἑλκοῦν αὐτό, καθάπερ νᾶπυ
<span class="lb" data-page="96" data-line="2" id="l96.2"></span>καὶ τάριχος σκόροδά τε καὶ κρόμυα. καίτοι καὶ τοῦτο συμφωνεῖ
<span class="lb" data-page="96" data-line="3" id="l96.3"></span><span class="milestone kuhnpb" data-n="1.662" data-unit="kuhn.pb" id="kuhn.pb.1.662"></span>τοῖς ἐξ ἀρχῆς ὑποκειμένοις· ἅμα μὲν γὰρ ὅτι μεταβάλλεται
<span class="lb" data-page="96" data-line="4" id="l96.4"></span>καὶ ἀλλοιοῦται κατά τε τὴν γαστέρα πεττόμενα κἀν
<span class="lb" data-page="96" data-line="5" id="l96.5"></span>ταῖς φλεψὶν αἱματούμενα, πρὸς δὲ τούτοις καὶ διότι μὴ
<span class="lb" data-page="96" data-line="6" id="l96.6"></span>μένει καθ’ ἕνα τόπον, ἀλλ’ εἰς πολλὰ μερίζεται πάντη φερόμενα,
<span class="lb" data-page="96" data-line="7" id="l96.7"></span>καὶ πρὸς τούτοις διότι μίγνυται καὶ χυμοῖς πολλοῖς
<span class="lb" data-page="96" data-line="8" id="l96.8"></span>καὶ τοῖς ἅμ’ αὐτοῖς λαμβανομένοις σιτίοις, ἔτι τε πρὸς τούτοις
<span class="lb" data-page="96" data-line="9" id="l96.9"></span>ὅτι διὰ ταχέων ἥ τε πέψις αὐτῶν γίγνεται καὶ ἡ διάκρισις,
<span class="lb" data-page="96" data-line="10" id="l96.10"></span>ὡς τὸ μὲν οἰκεῖον ἐξομοιωθῆναι, τὸ δὲ περιττὸν ἐν
<span class="lb" data-page="96" data-line="11" id="l96.11"></span>αὐτοῖς καὶ δριμὺ διὰ γαστρὸς θ’ ἅμα καὶ οὔρων καὶ ἱδρώτων
<span class="lb" data-page="96" data-line="12" id="l96.12"></span>ἐκκριθῆναι, διὰ ταῦτα πάντα τὸ ἔξωθεν ἑλκοῦν ἐσθιόμενον
<span class="lb" data-page="96" data-line="13" id="l96.13"></span>οὐχ ἑλκοῖ. καίτοι κἂν εἰ τῶν εἰρημένων ἓν ὁτιοῦν
<span class="lb" data-page="96" data-line="14" id="l96.14"></span>ὑπῆρχεν αὐτοῖς, ἱκανὸν ἂν ἦν δήπουθεν ἀβλαβῆ φυλάξαι
<span class="lb" data-page="96" data-line="15" id="l96.15"></span>τὰ ἐντός, οἷον, εἰ τύχοι, τὸ μεταβάλλειν πρῶτον. εἰ γὰρ οὐ
<span class="lb" data-page="96" data-line="16" id="l96.16"></span>μένει τὸ νᾶπυ τοιοῦτον, οἷον ἔξωθεν ἐλήφθη, δῆλον, ὡς
<span class="lb" data-page="96" data-line="17" id="l96.17"></span>οὐδὲ τὴν δύναμιν αὐτοῦ μένειν ἀξιώσεις· εἰ δὲ καὶ διακρίνεται
<span class="lb" data-page="96" data-line="18" id="l96.18"></span>καὶ καθαίρεται, πολὺ δὴ καὶ μᾶλλον. ἤρκει δὲ καὶ
<span class="lb" data-page="96" data-line="19" id="l96.19"></span>τὸ μὴ χρονίζειν ἐν ἑνὶ χωρίῳ. φαίνεται γὰρ οὐδὲ περὶ τὸ
<span class="lb" data-page="96" data-line="20" id="l96.20"></span><span class="milestone kuhnpb" data-n="1.663" data-unit="kuhn.pb" id="kuhn.pb.1.663"></span>δέρμα δρᾶσαί τι δυνάμενον ἄνευ χρόνου πλείονος. ἀλλὰ
<span class="lb" data-page="96" data-line="21" id="l96.21"></span>καὶ τὸ μίγνυσθαι πολλοῖς ἑτέροις σιτίοις οὐ σμικρὸν οὐδ’
<span class="lb" data-page="96" data-line="22" id="l96.22"></span>αὐτό. γνοίης δ’ ἄν, εἰ μόνον αὐτὸ προσενέγκοις χωρὶς τῶν
<span class="lb" data-page="96" data-line="23" id="l96.23"></span>ἄλλων σιτίων, ὅσην ἀνίαν τε καὶ δῆξιν ἐπιφέρει τῇ γαστρί.
<span class="lb" data-page="96" data-line="24" id="l96.24"></span>καὶ μὲν δὴ κἂν εἰ πολλοῖς γλυκέσι χυμοῖς ἀναμίξας αὐτὸ
<span class="lb" data-page="96" data-line="25" id="l96.25"></span>κατὰ τοῦ δέρματος ἐπιθείης, οὐδὲν ἐργάσεται φαῦλον. ὁπότ’
<span class="lb" data-page="96" data-line="26" id="l96.26"></span>οὖν ἕκαστον τῶν εἰρημένων ἱκανόν ἐστι καθ’ ἑαυτὸ κωλῦσαι
<span class="lb" data-page="96" data-line="27" id="l96.27"></span>τὸ νᾶπυ δρᾶσαί τι τοιοῦτον ἐντός, οἷον ἐκτὸς ἔδρα περὶ τὸ
<span class="lb" data-page="96" data-line="28" id="l96.28"></span>δέρμα, πολὺ δήπου μᾶλλον οἶμαι πάνθ’ ἅμα συνελθόντα.
<span class="pb" data-page="97" id="p97"></span>
<span class="lb" data-page="97" data-line="1" id="l97.1"></span>καὶ γὰρ ἀλλοιοῦται πεττόμενον καὶ διακρίνεται καὶ καθαίρεται
<span class="lb" data-page="97" data-line="2" id="l97.2"></span>καὶ πολλοῖς ἑτέροις ἀναμίγνυται καὶ μερίζεται πολλαχῇ
<span class="lb" data-page="97" data-line="3" id="l97.3"></span>καὶ πάντη φέρεται καὶ χρονίζει κατ’ οὐδὲν τῶν μορίων.
<span class="lb" data-page="97" data-line="4" id="l97.4"></span>ὅτι δ’, εἴπερ ἔμενε δριμύ, πάντως ἂν ἥλκωσε καὶ τὰ ἐντός,
<span class="lb" data-page="97" data-line="5" id="l97.5"></span>ἐκ τῶν αὐτομάτων ἑλκῶν ἐπιγνώσῃ. γίγνεται γὰρ πολλοῖς
<span class="lb" data-page="97" data-line="6" id="l97.6"></span>πολλάκις τοῖς μὲν ἐξ ἐδεσμάτων μοχθηρῶν, τοῖς δ’ ἔκ τινος
<span class="lb" data-page="97" data-line="7" id="l97.7"></span>ἐν αὐτῷ τῷ σώματι διαφθορᾶς καὶ σηπεδόνος ἡ καλουμένη
<span class="lb" data-page="97" data-line="8" id="l97.8"></span><span class="milestone kuhnpb" data-n="1.664" data-unit="kuhn.pb" id="kuhn.pb.1.664"></span>κακοχυμία καὶ τούτοις ἐνίοτε μὲν ἑλκοῦταί τι καὶ τῶν ἐντός,
<span class="lb" data-page="97" data-line="9" id="l97.9"></span>ὡς τὰ πολλὰ δὲ τῷ τὴν φύσιν ἀποτρίβεσθαι τὰ κατὰ
<span class="lb" data-page="97" data-line="10" id="l97.10"></span>τὴν ἕξιν περιττώματα πρὸς τὸ δέρμα τοῦθ’ ἑλκοῦται πολλοῖς
<span class="lb" data-page="97" data-line="11" id="l97.11"></span>καὶ συνεχέσιν ἕλκεσι. καρκῖνός τε γὰρ καὶ φαγέδαινα καὶ
<span class="lb" data-page="97" data-line="12" id="l97.12"></span>ἕρπης ὁ ἀναβιβρωσκόμενος ἄνθρακές τε καὶ τὰ χειρώνεια
<span class="lb" data-page="97" data-line="13" id="l97.13"></span>καὶ τηλέφεια καλούμενα καὶ ἄλλαι μυρίαι γενέσεις ἑλκῶν
<span class="lb" data-page="97" data-line="14" id="l97.14"></span>ἔκγονοι τῆς τοιαύτης εἰσὶ κακοχυμίας. οὔτ’ οὖν τῶν τοιούτων
<span class="lb" data-page="97" data-line="15" id="l97.15"></span>οὐδὲν ἄπορον οὔτε διὰ τί τῶν φαρμάκων ἔνια μὲν
<span class="lb" data-page="97" data-line="16" id="l97.16"></span>οὐδὲν ἡμᾶς ἔξωθεν ἀδικοῦντα μέγα τι κακὸν ἐργάζεται καταποθέντα.
<span class="lb" data-page="97" data-line="17" id="l97.17"></span>τινὰ δὲ πολλάκις μὲν ἔβλαψεν εἴσω ληφθέντα,
<span class="lb" data-page="97" data-line="18" id="l97.18"></span>πολλάκις δ’ ὠφέλησεν· ἔνια δ’ οὐ μόνον ἔσωθεν ἀλλὰ καὶ
<span class="lb" data-page="97" data-line="19" id="l97.19"></span>ἔξωθεν ἀδικεῖ. συλλήβδην δ’ εἰπεῖν οὐδὲν ὁμοίως ἔσωθέν τε
<span class="lb" data-page="97" data-line="20" id="l97.20"></span>καὶ ἔξωθεν ἐνεργεῖν πέφυκεν. οὔτε γὰρ ὁ τοῦ λυττῶντος
<span class="lb" data-page="97" data-line="21" id="l97.21"></span>κυνὸς ἀφρὸς οὔθ’ ὁ τῆς ἀσπίδος οὔθ’ ὁ τῆς ἐχίδνης ἰός,
<span class="lb" data-page="97" data-line="22" id="l97.22"></span>οἳ δὴ καὶ χωρὶς ἕλκους ἔξωθεν προσπεσόντες ἀδικεῖν πεπίστευνται,
<span class="lb" data-page="97" data-line="23" id="l97.23"></span>τὴν ἴσην ἔχουσι δύναμιν ἢ τῷ δέρματι μόνον
<span class="lb" data-page="97" data-line="24" id="l97.24"></span>ὁμιλήσαντες ἢ εἴσω μεταληφθέντες. οὐ μὴν οὐδ’ ἐκεῖνο
<span class="lb" data-page="97" data-line="25" id="l97.25"></span><span class="milestone kuhnpb" data-n="1.665" data-unit="kuhn.pb" id="kuhn.pb.1.665"></span>θαυμάζειν ἄξιον, εἴ τινων φαρμάκων οὐκ ἐξικνεῖται πρὸς
<span class="lb" data-page="97" data-line="26" id="l97.26"></span>τὸ βάθος ἡ δύναμις· οὐ γὰρ ἀναγκαῖον ἅπαντα τὴν αὐτὴν
<span class="lb" data-page="97" data-line="27" id="l97.27"></span>ἔχειν ἰσχύν. εἰ δὲ πολλὰ τῶν εἴσω λαμβανομένων ἐν μὲν
<span class="lb" data-page="97" data-line="28" id="l97.28"></span>τῷδε τῷ καιρῷ καὶ μετὰ τοσῆσδε ποσότητος καὶ τῆς πρὸς
<span class="lb" data-page="97" data-line="29" id="l97.29"></span>τάδε μίξεως ὠφέλησεν, ἀκαίρως δὲ καὶ πολλὰ καὶ ἄμικτα
<span class="pb" data-page="98" id="p98"></span>
<span class="lb" data-page="98" data-line="1" id="l98.1"></span>ληφθέντα βλάβην ἤνεγκεν, οὐδὲν οὐδ’ ἐντεῦθεν ἀπόρημα
<span class="lb" data-page="98" data-line="2" id="l98.2"></span>τῷ λόγῳ. καὶ γὰρ καὶ τοῖς σιτίοις ὑπάρχει τοῦτό γε καὶ
<span class="lb" data-page="98" data-line="3" id="l98.3"></span>τῷ πυρὶ καὶ πᾶσιν ὡς οὕτω φάναι τοῖς προσπίπτουσι τῷ
<span class="lb" data-page="98" data-line="4" id="l98.4"></span>σώματι. συμμέτρου γοῦν φλογὸς ἔστιν ὅτε δεόμεθα καὶ
<span class="lb" data-page="98" data-line="5" id="l98.5"></span>χρώμενοι μεγάλως πρὸς αὐτῆς ὀνινάμεθα καίτοι τῆς ἀμέτρου
<span class="lb" data-page="98" data-line="6" id="l98.6"></span>καιούσης ἡμᾶς. οὕτω δὲ καὶ ψυχροῦ πόσις ἡ μὲν
<span class="lb" data-page="98" data-line="7" id="l98.7"></span>σύμμετρος ὀνίνησιν, ἡ δ’ ἄμετρος ἐσχάτως βλάπτει. τί τοίνυν
<span class="lb" data-page="98" data-line="8" id="l98.8"></span>θαυμαστὸν εἶναί τι φάρμακον οὕτω δυνάμει θερμόν,
<span class="lb" data-page="98" data-line="9" id="l98.9"></span>ὡς, εἰ μὲν πολύ τε λαμβάνοιτο καὶ κενῷ τῷ σώματι προσφέροιτο,
<span class="lb" data-page="98" data-line="10" id="l98.10"></span>διαβιβρώσκειν τε καὶ κατακαίειν αὐτό, εἰ δὲ παντελῶς
<span class="lb" data-page="98" data-line="11" id="l98.11"></span>ὀλίγον εἴη ἢ καὶ σὺν τοῖς κολάζουσι τὴν ἰσχὺν αὐτοῦ, πρὸς
<span class="lb" data-page="98" data-line="12" id="l98.12"></span>τῷ βλάπτειν μηδὲν ἔτι καὶ θερμαῖνον ὠφελεῖν; ὀπὸν γοῦν
<span class="lb" data-page="98" data-line="13" id="l98.13"></span><span class="milestone kuhnpb" data-n="1.666" data-unit="kuhn.pb" id="kuhn.pb.1.666"></span>ἤτοι τὸν Κυρηναϊκὸν ἢ τὸν Μηδικὸν ἢ τὸν Παρθικὸν
<span class="lb" data-page="98" data-line="14" id="l98.14"></span>αὐτὸν καθ’ ἑαυτὸν οὐκ ἔνεστιν ἀλύπως λαβεῖν· ἀλλ’ εἰ παντελῶς
<span class="lb" data-page="98" data-line="15" id="l98.15"></span>ὀλίγος ἢ σὺν ἄλλοις ἐν καιρῷ προσήκοντι ληφθείη,
<span class="lb" data-page="98" data-line="16" id="l98.16"></span>μεγάλως ὠφελεῖ.
<span class="lb" data-page="98" data-line="17" id="l98.17"></span>Ταυτὶ μὲν οὖν ὅσα θερμαίνει τὸ σῶμα, μεταβολῆς ἀρχὴν
<span class="lb" data-page="98" data-line="18" id="l98.18"></span>ἐν αὐτῷ λαβόντα, καθότι πρόσθεν ἐρρέθη, πάλιν ἀντιθερμαίνειν
<span class="lb" data-page="98" data-line="19" id="l98.19"></span>αὐτὸ πέφυκεν· ὅσα δὲ ψύχει, καθάπερ ὀπὸς μήκωνος,
<span class="lb" data-page="98" data-line="20" id="l98.20"></span>οὐ μεταβάλλεται πρὸς τοῦ σώματος οὐδ’ ἐπ’ ὀλίγον,
<span class="lb" data-page="98" data-line="21" id="l98.21"></span>ἀλλ’ εὐθὺς αὐτὸ νικᾷ καὶ μεταβάλλει, κἂν εἰ θερμήνας αὐτὰ
<span class="lb" data-page="98" data-line="22" id="l98.22"></span>δοίης. ἔστι γὰρ ἡ σφῶν αὐτῶν φύσις ψυχρά, καθότι καὶ τὸ
<span class="lb" data-page="98" data-line="23" id="l98.23"></span>ὕδωρ ὀρθῶς οὖν καὶ τοῦτο σὺν πολλοῖς ἄλλοις ὑπ’ Ἀριστοτέλους
<span class="lb" data-page="98" data-line="24" id="l98.24"></span>εἴρηται, τὸ τῶν θερμῶν καὶ ψυχρῶν καὶ ξηρῶν καὶ
<span class="lb" data-page="98" data-line="25" id="l98.25"></span>ὑγρῶν σωμάτων τὰ μὲν εἶναι καθ’ ἑαυτὰ τοιαῦτα, τὰ δὲ
<span class="lb" data-page="98" data-line="26" id="l98.26"></span>κατὰ συμβεβηκός, οἷον καὶ τὸ ὕδωρ καθ’ ἑαυτὸ μὲν ψυχρόν,
<span class="lb" data-page="98" data-line="27" id="l98.27"></span>κατὰ συμβεβηκὸς δέ ποτε καὶ θερμόν. ἀλλ’ ἡ μὲν ἐπίκτητος
<span class="pb" data-page="99" id="p99"></span>
<span class="lb" data-page="99" data-line="1" id="l99.1"></span>αὐτοῦ θερμασία ταχέως ἀπόλλυται, μένει δ’ ἡ σύμφυτος
<span class="lb" data-page="99" data-line="2" id="l99.2"></span>ψυχρότης. ὡς οὖν ὕδωρ θερμὸν ἐπιβληθὲν φλογὶ κατασβέννυσιν
<span class="lb" data-page="99" data-line="3" id="l99.3"></span>αὐτήν, οὕτω καὶ τὸ μηκώνιον εἰ καὶ ὅτι μάλιστα
<span class="lb" data-page="99" data-line="4" id="l99.4"></span><span class="milestone kuhnpb" data-n="1.667" data-unit="kuhn.pb" id="kuhn.pb.1.667"></span>θερμήνας δοίης, ἀποψύξεις τε τὴν ἐν τῷ ζῴῳ θερμασίαν
<span class="lb" data-page="99" data-line="5" id="l99.5"></span>καὶ κίνδυνον ἐπάξεις θανάτου. πάντ’ οὖν τὰ τοιαῦτα φάρμακα
<span class="lb" data-page="99" data-line="6" id="l99.6"></span>βραχέα τε διδόμενα καὶ σὺν τοῖς κολάζειν αὐτῶν τὸ
<span class="lb" data-page="99" data-line="7" id="l99.7"></span>σφοδρὸν τῆς ψύξεως δυναμένοις ἔστιν ὅτε χρείαν τινὰ
<span class="lb" data-page="99" data-line="8" id="l99.8"></span>παρέχει τοῖς σώμασιν ἡμῶν, ὡς ἐν τοῖς περὶ φαρμάκων
<span class="lb" data-page="99" data-line="9" id="l99.9"></span>εἰρήσεται. καὶ γὰρ δὴ καὶ τὸ διὰ τῶν κανθαρίδων φάρμακον
<span class="lb" data-page="99" data-line="10" id="l99.10"></span>ἱκανῶς ὀνίνησι τοὺς ὑδερικούς, καίτοι τοὐπίπαν ἑλκοῖ
<span class="lb" data-page="99" data-line="11" id="l99.11"></span>τὴν κύστιν ἡ κανθαρίς· ἀλλ’ ἐπειδὰν ὑπό τε τῶν μιχθέντων
<span class="lb" data-page="99" data-line="12" id="l99.12"></span>αὐτῇ κολασθῇ καὶ σώματι προσάγηται παμπόλλην ὑγρότητα
<span class="lb" data-page="99" data-line="13" id="l99.13"></span>περιέχονται, κενοῖ διὰ τῶν οὔρων αὐτό. μάλιστ’ οὖν χρὴ
<span class="lb" data-page="99" data-line="14" id="l99.14"></span>προσέχειν τὸν νοῦν ἐν ἅπασι τοῖς δυνάμει θερμοῖς ἢ ψυχροῖς
<span class="lb" data-page="99" data-line="15" id="l99.15"></span>εἶναι λεγομένοις, εἴτε τῆς φύσεώς ἐστι τῶν τρέφειν
<span class="lb" data-page="99" data-line="16" id="l99.16"></span>δυναμένων εἴτε μόνην ἀφορμὴν ἀλλοιώσεως λαμβάνοντα
<span class="lb" data-page="99" data-line="17" id="l99.17"></span>κἄπειτα κατὰ τὴν οἰκείαν φύσιν ἀλλοιούμενα διατίθησί πως
<span class="lb" data-page="99" data-line="18" id="l99.18"></span>τὸ σῶμα καὶ τρίτον ἐπὶ τούτοις, εἰ μηδ’ ὅλως ἀλλοιοῦται
<span class="lb" data-page="99" data-line="19" id="l99.19"></span>πρὸς αὐτοῦ κατὰ μηδέν. εἰ μὲν γὰρ ἐκ τοῦ γένους εἴη τῶν
<span class="lb" data-page="99" data-line="20" id="l99.20"></span>τρεφόντων, εἰ μὲν κρατηθείη, θερμαίνει, μὴ κρατηθέντα δὲ
<span class="lb" data-page="99" data-line="21" id="l99.21"></span><span class="milestone kuhnpb" data-n="1.668" data-unit="kuhn.pb" id="kuhn.pb.1.668"></span>ψύχει· εἰ δὲ τῶν ἐπ’ ὀλίγον ποσὸν ἀλλοιουμένων, θερμαίνει
<span class="lb" data-page="99" data-line="22" id="l99.22"></span>μαίνει πάντως, εἰ δὲ τῶν μηδ’ ὅλως, ψύχει μάλιστα.
</p>
          </article>

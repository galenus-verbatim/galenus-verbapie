<article xmlns="http://www.w3.org/1999/xhtml" id="urn:cts:greekLit:tlg0057.tlg009.1st1K-grc2:3.5">
<span class="pb page1" data-page="109" id="p109"></span>


            <p>
<span class="lb" data-page="109" data-line="14" id="l109.14"></span>Φανερὸν οὖν ἤδη γέγονεν, ὡς ἡ κρίσις τῶν
<span class="lb" data-page="109" data-line="15" id="l109.15"></span>πρὸς ἡμᾶς ὑγρῶν ἢ ξηρῶν ἢ ψυχρῶν ἢ θερμῶν οὐκ ἔξωθέν
<span class="lb" data-page="109" data-line="16" id="l109.16"></span>ποθεν, ἀλλ’ ἐξ ὧν ἡμεῖς αὐτοὶ πάσχομεν ἀκριβῶς ἂν
<span class="lb" data-page="109" data-line="17" id="l109.17"></span>γίγνοιτο καὶ ὡς πρῶτον μὲν καὶ μάλιστα ταῦτ’ εἴη σκεπτέον,
<span class="lb" data-page="109" data-line="18" id="l109.18"></span>ἐφεξῆς δ’, εἴ τι δεήσειε, καὶ τὰ ἔξωθεν. εἰ μὲν γὰρ ἐναργὴς
<span class="lb" data-page="109" data-line="19" id="l109.19"></span>εἴη καὶ σαφὴς αἰσθήσει τοῦ προσαχθέντος ἡ ἐνέργεια
<span class="lb" data-page="109" data-line="20" id="l109.20"></span>φαρμάκου, ταύτῃ πιστευτέον ἀμελοῦντας τῶν ἄλλων ἁπάντων
<span class="lb" data-page="109" data-line="21" id="l109.21"></span>γνωρισμάτων· εἰ δ’ ἀμυδρὰ καὶ ἀσαφὴς ἢ ἐπίμικτος ἤ τιν’
<span class="lb" data-page="109" data-line="22" id="l109.22"></span>ὅλως ἀμφισβήτησιν ἔχουσα, τηνικαῦτα καὶ πρὸς τὰ ἐκτὸς
<span class="lb" data-page="109" data-line="23" id="l109.23"></span>ἅπαντα κριτέον αὐτήν, οὔκουν οὐδὲ πρὸς ταῦτα πόρρωθεν,
<span class="lb" data-page="109" data-line="24" id="l109.24"></span><span class="milestone kuhnpb" data-n="1.685" data-unit="kuhn.pb" id="kuhn.pb.1.685"></span>ἀλλ’ ἀπ’ αὐτῆς τοῦ ζητουμένου τῆς οὐσίας, οἷον εἰ τὸ
<span class="lb" data-page="109" data-line="25" id="l109.25"></span>ἔλαιον θερμόν, οὐχ ὅτι γλίσχρον ἢ ὠχρὸν ἢ κοῦφον, ἀλλ’
<span class="lb" data-page="109" data-line="26" id="l109.26"></span>εἰ ῥᾳδίως ἐκφλογοῦται. τοῦτο γὰρ ἦν αὐτῷ τὸ δυνάμει θερμῷ
<span class="lb" data-page="109" data-line="27" id="l109.27"></span>εἶναι τὸ ταχέως μεταβάλλειν εἰς τὸ ἐνεργείᾳ θερμόν.
<span class="lb" data-page="109" data-line="28" id="l109.28"></span>κατὰ δὲ τὸν αὐτὸν τρόπον κἀπὶ τῶν ἡμετέρων σωμάτων οὐκ
<span class="pb" data-page="110" id="p110"></span>
<span class="lb" data-page="110" data-line="1" id="l110.1"></span>εἰ παχυμερὲς ἢ λεπτομερὲς ἢ ὑγρὸν ἢ κοῦφον ἢ γλίσχρον
<span class="lb" data-page="110" data-line="2" id="l110.2"></span>ἢ ὠχρόν, ἀλλ’ εἰ θερμαίνει προσαγόμενον· οὕτω δ’ οὐδ’ εἰ
<span class="lb" data-page="110" data-line="3" id="l110.3"></span>γλυκὺ καὶ κοιλίαν ὑπάγον ἢ εὔρουν ἐργαζόμενον ἐν ταῖς
<span class="lb" data-page="110" data-line="4" id="l110.4"></span>φλεβοτομίαις, εἰ ἐπισταχθείη, τὸ αἷμα. καὶ γὰρ καὶ ταῦτα
<span class="lb" data-page="110" data-line="5" id="l110.5"></span>περιττὰ παρόν γε σκοπεῖν, εἰ θερμαίνει προσαγόμενον. εἰ
<span class="lb" data-page="110" data-line="6" id="l110.6"></span>μὲν οὖν ἐπισήμως τε καὶ ἰσχυρῶς ἐποίει τοῦτο, καθάπερ τὸ
<span class="lb" data-page="110" data-line="7" id="l110.7"></span>πέπερι, πρόδηλον ἂν ἦν πᾶσι καὶ ἀναμφισβήτητον· ἐπεὶ δ’
<span class="lb" data-page="110" data-line="8" id="l110.8"></span>οὐκ ἰσχυρῶς, εὐλόγως εἰς ζήτησιν ἀφικνεῖται, πολὺ δὲ μᾶλλον
<span class="lb" data-page="110" data-line="9" id="l110.9"></span>ἐπὶ ῥοδίνου τε καὶ ὄξους ἠπόρηταί τε καὶ ἠμφισβήτηται
<span class="lb" data-page="110" data-line="10" id="l110.10"></span>τοῖς ἰατροῖς, εἴτε δυνάμει θερμὰ πέφυκεν εἴτε ψυχρά.
<span class="lb" data-page="110" data-line="11" id="l110.11"></span>Χρὴ τοίνυν ἐξευρεῖν τινας ἐφ’ ἅπασι τοῖς δυνάμει λεγομένοις
<span class="lb" data-page="110" data-line="12" id="l110.12"></span>ὑπάρχειν ἢ θερμοῖς ἢ ψυχροῖς ἢ ξηροῖς ἢ ὑγροῖς
<span class="lb" data-page="110" data-line="13" id="l110.13"></span>ἀκριβεῖς καὶ σαφεῖς διορισμούς, ὡς ἔμπροσθεν ἐπὶ τῶν
<span class="lb" data-page="110" data-line="14" id="l110.14"></span><span class="milestone kuhnpb" data-n="1.686" data-unit="kuhn.pb" id="kuhn.pb.1.686"></span>ἐνεργείᾳ λεγομένων ἐποιησάμεθα. προσήκει δ’ οἶμαι τὴν
<span class="lb" data-page="110" data-line="15" id="l110.15"></span>ἀρχὴν ἀπὸ τῶν ἐναργεστάτων ποιήσασθαι· γυμνασάμενος γάρ
<span class="lb" data-page="110" data-line="16" id="l110.16"></span>τις ἐν τούτοις ῥᾷον ἀκολουθήσει τοῖς ἀσαφεστέροις. εὐθὺς
<span class="lb" data-page="110" data-line="17" id="l110.17"></span>οὖν ἐν τῷ προσφέρειν τῷ σώματι τόδε τι τὸ φάρμακον ἢ
<span class="lb" data-page="110" data-line="18" id="l110.18"></span>τὸ σιτίον ἀπηλλάχθω τὸ προσφερόμενον ἁπάσης σφοδρᾶς
<span class="lb" data-page="110" data-line="19" id="l110.19"></span>ἐπικτήτου θερμότητός τε καὶ ψύξεως. ὃν μὲν γὰρ ἐν τοῖς
<span class="lb" data-page="110" data-line="20" id="l110.20"></span>ἔμπροσθεν ἐποιησάμεθα διορισμόν, ἡνίκα τά θ’ ὑγρὰ καὶ
<span class="lb" data-page="110" data-line="21" id="l110.21"></span>τὰ ξηρὰ σώματα διαγιγνώσκειν ἐπεχειροῦμεν, οὗτος ἂν οὐδὲν
<span class="lb" data-page="110" data-line="22" id="l110.22"></span>ἧττον εἴη καὶ νῦν χρήσιμος ἐπὶ τῶν δυνάμει θερμῶν
<span class="lb" data-page="110" data-line="23" id="l110.23"></span>καὶ ψυχρῶν. εἴτε γὰρ δυνάμει ψυχρὸν ὂν τὸ προσφερόμενον
<span class="lb" data-page="110" data-line="24" id="l110.24"></span>ἐκθερμήναις σφοδρῶς εἴτε θερμὸν ὂν καταψύξαις, ἡ
<span class="lb" data-page="110" data-line="25" id="l110.25"></span>πρώτη τοῦ σώματος προσβολὴ τὴν αἴσθησιν ἀπὸ τῆς ἐπικτήτου
<span class="lb" data-page="110" data-line="26" id="l110.26"></span>διαθέσεως, οὐκ ἀπὸ τῆς οἰκείας τοῦ προσαχθέντος
<span class="lb" data-page="110" data-line="27" id="l110.27"></span>ἐργάσεται κράσεως. ἵν’ οὖν ἀκριβής τε καὶ εἰλικρινὴς ἡ ﻿
<span class="pb" data-page="111" id="p111"></span>
<span class="lb" data-page="111" data-line="1" id="l111.1"></span>φύσις ἐξετάζηται τοῦ προσαγομένου, χλιαρὸν ὡς οἷόν τε
<span class="lb" data-page="111" data-line="2" id="l111.2"></span>μάλισθ’ ὑπαρχέτω μηδεμίαν ἐπίσημον ἔξωθεν ἀλλοίωσιν εἰληφὸς
<span class="lb" data-page="111" data-line="3" id="l111.3"></span>ἤτοι θερμότητος ἢ ψύξεως σφοδρᾶς.
<span class="lb" data-page="111" data-line="4" id="l111.4"></span>Ἡ μὲν δὴ πρώτη παρασκευὴ τοῦ προσαγομένου φαρμάκου
<span class="lb" data-page="111" data-line="5" id="l111.5"></span>τοιαύτη γιγνέσθω. προσφερέσθω δὲ μὴ πάσῃ διαθέσει
<span class="lb" data-page="111" data-line="6" id="l111.6"></span><span class="milestone kuhnpb" data-n="1.687" data-unit="kuhn.pb" id="kuhn.pb.1.687"></span>σώματος, ὅταν ἐξετάζῃς αὐτοῦ τὴν δύναμιν, ἀλλ’ ἁπλουστάταις
<span class="lb" data-page="111" data-line="7" id="l111.7"></span>ὡς ἔνι μάλιστα καὶ ἄκραις. εἰ μὲν οὖν ἐσχάτως θερμῇ
<span class="lb" data-page="111" data-line="8" id="l111.8"></span>διαθέσει προσαχθὲν αἴσθησιν ἐργάζοιτο ψύξεως, εἴη ἂν οὕτω
<span class="lb" data-page="111" data-line="9" id="l111.9"></span>γε ψυχρόν· ὡσαύτως δὲ καὶ εἰ τῇ ψυχρᾷ θερμὸν ἐν τῷ
<span class="lb" data-page="111" data-line="10" id="l111.10"></span>παραυτίκα φαίνοιτο, καὶ τοῦτ’ ἂν εἴη θερμόν. εἰ δ’ ἤτοι
<span class="lb" data-page="111" data-line="11" id="l111.11"></span>τῇ θερμῇ θερμὸν ἢ τῇ ψυχρᾷ ψυχρὸν φαίνοιτο, μὴ πάντως
<span class="lb" data-page="111" data-line="12" id="l111.12"></span>ἀποφαίνεσθαι τὸ μὲν θερμὸν εἶναι, τὸ δὲ ψυχρόν. ἐνίοτε
<span class="lb" data-page="111" data-line="13" id="l111.13"></span>γὰρ ἄκρως μέν ἐστιν ἡ διάθεσις θερμή, μετρίως δὲ ψυχρὸν
<span class="lb" data-page="111" data-line="14" id="l111.14"></span>ὂν τὸ φάρμακον οὔτ’ ἠλλοίωσεν αὐτὴν ἔτι τε πρὸς τούτῳ
<span class="lb" data-page="111" data-line="15" id="l111.15"></span>ψῦξαν καὶ πυκνῶσαν ἅπασαν τὴν ἐκτὸς ἐπιφάνειαν ἀπέκλεισεν
<span class="lb" data-page="111" data-line="16" id="l111.16"></span>εἴσω καὶ διαπνεῖσθαι τὸ θερμὸν ἐκώλυσε κἀκ τούτου
<span class="lb" data-page="111" data-line="17" id="l111.17"></span>μειζόνως ἐξεπύρωσε τὴν διάθεσιν. οὕτω δὲ κἂν εἰ τῇ
<span class="lb" data-page="111" data-line="18" id="l111.18"></span>ψυχρᾷ διαθέσει [τὸ] προσφερόμενον μηδεμίαν ἐπιφέροι θερμότητα,
<span class="lb" data-page="111" data-line="19" id="l111.19"></span>σκέπτεσθαι, μή τι μετρίως ὑπάρχον θερμὸν οὐδὲν
<span class="lb" data-page="111" data-line="20" id="l111.20"></span>ἔδρασεν εἰς τὴν ἄκρως θερμοῦ δεομένην διάθεσιν. οὔκουν
<span class="lb" data-page="111" data-line="21" id="l111.21"></span>οὔθ’ οὕτω χρὴ βασανίζεσθαι τῶν προσφερομένων φαρμάκων
<span class="lb" data-page="111" data-line="22" id="l111.22"></span>τὰς δυνάμεις οὔτ’ εἰ κατὰ συμβεβηκὸς ἐργάζοιτό τι καὶ μὴ καθ’ αὐτό.
<span class="lb" data-page="111" data-line="23" id="l111.23"></span><span class="milestone kuhnpb" data-n="1.688" data-unit="kuhn.pb" id="kuhn.pb.1.688"></span>Κρίσις δὲ τοῦ κατὰ συμβεβηκὸς ἥ τε διάθεσις καὶ ὁ
<span class="lb" data-page="111" data-line="24" id="l111.24"></span><span class="milestone lineno" data-n="25" data-unit="lineno" id="lineno.25"></span>χρόνος· ἡ μὲν διάθεσις, εἰ ἁπλῆ καὶ μία· τῷ χρόνῳ δ’ ἡ
<span class="lb" data-page="111" data-line="25" id="l111.25"></span>κρίσις διορίζεται κατὰ τάδε. τὸ μὲν ἅμα τῷ προσενεχθῆναι
<span class="lb" data-page="111" data-line="26" id="l111.26"></span>ψύχειν ἢ θερμαίνειν ἐναργῶς φαινόμενον εἴη ἂν δήπου καθ’
<span class="lb" data-page="111" data-line="27" id="l111.27"></span>ἑαυτό τε καὶ δι’ ἑαυτὸ τοιοῦτον· τὸ δ’ ἐν τῷ χρόνῳ τάχ’
<span class="pb" data-page="112" id="p112"></span>
<span class="lb" data-page="112" data-line="1" id="l112.1"></span>ἂν ἔκ τινος συμβεβηκότος εἰς τοῦτ’ ἄγοιτο, καθάπερ "ἐπὶ
<span class="lb" data-page="112" data-line="2" id="l112.2"></span>τετάνου θέρεος μέσου νέῳ εὐσάρκῳ ὕδατος ψυχροῦ πολλοῦ
<span class="lb" data-page="112" data-line="3" id="l112.3"></span>κατάχυσις θέρμης ἐπανάκλησιν ποιέεται". ἀλλ’ ὅτι γε μὴ
<span class="lb" data-page="112" data-line="4" id="l112.4"></span>καθ’ ἑαυτὸ θερμαίνει τὸ ψυχρὸν ὕδωρ, δῆλον ἐκ τῆς πρώτης
<span class="lb" data-page="112" data-line="5" id="l112.5"></span>προσβολῆς· αἴσθησιν γὰρ ἐργάζεται ψύξεως καὶ μὲν δὴ
<span class="lb" data-page="112" data-line="6" id="l112.6"></span>καὶ ψύχει τὸ δέρμα, μέχρις ἂν ἐπιχέηται τούτῳ, καὶ τὴν
<span class="lb" data-page="112" data-line="7" id="l112.7"></span>θερμασίαν οὔτ’ ἐπὶ πάντων σωμάτων οὔτ’ ἐν τῷ καταχεῖσθαι
<span class="lb" data-page="112" data-line="8" id="l112.8"></span>παρέχεται, ἀλλ’ ἐπὶ μόνων εὐσάρκων νέων ἐν θέρει μέσῳ
<span class="lb" data-page="112" data-line="9" id="l112.9"></span>μετὰ τὸ παύσασθαι καταχέοντας. ὥσπερ οὖν οἷς προσπίπτει
<span class="lb" data-page="112" data-line="10" id="l112.10"></span>τὸ ψυχρὸν ὕδωρ, ἐκ τοῦ παραχρῆμα ψύχει ταῦτα, κἂν ἔμψυχα
<span class="lb" data-page="112" data-line="11" id="l112.11"></span>κἂν ἄψυχα τὰ σώμαθ’ ὑπάρχῃ κἂν θερμὰ κἂν ψυχρά,
<span class="lb" data-page="112" data-line="12" id="l112.12"></span>κατὰ τὸν αὐτὸν τρόπον, εἴ τις ἦν χρόνος ἢ φύσις σώματος
<span class="lb" data-page="112" data-line="13" id="l112.13"></span>ἢ διάθεσις, ἐφ’ ἧς αἴσθησιν ἔφερε τὸ ψυχρὸν ὕδωρ εὐθὺς
<span class="lb" data-page="112" data-line="14" id="l112.14"></span><span class="milestone kuhnpb" data-n="1.689" data-unit="kuhn.pb" id="kuhn.pb.1.689"></span>ἅμα τῷ προσπίπτειν θερμότητος, εὐλόγως ἂν ἐζητεῖτο,
<span class="lb" data-page="112" data-line="15" id="l112.15"></span>πότερα θερμαίνειν ἢ ψύχειν πέφυκε καθ’ ἑαυτό. νυνὶ δ’
<span class="lb" data-page="112" data-line="16" id="l112.16"></span>ἐπειδὴ τὰ μὲν ἔμψυχά τε καὶ ἄψυχα πάντα παραχρῆμα καὶ
<span class="lb" data-page="112" data-line="17" id="l112.17"></span>διὰ παντὸς ὁρᾶται ψυχόμενα, οἷς δ’ ἐστὶν ἔμφυτος θερμασία
<span class="lb" data-page="112" data-line="18" id="l112.18"></span>καὶ οἷον πηγή τις ἐν τοῖς σπλάγχνοις πυρός, [εἰ] τούτοις
<span class="lb" data-page="112" data-line="19" id="l112.19"></span>προσενεχθὲν ἐπανάκλησίν τινά ποτε ποιεῖται θερμότητος, εὔλογον
<span class="lb" data-page="112" data-line="20" id="l112.20"></span>οἶμαι κατά τι συμβεβηκός, οὐ καθ’ ἑαυτὸ θερμαίνειν
<span class="lb" data-page="112" data-line="21" id="l112.21"></span>αὐτὸ τὰ τοιαῦτα. καὶ δὴ καὶ φαίνεται, κατὰ τί. πυκνώσει
<span class="lb" data-page="112" data-line="22" id="l112.22"></span>γὰρ τῆς ἐκτὸς ἐπιφανείας καὶ κατακλείσει τοῦ θερμοῦ τὴν
<span class="lb" data-page="112" data-line="23" id="l112.23"></span>ἐπάνοδον ποιεῖται τῆς ἐκ τοῦ βάθους θερμασίας, ἅμα μὲν
<span class="lb" data-page="112" data-line="24" id="l112.24"></span>ἀθροισθείσης τῷ μὴ διαπνεῖσθαι, ἅμα δ’ εἰς τὸ βάθος ἀποχωρούσης
<span class="lb" data-page="112" data-line="25" id="l112.25"></span>διὰ τὴν τοῦ περιέχοντος βίαν ψυχροῦ, ἅμα δὲ
<span class="lb" data-page="112" data-line="26" id="l112.26"></span>καὶ τρεφομένης ὑπὸ τῶν ἐνταῦθα χυμῶν. ὅταν γὰρ ἀθροισθεῖσά
<span class="lb" data-page="112" data-line="27" id="l112.27"></span>τε καὶ τραφεῖσα πρὸς τὴν ἐπιφάνειαν ὁρμήσῃ σφοδρότερον,
<span class="lb" data-page="112" data-line="28" id="l112.28"></span>ἐπανάκλησις μὲν γίγνεται τῆς θέρμης, ἔνδειξις δὲ
<span class="lb" data-page="112" data-line="29" id="l112.29"></span>τοῦ μὴ καθ’ ἑαυτὸ τὴν θερμασίαν αὐξῆσαι τὸ ψυχρὸν ὕδωρ.
<span class="lb" data-page="112" data-line="30" id="l112.30"></span>καθ’ ἑαυτὸ μὲν γὰρ ἔψυξε τὸ δέρμα· τῇ ψύξει δ’ αὐτοῦ
<span class="pb" data-page="113" id="p113"></span>
<span class="lb" data-page="113" data-line="1" id="l113.1"></span>πύκνωσις θ’ ἅμα καὶ εἰς τὸ βάθος ὑπονόστησις ἠκολούθησε τοῦ
<span class="lb" data-page="113" data-line="2" id="l113.2"></span><span class="milestone kuhnpb" data-n="1.690" data-unit="kuhn.pb" id="kuhn.pb.1.690"></span>θερμοῦ, τούτων δ’ αὐτῶν τῇ μὲν πυκνώσει κώλυσις τῆς διαπνοῆς,
<span class="lb" data-page="113" data-line="3" id="l113.3"></span>τῇ δ’ εἰς τὸ βάθος ὑποχωρήσει κατεργασία τῶν ταύτῃ
<span class="lb" data-page="113" data-line="4" id="l113.4"></span>χυμῶν· ὧν ἡ μὲν κώλυσις τῆς διαπνοῆς τὴν ἄθροισιν τῆς θερμασίας,
<span class="lb" data-page="113" data-line="5" id="l113.5"></span>ἡ δὲ τῶν χυμῶν κατεργασία τὴν γένεσιν αὐτῆς ἐποιήσατο.
<span class="lb" data-page="113" data-line="6" id="l113.6"></span>τούτων δ’ ἑκατέρῳ πάλιν ἡ αὔξησις ἕπεται τῆς ἐμφύτου
<span class="lb" data-page="113" data-line="7" id="l113.7"></span>θερμασίας. διὰ μέσων οὖν ἑκατέρων τὸ ψυχρὸν αὔξησίν ποτε
<span class="lb" data-page="113" data-line="8" id="l113.8"></span>τῆς ἐν τῷ ζῴῳ θερμασίας ἐργάζεται, καθ’ ἑαυτὸ δ’ οὐδέποτε.
<span class="lb" data-page="113" data-line="9" id="l113.9"></span>Καὶ μὴν καὶ τὸ θερμὸν ἔστιν ὅτε κατὰ συμβεβηκὸς ψύχει
<span class="lb" data-page="113" data-line="10" id="l113.10"></span>διὰ μέσου τοῦ κενοῦν ὡς τὸ κατάπλασμα τὴν φλεγμονήν.
<span class="lb" data-page="113" data-line="11" id="l113.11"></span>ἐπειδὴ γὰρ ὑπὸ θερμοῦ ῥεύματος γίγνεται φλεγμονή, τὸ μὲν
<span class="lb" data-page="113" data-line="12" id="l113.12"></span>ἴδιον αὐτῆς ἴαμα κένωσίς ἐστι τοῦ περιττοῦ, τὸ δὲ τῇ κενώσει
<span class="lb" data-page="113" data-line="13" id="l113.13"></span>πάντως ἑπόμενον ἡ ψῦξις τοῦ διὰ τὴν φλεγμονὴν
<span class="lb" data-page="113" data-line="14" id="l113.14"></span>τεθερμασμένου μορίου. διττῆς οὖν οὔσης ἐν τοῖς φλεγμαίνουσι
<span class="lb" data-page="113" data-line="15" id="l113.15"></span>σώμασι διαθέσεως, ὅσον μὲν ἐπὶ τῇ πλεονεξίᾳ τοῦ
<span class="lb" data-page="113" data-line="16" id="l113.16"></span>περιττοῦ, κατὰ τὸ ποσὸν ἐξισταμένοις τοῦ κατὰ φύσιν, ὅσον
<span class="lb" data-page="113" data-line="17" id="l113.17"></span>δ’ ἐπὶ τῇ θερμασίᾳ, κατὰ τὸ ποιόν, ἡ τῆς ἑτέρας τῶν διαθέσεων
<span class="lb" data-page="113" data-line="18" id="l113.18"></span>ἴασις ἑπομένην ἔχει καὶ τὴν ἑτέραν. καὶ γίγνεται
<span class="lb" data-page="113" data-line="19" id="l113.19"></span>κατά τι συμβεβηκὸς τὰ κενωτικὰ τῆς θερμῆς ὕλης φάρμακα
<span class="lb" data-page="113" data-line="20" id="l113.20"></span><span class="milestone kuhnpb" data-n="1.691" data-unit="kuhn.pb" id="kuhn.pb.1.691"></span>καὶ τῆς φλογώσεως τῶν μορίων ἐμψυκτικά. ταῦτα τ’ οὖν
<span class="lb" data-page="113" data-line="21" id="l113.21"></span>διορίζεσθαι καὶ πειρᾶσθαι κατὰ τὸ ποσὸν τῆς ἁπλῆς διαθέσεως
<span class="lb" data-page="113" data-line="22" id="l113.22"></span>ἐξευρίσκειν τὸ ποσὸν τῆς τοῦ φαρμάκου δυνάμεως,
<span class="lb" data-page="113" data-line="23" id="l113.23"></span>οἷον εἰ ἄκρως ἡ διάθεσις θερμή, καὶ τὸ φάρμακον ἄκρως
<span class="lb" data-page="113" data-line="24" id="l113.24"></span>εἶναι ψυχρόν, εἰ δ’ ὀλίγον ἀπολείποιτο τῆς ἀκρότητος ἡ διάθεσις,
<span class="lb" data-page="113" data-line="25" id="l113.25"></span>ὀλίγον χρὴ καὶ τὸ φάρμακον ἀπολείπεσθαι, κἂν εἰ
<span class="lb" data-page="113" data-line="26" id="l113.26"></span>πλέον ἀπέχοι τῆς ἄκρας θερμότητος ἡ διάθεσις, ἀνάλογον
<span class="lb" data-page="113" data-line="27" id="l113.27"></span>ἀπέχειν τῆς ἄκρας ψυχρότητος τὸ φάρμακον. εἰ γὰρ ἀπὸ
<span class="pb" data-page="114" id="p114"></span>
<span class="lb" data-page="114" data-line="1" id="l114.1"></span>τοῦ τοιούτου στοχασμοῦ τὴν ἀρχὴν τῆς ἐξετάσεως αὐτῶν
<span class="lb" data-page="114" data-line="2" id="l114.2"></span>ποιοῖο, θᾶττον ἂν ἐξευρίσκοις τὴν οἰκείαν ἑκάστου δύναμιν.
<span class="lb" data-page="114" data-line="3" id="l114.3"></span>ὅλως γὰρ εἰ καθ’ ἓν ὁτιοῦν πάθος ἁπλοῦν θερμὸν ὅ τι δήποτε
<span class="lb" data-page="114" data-line="4" id="l114.4"></span>τῶν φαρμάκων προσαχθὲν εὐθὺς ἅμα τῇ πρώτῃ προσφορᾷ
<span class="lb" data-page="114" data-line="5" id="l114.5"></span>ψύξεως αἴσθησιν ἤνεγκε, ψυχρόν ἐστιν ἐκεῖνο τῇ
<span class="lb" data-page="114" data-line="6" id="l114.6"></span>δυνάμει καὶ πολὺ μᾶλλον, εἰ καὶ μετὰ τὴν πρώτην προσφορὰν
<span class="lb" data-page="114" data-line="7" id="l114.7"></span>ἕως παντὸς μένει τοιοῦτον. εἰ δὲ καὶ σαφῶς ἰῷτο τὴν
<span class="lb" data-page="114" data-line="8" id="l114.8"></span>θερμὴν διάθεσιν, ἐξ ἀνάγκης ψυχρόν ἐστι. προσφέρεσθαι
<span class="lb" data-page="114" data-line="9" id="l114.9"></span>δὲ χρὴ πάντως αὐτὸ χλιαρόν, ἐπειδὰν δοκιμάζηται, καθότι
<span class="lb" data-page="114" data-line="10" id="l114.10"></span>καὶ πρόσθεν εἴρηται. γνωρισθὲν δ’ ὅτι τοιοῦτόν ἐστιν, εἶτα
<span class="lb" data-page="114" data-line="11" id="l114.11"></span><span class="milestone kuhnpb" data-n="1.692" data-unit="kuhn.pb" id="kuhn.pb.1.692"></span>θεραπείας ἕνεκα παραλαμβανόμενον ἄμεινον ψυχρὸν παραλαμβάνειν,
<span class="lb" data-page="114" data-line="12" id="l114.12"></span>πλὴν εἰ τὸ μὲν φάρμακον ἄκρως εἴη ψυχρόν,
<span class="lb" data-page="114" data-line="13" id="l114.13"></span>οὐκ ἄκρως δὲ θερμὸν εἴη τὸ νόσημα. ταυτὶ μὲν οὖν ἐπὶ
<span class="lb" data-page="114" data-line="14" id="l114.14"></span>πλέον ἔν τε τοῖς περὶ φαρμάκων εἰρήσεται κἀν τοῖς τῆς
<span class="lb" data-page="114" data-line="15" id="l114.15"></span>θεραπευτικῆς μεθόδου γράμμασιν. ἐν δὲ τῷ παρόντι τό γε
<span class="lb" data-page="114" data-line="16" id="l114.16"></span>τοσοῦτον χρὴ γιγνώσκειν, ὡς, εἴ τι τῇ θερμῇ καὶ ἁπλῇ
<span class="lb" data-page="114" data-line="17" id="l114.17"></span>διαθέσει προσαχθὲν φάρμακον ἔκ τε τοῦ παραχρῆμα κἀν
<span class="lb" data-page="114" data-line="18" id="l114.18"></span>τῷ μετὰ ταῦτα χρόνῳ παντὶ τήν τε τῆς ψύξεως αἴσθησιν
<span class="lb" data-page="114" data-line="19" id="l114.19"></span>ἤνεγκε τῷ κάμνοντι καὶ τὴν τῆς εὐφορίας τε καὶ ὠφελείας,
<span class="lb" data-page="114" data-line="20" id="l114.20"></span>ἐξ ἀνάγκης τοῦτο ψυχρόν ἐστι, κἂν ἐπ’ ἄλλων ποτὲ φαίνηται
<span class="lb" data-page="114" data-line="21" id="l114.21"></span>θερμόν. εὑρεθήσεται γὰρ ἐπ’ ἐκείνων ἐξεταζόμενον
<span class="lb" data-page="114" data-line="22" id="l114.22"></span>ἀκριβῶς οὐ καθ’ ἑαυτὸ θερμὸν ὂν ἀλλὰ κατά τι συμβεβηκός.
<span class="lb" data-page="114" data-line="23" id="l114.23"></span>ὅταν δὲ καθ’ ἑαυτὸ λέγωμεν ἢ πρώτως ἢ διὰ μηδενὸς [τῶν]
<span class="lb" data-page="114" data-line="24" id="l114.24"></span>ἐν τῷ μέσῳ, ταὐτὸν ἐξ ἁπάντων δηλοῦται τῶν ῥημάτων καὶ
<span class="lb" data-page="114" data-line="25" id="l114.25"></span>τὴν γυμνασίαν ἁπάντων τούτων ἅμα τοῖς οἰκείοις παραδείγμασιν
<span class="lb" data-page="114" data-line="26" id="l114.26"></span>ἐν τοῖς περὶ φαρμάκων ὑπομνήμασι ποιησόμεθα.
</p>
          </article>

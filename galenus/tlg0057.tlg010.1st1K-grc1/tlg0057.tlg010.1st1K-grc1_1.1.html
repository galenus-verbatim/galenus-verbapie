<article xmlns="http://www.w3.org/1999/xhtml" id="urn:cts:greekLit:tlg0057.tlg010.1st1K-grc1:1.1">
<span class="pb page1" data-page="2.1" id="p2.1"></span>
<span class="milestone ed1page page1" data-n="0.88" data-unit="ed1page" id="ed1page.1.88"></span>
<span class="milestone ed2page page1" data-n="4.9" data-unit="ed2page" id="ed2page.5.9"></span>
            <h2>ΓΑΛΗΝΟΥ ΠΕΡΙ ΔΥΝΑΜΕΩΝ ΦΥΣΙΚΩΝ
<br></br>ΒΙΒΛΙΟΝ ΠΡΩΤΟΝ.
</h2>
            <p>
<span class="lb" data-page="2.1" data-line="1" id="l2.1.1"></span>Ἐπειδὴ τὸ μὲν αἰσθάνεσθαί τε καὶ κινεῖσθαι
<span class="lb" data-page="2.1" data-line="2" id="l2.1.2"></span>κατὰ προαίρεσιν ἴδια τῶν ζώων ἐστὶ, τὸ δ’ αὐξάνεσθαί
<span class="lb" data-page="2.1" data-line="3" id="l2.1.3"></span>τε καὶ τρέφεσθαι κοινὰ καὶ τοῖς φυτοῖς, εἴη ἂν τὰ
<span class="lb" data-page="2.1" data-line="4" id="l2.1.4"></span>μὲν πρότερα τῆς ψυχῆς, τὰ δὲ δεύτερα τῆς φύσεως ἔργα.
<span class="lb" data-page="2.1" data-line="5" id="l2.1.5"></span>εἰ δέ τις καὶ τοῖς φυτοῖς ψυχῆς μεταδίδωσι, καὶ διαιρούμενος
<span class="lb" data-page="2.1" data-line="6" id="l2.1.6"></span>αὐτὰς, ὀνομάζει φυτικὴν μὲν ταύτην, αἰσθητικὴν δὲ
<span class="lb" data-page="2.1" data-line="7" id="l2.1.7"></span>τὴν ἑτέραν, λέγει μὲν οὐδ’ οὗτος ἄλλα, τῇ λέξει δ’ οὐ
<span class="lb" data-page="2.1" data-line="8" id="l2.1.8"></span>πάνυ τῇ συνήθει χρῆται. ἀλλ’ ἡμεῖς γε μεγίστην λέξεως
<span class="lb" data-page="2.1" data-line="9" id="l2.1.9"></span>ἀρετὴν σαφήνειαν εἷναι πεπεισμένοι, καὶ ταύτην εἰδότες
<span class="pb" data-page="2.2" id="p2.2"></span>
<span class="lb" data-page="2.2" data-line="1" id="l2.2.1"></span>ὑπ’ οὐδενὸς οὕτως ὡς ὑπὸ τῶν ἀήθων ὀνομάτων διαφθειρομένην,
<span class="lb" data-page="2.2" data-line="2" id="l2.2.2"></span>ὡς τοῖς πολλοῖς ἔθος, οὕτως ὀνομάζοντες, ὑπὸ μὲν
<span class="lb" data-page="2.2" data-line="3" id="l2.2.3"></span>ψυχῆς τε ἅμα καὶ φύσεως τὰ ζῶα διοικεῖσθαί φαμεν, ὑπὸ
<span class="lb" data-page="2.2" data-line="4" id="l2.2.4"></span>δὲ φύσεως μόνης τὰ φυτά· καὶ τό γ’ αὐξάνεσθαί τε καὶ
<span class="lb" data-page="2.2" data-line="5" id="l2.2.5"></span>τρέφεσθαι φύσεως ἔργα φαμὲν, οὐ ψυχῆς.
</p>
          </article>

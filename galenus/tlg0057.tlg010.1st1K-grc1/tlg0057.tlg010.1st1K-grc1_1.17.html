<article xmlns="http://www.w3.org/1999/xhtml" id="urn:cts:greekLit:tlg0057.tlg010.1st1K-grc1:1.17">
<span class="pb page1" data-page="2.67" id="p2.67"></span>
<span class="milestone ed1page page1" data-n="1.96" data-unit="ed1page" id="ed1page.1.96"></span>
<span class="milestone ed2page page1" data-n="5.29" data-unit="ed2page" id="ed2page.5.29"></span>
            <p>
<span class="lb" data-page="2.67" data-line="12" id="l2.67.12"></span>Τῶν δὲ νεωτέρων ὅσοι τοῖς τούτων ὀνόμασιν
<span class="lb" data-page="2.67" data-line="13" id="l2.67.13"></span>ἑαυτοὺς ἐσέμνυναν, Ἐρασιστρατείους τε καὶ Ἀσκληπιαδείους
<span class="lb" data-page="2.67" data-line="14" id="l2.67.14"></span>ἐπονομάσαντες, ὁμοίως τοῖς ὑπὸ τοῦ βελτίστου
<span class="lb" data-page="2.67" data-line="15" id="l2.67.15"></span>Μενάνδρου κατὰ τὰς κωμῳδίας εἰσαγομένοις οἰκέταις,
<span class="lb" data-page="2.67" data-line="16" id="l2.67.16"></span>Δάοις τέ τισι καὶ Γέταις, οὐδὲν ἡγουμένοις, φησὶ, πεπρᾶχθαι
<span class="lb" data-page="2.67" data-line="17" id="l2.67.17"></span>γενναῖον, εἰ μὴ τρὶς ἐξαπατήσειαν τὸν δεσπότην,
<span class="lb" data-page="2.67" data-line="18" id="l2.67.18"></span>οὕτω καὶ αὐτοὶ κατὰ πολλὴν σχολὴν ἀναίσχυντα<span class="milestone ed1page" data-n="1.97" data-unit="ed1page" id="ed1page.1.97"></span> σοφίσματα
<span class="lb" data-page="2.67" data-line="19" id="l2.67.19"></span>συνέθεσαν, οἱ μὲν, ἵνα μηδ’ ὅλως ἐξελεγχθῇ ποτε
<span class="pb" data-page="2.68" id="p2.68"></span>
<span class="lb" data-page="2.68" data-line="1" id="l2.68.1"></span>Ἀσκληπιάδης ψευδόμενος, οἱ δ’, ἵνα κακῶς ἐροῦσιν, ἃ καλῶς
<span class="lb" data-page="2.68" data-line="2" id="l2.68.2"></span>ἐσιώπησεν Ἐρασίστρατος. ἀλλὰ τῶν μὲν Ἀσκληπιαδείων
<span class="lb" data-page="2.68" data-line="3" id="l2.68.3"></span>ἅλις. οἱ δ’ Ἐρασιστράτειοι λέγειν ἐπιχειροῦντες, ὅπως οἱ
<span class="lb" data-page="2.68" data-line="4" id="l2.68.4"></span>νεφροὶ διηθοῦσι τὸ οὖρον, ἅπαντα δρῶσί τε καὶ πάσχουσι,
<span class="lb" data-page="2.68" data-line="5" id="l2.68.5"></span>καὶ παντοῖοι γίγνονται, πιθανόν τι ζητοῦντες ἐξευρεῖν αἴτιον,
<span class="lb" data-page="2.68" data-line="6" id="l2.68.6"></span>ὁλκῆς μὴ δεόμενον. οἱ μὲν δὴ πλησίον Ἐρασιστράτου τοῖς
<span class="lb" data-page="2.68" data-line="7" id="l2.68.7"></span>χρόνοις γενόμενοι τὰ μὲν ἄνω τῶν νεφρῶν μόρια καθαρὸν
<span class="lb" data-page="2.68" data-line="8" id="l2.68.8"></span>αἷμα λαμβάνειν φασὶ, τὸ βάρος δ’ ἔχειν τὸ ὑδατῶδες περίττωμα,
<span class="lb" data-page="2.68" data-line="9" id="l2.68.9"></span>βρίθειν τε καὶ ὑποῤῥεῖν κάτω· διηθούμενον δ’
<span class="lb" data-page="2.68" data-line="10" id="l2.68.10"></span>ἐνταῦθα κατὰ τοὺς νεφροὺς αὐτοὺς, χρηστὸν οὕτω γενόμενον,
<span class="lb" data-page="2.68" data-line="11" id="l2.68.11"></span>ἅπασι τοῖς κάτω τῶν νεφρῶν ἐπιπέμπεσθαι τὸ αἷμα.
<span class="lb" data-page="2.68" data-line="12" id="l2.68.12"></span>καὶ μέχρι γέ τινος ηὐδοκίμησεν ἥδε ἡ δόξα, καὶ ἤκμασε, καὶ
<span class="lb" data-page="2.68" data-line="13" id="l2.68.13"></span>ἀληθὴς ἐνομίσθη· <span class="milestone ed2page" data-n="5.30" data-unit="ed2page" id="ed2page.5.30"></span>χρόνῳ δ’ ὕστερον καὶ αὐτοῖς τοῖς
<span class="lb" data-page="2.68" data-line="14" id="l2.68.14"></span>Ἐρασιστρατείοις ὕποπτος ἐφάνη, καὶ τελευτῶντες ἀπέστησαν
<span class="lb" data-page="2.68" data-line="15" id="l2.68.15"></span>αὐτῆς. αἰτεῖσθαι γὰρ ἐδόκουν δύο ταῦτα, μήτε συγχωρούμενα
<span class="lb" data-page="2.68" data-line="16" id="l2.68.16"></span>πρός τινος, ἀλλ’ οὐδ’ ἀποδειχθῆναι δυνάμενα, πρῶτον
<span class="lb" data-page="2.68" data-line="17" id="l2.68.17"></span>μὲν τὸ βάρος τῆς ὀῤῥώδους ὑγρότητος ἐν τῇ κοίλῃ
<span class="pb" data-page="2.69" id="p2.69"></span>
<span class="lb" data-page="2.69" data-line="1" id="l2.69.1"></span>πρώτῃ φλεβὶ γεννώμενον, ὥσπερ οὐκ ἐξ ἀρχῆς ὑπάρχον,
<span class="lb" data-page="2.69" data-line="2" id="l2.69.2"></span>ὁπότ’ ἐκ τῆς κοιλίας εἰς ἧπαρ ἀνεφέρετο. τί δὴ οὖν οὐκ
<span class="lb" data-page="2.69" data-line="3" id="l2.69.3"></span>εὐθὺς ἐν ἐκείνοις τοῖς χωρίοις ὑπέῤῥει κάτω; πῶς δ’ ἄν
<span class="lb" data-page="2.69" data-line="4" id="l2.69.4"></span>τῳ δόξειεν εὐλόγως εἰρῆσθαι συντελεῖν εἰς τὴν ἀνάδοσιν ἡ
<span class="lb" data-page="2.69" data-line="5" id="l2.69.5"></span>ὑδατώδης ὑγρότης, εἴπερ οὕτως ἐστὶ βαρεῖα; δεύτερον δ’
<span class="lb" data-page="2.69" data-line="6" id="l2.69.6"></span>ἄτοπον, ὅτι κᾂν κάτω συγχωρηθῇ φέρεσθαι πᾶσα, καὶ μηκέτ’
<span class="lb" data-page="2.69" data-line="7" id="l2.69.7"></span>εἶναι κατ’ ἄλλο χωρίον, ἢ τὴν κοίλην φλέβα, τίνα
<span class="lb" data-page="2.69" data-line="8" id="l2.69.8"></span>τρόπον εἰς τοὺς νεφροὺς ἐμπεσεῖται, χαλεπὸν, μᾶλλον δ’
<span class="lb" data-page="2.69" data-line="9" id="l2.69.9"></span>ἀδύνατον εἰπεῖν, μήτ’ ἐν τοῖς κάτω μέρεσι κειμένων αὐτῶν
<span class="lb" data-page="2.69" data-line="10" id="l2.69.10"></span>τῆς φλεβὸς, ἀλλ’ ἐκ τῶν πλαγίων, μήτ’ ἐμφυομένης αὐτοῖς
<span class="lb" data-page="2.69" data-line="11" id="l2.69.11"></span>τῆς κοίλης, ἀλλ’ ἀπόφυσίν τινα μόνην εἰς ἑκάτερα πεμπούσης,
<span class="lb" data-page="2.69" data-line="12" id="l2.69.12"></span>ὥσπερ καὶ εἰς τἄλλα πάντα μόρια. τίς οὖν ἡ διαδεξαμένη
<span class="lb" data-page="2.69" data-line="13" id="l2.69.13"></span>ταύτην δόξα τὴν καταγνωσθεῖσαν; ἐμοὶ μὲν
<span class="lb" data-page="2.69" data-line="14" id="l2.69.14"></span>ἠλιθιωτέρα μακρῷ φαίνεται τῆς προτέρας. ἤκμασε δ’ οὖν
<span class="lb" data-page="2.69" data-line="15" id="l2.69.15"></span>καὶ αὕτη ποτέ. φασὶ γὰρ, εἰ κατὰ τῆς γῆς ἐκχυθῇ μεμιγμένον
<span class="lb" data-page="2.69" data-line="16" id="l2.69.16"></span>ἔλαιον ὕδατι, διάφορον ἑκάτερον ὁδὸν βαδιεῖσθαι
<span class="lb" data-page="2.69" data-line="17" id="l2.69.17"></span>καὶ ῥυήσεσθαι, τὸ μὲν τῇδε, τὸ δὲ τῇδε. θαυμαστὸν οὖν
<span class="lb" data-page="2.69" data-line="18" id="l2.69.18"></span>οὐδὲν εἶναί φασιν, εἰ τὸ μὲν ὑδατῶδες ὑγρὸν εἰς τοὺς νεφροὺς
<span class="pb" data-page="2.70" id="p2.70"></span>
<span class="lb" data-page="2.70" data-line="1" id="l2.70.1"></span>ῥεῖ, τὸ δ’ αἱματῶδες διὰ τῆς κοίλης φέρεται κάτω.
<span class="lb" data-page="2.70" data-line="2" id="l2.70.2"></span>κατέγνωσται οὖν ἤδη καὶ ἥδε ἡ δόξα. διὰ τί γὰρ, ἀπὸ τῆς
<span class="lb" data-page="2.70" data-line="3" id="l2.70.3"></span>κοίλης μυρίων ἐκπεφυκυιῶν φλεβῶν, αἷμα μὲν εἰς τὰς ἄλλας
<span class="lb" data-page="2.70" data-line="4" id="l2.70.4"></span>ἁπάσας, ἡ δ’ ὀῤῥώδης ὑγρότης εἰς τὰς ἐπὶ τοὺς νεφροὺς
<span class="lb" data-page="2.70" data-line="5" id="l2.70.5"></span>φερομένας ἐκτρέπεται; τοῦτ’ αὐτὸ τὸ ζητούμενον οὐκ
<span class="lb" data-page="2.70" data-line="6" id="l2.70.6"></span>εἰρήκασιν, ἀλλὰ τὸ γινόμενον εἰπόντες μόνον οἴονται τὴν
<span class="lb" data-page="2.70" data-line="7" id="l2.70.7"></span>αἰτίαν ἀποδεδωκέναι. πάλιν οὖν, τὸ τρίτον τῷ σωτῆρι, τὴν
<span class="lb" data-page="2.70" data-line="8" id="l2.70.8"></span>χειρίστην ἁπασῶν δόξαν, ἐξευρημένην δὲ νῦν ὑπὸ Λύκου
<span class="lb" data-page="2.70" data-line="9" id="l2.70.9"></span>τοῦ Μακεδόνος, εὐδοκιμοῦσάν τε διὰ τὸ καινὸν, ἤδη λέγωμεν.
<span class="lb" data-page="2.70" data-line="10" id="l2.70.10"></span>ἀπεφῄνατο γὰρ δὴ ὁ Λύκος οὗτος, ὥσπερ ἐξ ἀδύτου
<span class="lb" data-page="2.70" data-line="11" id="l2.70.11"></span>τινὸς χρησμὸν ἀποφθεγγόμενος, περίττωμα τῆς τῶν
<span class="lb" data-page="2.70" data-line="12" id="l2.70.12"></span>νεφρῶν θρέψεως εἶναι τὸ οὖρον. ὅτι μὲν οὖν αὐτὸ τὸ πινόμενον
<span class="lb" data-page="2.70" data-line="13" id="l2.70.13"></span>ἅπαν οὖρον γίνεται, πλὴν εἴ τι κατὰ τῶν διαχωρημάτων
<span class="lb" data-page="2.70" data-line="14" id="l2.70.14"></span>ὑπῆλθεν, ἢ εἰς ἱδρῶτας ἀπεχώρησεν, ἢ κατὰ τὴν
<span class="lb" data-page="2.70" data-line="15" id="l2.70.15"></span>ἄδηλον διαπνοὴν, ἐναργῶς ἐνδείκνυται τὸ πλῆθος τῶν
<span class="lb" data-page="2.70" data-line="16" id="l2.70.16"></span>καθ’ ἑκάστην ἡμέραν οὐρουμένων. ἐν χειμῶνι δὲ μάλιστα
<span class="lb" data-page="2.70" data-line="17" id="l2.70.17"></span>μαθεῖν ἐστιν ἐπὶ τῶν ἀργούντων μὲν, κωθωνιζομένων δὲ,
<span class="lb" data-page="2.70" data-line="18" id="l2.70.18"></span>καὶ μάλιστ’ εἰ λεπτὸς ὁ οἶνος εἴη καὶ πόριμος· οὐροῦσι
<span class="pb" data-page="2.71" id="p2.71"></span>
<span class="lb" data-page="2.71" data-line="1" id="l2.71.1"></span>γὰρ οὗτοι διὰ ταχέων, ὀλίγου δεῖν, ὅσον περ καὶ πίνουσιν.
<span class="lb" data-page="2.71" data-line="2" id="l2.71.2"></span>ὅτι δὲ καὶ ὁ Ἐρασίστρατος οὕτως ἐγίνωσκεν, οἱ τὸ πρῶτον
<span class="lb" data-page="2.71" data-line="3" id="l2.71.3"></span>αὐτοῦ ἀνεγνωκότες σύγγραμμα τῶν καθόλου λόγων ἐπίστανται.
<span class="lb" data-page="2.71" data-line="4" id="l2.71.4"></span>ὥσθ’ ὁ Λύκος οὔτ’ ἀληθῆ λέγων φαίνεται, οὔτ’
<span class="lb" data-page="2.71" data-line="5" id="l2.71.5"></span>Ἐρασιστράτεια, δῆλον δὲ, ὡς οὔτ’ Ἀσκληπιάδεια, πολὺ δὲ
<span class="lb" data-page="2.71" data-line="6" id="l2.71.6"></span>μᾶλλον οὔθ’ Ἱπποκράτεια. λευκῷ τοίνυν, κατὰ τὴν παροιμίαν,
<span class="lb" data-page="2.71" data-line="7" id="l2.71.7"></span>ἔοικε κόρακι, μήτ’ αὐτοῖς τοῖς κόραξιν ἀναμιχθῆναι
<span class="lb" data-page="2.71" data-line="8" id="l2.71.8"></span>δυναμένῳ διὰ τὴν χρόαν, μήτε ταῖς περιστεραῖς διὰ τὸ
<span class="lb" data-page="2.71" data-line="9" id="l2.71.9"></span>μέγεθος. ἀλλ’ οὔτι που τούτου γ’ ἕνεκα παροπτέος. ἴσως
<span class="lb" data-page="2.71" data-line="10" id="l2.71.10"></span>γάρ τι λέγει θαυμαστὸν, ὃ μηδεὶς τῶν ἔμπροσθεν ἔγνω.
<span class="lb" data-page="2.71" data-line="11" id="l2.71.11"></span>τὸ μὲν οὖν ἅπαντα τὰ τρεφόμενα μόρια ποιεῖν τι περίττωμα
<span class="lb" data-page="2.71" data-line="12" id="l2.71.12"></span>συγχωροῦμεν, τὸ δὲ τοὺς νεφροὺς μόνους, οὕτω σμικρὰ
<span class="lb" data-page="2.71" data-line="13" id="l2.71.13"></span>σώματα, χόας ὅλους τέτταρας ἢ καὶ πλείους ἴσχειν
<span class="lb" data-page="2.71" data-line="14" id="l2.71.14"></span>ἐνίοτε περιττώματος, οὔθ’ ὁμολογούμενον, οὔτε λόγον ἔχον.
<span class="lb" data-page="2.71" data-line="15" id="l2.71.15"></span>τὸ γὰρ ἑκάστου τῶν μειζόνων σπλάγχνων περίττωμα πλεῖον
<span class="lb" data-page="2.71" data-line="16" id="l2.71.16"></span>ἀναγκαῖον ὑπάρχειν. <span class="milestone ed2page" data-n="5.31" data-unit="ed2page" id="ed2page.5.31"></span>οἷον αὐτίκα τὸ τοῦ πνεύμονος,
<span class="lb" data-page="2.71" data-line="17" id="l2.71.17"></span>εἴπερ ἀνάλογον τῷ μεγέθει τοῦ σπλάγχνου γίνοιτο, πολλαπλάσιον
<span class="pb" data-page="2.72" id="p2.72"></span>
<span class="lb" data-page="2.72" data-line="1" id="l2.72.1"></span>ἔσται δήπου τοῦ κατὰ τοὺς νεφροὺς, ὥσθ’ ὅλος μὲν ὁ
<span class="lb" data-page="2.72" data-line="2" id="l2.72.2"></span>θώραξ ἐμπλησθήσεται, πνιγήσεται δ’ αὐτίκα τὸ ζῶον.
<span class="lb" data-page="2.72" data-line="3" id="l2.72.3"></span>ἀλλ’ εἰ ἴσως φήσει τις γίγνεσθαι καθ’ ἕκαστον τῶν ἄλλων
<span class="lb" data-page="2.72" data-line="4" id="l2.72.4"></span>μορίων περίττωμα, διὰ ποίων κύστεων ἐκκρίνεται; εἰ γὰρ
<span class="lb" data-page="2.72" data-line="5" id="l2.72.5"></span>οἱ νεφροὶ τοῖς κωθωνιζομένοις τρεῖς ἢ τέτταρας ἐνίοτε χόας
<span class="lb" data-page="2.72" data-line="6" id="l2.72.6"></span>ποιοῦσι περιττώματος, ἑκάστου τῶν ἄλλων σπλάγχνων
<span class="lb" data-page="2.72" data-line="7" id="l2.72.7"></span>πολλῷ πλείους ἔσονται, καὶ πίθου τινὸς οὕτω μεγίστου
<span class="lb" data-page="2.72" data-line="8" id="l2.72.8"></span>δεήσει τοῦ δεξομένου τὰ πάντων περιττώματα. καίτοι πολλάκις,
<span class="lb" data-page="2.72" data-line="9" id="l2.72.9"></span>ὅσον ἔπιέ τις, ὀλίγου δεῖν, ἅπαν οὔρησεν, ὡς ἂν ἐπὶ
<span class="lb" data-page="2.72" data-line="10" id="l2.72.10"></span>τοὺς νεφροὺς φερομένου τοῦ πόματος ἅπαντος. ἔοικεν οὖν ὁ
<span class="lb" data-page="2.72" data-line="11" id="l2.72.11"></span>τὸ τρίτον ἐξαπατῶν οὕτως οὐδὲν ἀνύειν, ἀλλ’ εὐθὺς γεγονέναι
<span class="lb" data-page="2.72" data-line="12" id="l2.72.12"></span>κατάφωρος, καὶ μένειν ἔτι τὸ ἐξαρχῆς ἄπορον Ἐρασιστράτῳ
<span class="lb" data-page="2.72" data-line="13" id="l2.72.13"></span>τε καὶ τοῖς ἄλλοις ἅπασι, πλὴν Ἱπποκράτους.
<span class="lb" data-page="2.72" data-line="14" id="l2.72.14"></span>διατρίβω δ’ ἑκὼν ἐν τῷ τόπῳ, σαφῶς εἰδὼς, ὅτι μηδὲν
<span class="lb" data-page="2.72" data-line="15" id="l2.72.15"></span>εἰπεῖν ἔχει μηδεὶς ἄλλος περὶ τῆς τῶν νεφρῶν ἐνεργείας,
<span class="lb" data-page="2.72" data-line="16" id="l2.72.16"></span>ἀλλ’ ἀναγκαῖον, ἢ τῶν μαγείρων ἀμαθεστέρους φαίνεσθαι,
<span class="lb" data-page="2.72" data-line="17" id="l2.72.17"></span>μηδ’ ὅτι διηθεῖται δι’ αὐτῶν τὸ οὖρον ὁμολογοῦντας, ἢ
<span class="pb" data-page="2.73" id="p2.73"></span>
<span class="lb" data-page="2.73" data-line="1" id="l2.73.1"></span>τοῦτο συγχωρήσαντας μηδὲν ἔτ’ ἔχειν εἰπεῖν ἕτερον αἴτιον
<span class="lb" data-page="2.73" data-line="2" id="l2.73.2"></span>τῆς διακρίσεως πλὴν τῆς ὁλκῆς. ἀλλ’ εἰ μὴ τῶν οὔρων ἡ
<span class="lb" data-page="2.73" data-line="3" id="l2.73.3"></span>φορὰ τῇ πρὸς τὸ κενούμενον ἀκολουθίᾳ γίγνεται, δῆλον
<span class="lb" data-page="2.73" data-line="4" id="l2.73.4"></span>ὡς οὐδ’ ἡ τοῦ αἵματος, οὐδ’ ἡ τῆς χολῆς, ἢ, εἴπερ ἐκείνων,
<span class="lb" data-page="2.73" data-line="5" id="l2.73.5"></span>καὶ τούτου. πάντως γὰρ ὡσαύτως ἀναγκαῖον ἐπιτελεῖσθαι,
<span class="lb" data-page="2.73" data-line="6" id="l2.73.6"></span>καὶ κατ’ αὐτὸν τὸν Ἐρασίστρατον. εἰρήσεται δὲ
<span class="lb" data-page="2.73" data-line="7" id="l2.73.7"></span>ἐπὶ πλέον ὑπὲρ αὐτῶν ἐν τῷ μετὰ ταῦτα γράμματι.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg010.1st1K-grc1:1.2">
<span class="pb page1" data-page="2.2" id="p2.2"></span>
<span class="milestone ed1page page1" data-n="0.88" data-unit="ed1page" id="ed1page.1.88"></span>
<span class="milestone ed2page page1" data-n="4.9" data-unit="ed2page" id="ed2page.5.9"></span>
            <p>
<span class="lb" data-page="2.2" data-line="6" id="l2.2.6"></span><span class="milestone ed2page" data-n="5.9" data-unit="ed2page" id="ed2page.5.9"></span>Καὶ ζητήσομεν κατὰ τόνδε τὸν λόγον, ὑπὸ
<span class="lb" data-page="2.2" data-line="7" id="l2.2.7"></span>τίνων γίνεται δυνάμεων αὐτά γε ταῦτα, καὶ εἰ δή τι ἄλλο
<span class="lb" data-page="2.2" data-line="8" id="l2.2.8"></span>φύσεως ἔργον ἐστίν. ἀλλὰ πρότερόν γε διελέσθαι τε χρὴ
<span class="lb" data-page="2.2" data-line="9" id="l2.2.9"></span>καὶ μηνῦσαι σαφῶς ἕκαστον τῶν ὀνομάτων, οἷς χρησόμεθα
<span class="lb" data-page="2.2" data-line="10" id="l2.2.10"></span>κατὰ τόνδε τὸν λόγον, καὶ ἐφ’ ὅ τι φέρομεν πρᾶγμα. γενήσεται
<span class="lb" data-page="2.2" data-line="11" id="l2.2.11"></span>δὲ τοῦτο εὐθὺς ἔργων φυσικῶν διδασκαλία σὺν ταῖς
<span class="lb" data-page="2.2" data-line="12" id="l2.2.12"></span>τῶν ὀνομάτων ἐξηγήσεσιν. ὅταν οὖν τι σῶμα κατὰ μηδὲν
<span class="lb" data-page="2.2" data-line="13" id="l2.2.13"></span>ἐξαλλάττηται τῶν προϋπαρχόντων, ἡσυχάζειν αὐτό φαμεν·
<span class="lb" data-page="2.2" data-line="14" id="l2.2.14"></span>εἰ δ’ ἐξίσταταί πη τοῦτο, κατ’ ἐκεῖνο κινεῖσθαι. καὶ τοίνυν
<span class="lb" data-page="2.2" data-line="15" id="l2.2.15"></span>ἐπεὶ πολυειδῶς ἐξίσταται, πολυειδῶς κινηθήσεται. καὶ
<span class="lb" data-page="2.2" data-line="16" id="l2.2.16"></span>γὰρ εἰ λευκὸν ὑπάρχον μελαίνοιτο, καὶ εἰ μέλαν λευκαίνοιτο,
<span class="lb" data-page="2.2" data-line="17" id="l2.2.17"></span>κινεῖται κατὰ χρόαν. καὶ εἰ γλυκὺ τέως ὑπάρχον αὖθις
<span class="pb" data-page="2.3" id="p2.3"></span>
<span class="lb" data-page="2.3" data-line="1" id="l2.3.1"></span>αὐστηρὸν, ἢ ἔμπαλιν ἐξ αὐστηροῦ γλυκὺ γίνοιτο, καὶ τοῦτ’
<span class="lb" data-page="2.3" data-line="2" id="l2.3.2"></span>ἂν κινεῖσθαι λέγοιτο κατὰ τὸν χυμόν. ἄμφω δὲ ταῦτά τε
<span class="lb" data-page="2.3" data-line="3" id="l2.3.3"></span>καὶ τὰ προειρημένα κατὰ ποιότητα κινεῖσθαι λεχθήσεται.
<span class="lb" data-page="2.3" data-line="4" id="l2.3.4"></span>καὶ οὐ μόνον γε τὰ κατὰ τὴν χρόαν καὶ τὸν χυμὸν ἐξαλλαττόμενα
<span class="lb" data-page="2.3" data-line="5" id="l2.3.5"></span>κινεῖσθαί φαμεν, ἀλλὰ καὶ τὸ θερμότερον ἐκ ψυχροτέρου
<span class="lb" data-page="2.3" data-line="6" id="l2.3.6"></span>γινόμενον ἢ ψυχρότερον ἐκ θερμοτέρου κινεῖσθαι καὶ
<span class="lb" data-page="2.3" data-line="7" id="l2.3.7"></span>τοῦτο λέγομεν, ὥσπερ γε καὶ εἴ τι ξηρὸν ἐξ ὑγροῦ ἢ ὑγρὸν
<span class="lb" data-page="2.3" data-line="8" id="l2.3.8"></span>ἐκ ξηροῦ γίνοιτο. κοινὸν δὲ κατὰ τούτων ἁπάντων ὄνομα
<span class="lb" data-page="2.3" data-line="9" id="l2.3.9"></span>φέρομεν τὴν ἀλλοίωσιν, ἕν τι τοῦτο γένος κινήσεως. ἕτερον
<span class="lb" data-page="2.3" data-line="10" id="l2.3.10"></span>δὲ γένος ἐπὶ τοῖς τὰς χώρας ἀμείβουσι σώμασι καὶ τόπον
<span class="lb" data-page="2.3" data-line="11" id="l2.3.11"></span>ἐκ τόπου μεταλλάττειν λεγομένοις. ὄνομα δὲ καὶ τούτῳ
<span class="lb" data-page="2.3" data-line="12" id="l2.3.12"></span>φορά. αὗται μὲν οὖν αἱ δύο κινήσεις ἁπλαῖ καὶ πρῶται.
<span class="lb" data-page="2.3" data-line="13" id="l2.3.13"></span>σύνθετοι δ’ ἐξ αὐτῶν αὔξησίς τε καὶ φθίσις, ὅταν ἐξ
<span class="lb" data-page="2.3" data-line="14" id="l2.3.14"></span>ἐλάττονός τι μεῖζον, ἢ ἐκ μείζονος ἔλαττον γίνηται, φυλάττον
<span class="lb" data-page="2.3" data-line="15" id="l2.3.15"></span>τὸ οἰκεῖον εἶδος. ἕτεραι δὲ δύο κινήσεις γένεσις καὶ
<span class="lb" data-page="2.3" data-line="16" id="l2.3.16"></span>φθορά. γένεσις μὲν ἡ εἰς οὐσίαν ἀγωγὴ, φθορὰ δὲ ἡ
<span class="lb" data-page="2.3" data-line="17" id="l2.3.17"></span>ἐναντία. πάσαις δὲ ταῖς κινήσεσι κοινὸν ἡ ἐξάλλαξις τοῦ
<span class="pb" data-page="2.4" id="p2.4"></span>
<span class="lb" data-page="2.4" data-line="1" id="l2.4.1"></span>προϋπάρχοντος· ὥσπερ οὖν καὶ ταῖς ἡσυχίαις ἡ φυλακὴ τῶν
<span class="lb" data-page="2.4" data-line="2" id="l2.4.2"></span>προϋπαρχόντων. ἀλλ’ ὅτι μὲν ἐξαλλάττεται καὶ πρὸς τὴν
<span class="lb" data-page="2.4" data-line="3" id="l2.4.3"></span>ὄψιν, καὶ πρὸς τὴν γεῦσιν, καὶ πρὸς τὴν ἁφὴν, αἷμα γινόμενα
<span class="lb" data-page="2.4" data-line="4" id="l2.4.4"></span>τὰ σιτία, συγχωροῦσιν· ὅτι δὲ καὶ κατ’ ἀλήθειαν,
<span class="lb" data-page="2.4" data-line="5" id="l2.4.5"></span>οὐκέτι τοῦθ’ ὁμολογοῦσιν οἱ σοφισταί. οἱ μὲν γάρ τινες
<span class="lb" data-page="2.4" data-line="6" id="l2.4.6"></span>αὐτῶν ἅπαντα τὰ τοιαῦτα τῶν ἡμετέρων αἰσθήσεων ἀπάτας
<span class="lb" data-page="2.4" data-line="7" id="l2.4.7"></span>τινὰς καὶ παραγωγὰς εἶναι νομίζουσιν, ἄλλοτε ἄλλως πασχουσῶν,
<span class="lb" data-page="2.4" data-line="8" id="l2.4.8"></span>τῆς ὑποκειμένης οὐσίας μηδὲν τούτων, οἷς ἐπονομάζεται,
<span class="lb" data-page="2.4" data-line="9" id="l2.4.9"></span>δεχομένης. οἱ δέ τινες εἶναι μὲν ἐν αὐτῇ βούλονται
<span class="lb" data-page="2.4" data-line="10" id="l2.4.10"></span>φύσει τὰς ποιότητας, ἀμεταβλήτους δὲ καὶ ἀτρέπτους
<span class="lb" data-page="2.4" data-line="11" id="l2.4.11"></span>ἐξ αἰῶνος εἰς αἰῶνα, καὶ τὰς φαινομένας ταύτας ἀλλοιώσεις
<span class="lb" data-page="2.4" data-line="12" id="l2.4.12"></span>ἐν αὐτῇ τῇ διακρίσει τε καὶ συγκρίσει γίνεσθαί φασιν, ὡς
<span class="lb" data-page="2.4" data-line="13" id="l2.4.13"></span>Ἀναξαγόρας. εἰ δὴ τούτους ἐκτραπόμενος ἐλέγχοιμι, μεῖζον
<span class="lb" data-page="2.4" data-line="14" id="l2.4.14"></span>ἄν μοι τὸ πάρεργον τοῦ ἔργου γένοιτο. εἰ μὲν γὰρ οὐκ
<span class="lb" data-page="2.4" data-line="15" id="l2.4.15"></span>ἴσασιν, ὅσα περὶ τῆς καθ’ ὅλην τὴν οὐσίαν ἀλλοιώσεως Ἀριστοτέλει
<span class="lb" data-page="2.4" data-line="16" id="l2.4.16"></span>τε καὶ μετὰ τοῦτον Χρυσίππῳ γέγραπται, παρακαλέσαι
<span class="lb" data-page="2.4" data-line="17" id="l2.4.17"></span>χρὴ τοῖς ἐκείνων αὐτοὺς ὁμιλῆσαι γράμμασιν· εἰ δὲ
<span class="lb" data-page="2.4" data-line="18" id="l2.4.18"></span>γινώσκοντες ἔπειθ’ ἑκόντες τὰ χείρω πρὸ τῶν βελτιόνων
<span class="pb" data-page="2.5" id="p2.5"></span>
<span class="lb" data-page="2.5" data-line="1" id="l2.5.1"></span>αἱροῦνται, μάταια δήπου καὶ τὰ ἡμέτερα νομιοῦσιν. ὅτι δὲ
<span class="lb" data-page="2.5" data-line="2" id="l2.5.2"></span>καὶ Ἱπποκράτης οὕτως ἐγίνωσκεν, Ἀριστοτέλους ὢν ἔτι πρότερος,
<span class="lb" data-page="2.5" data-line="3" id="l2.5.3"></span>ἐν ἑτέροις ἡμῖν ἐπιδέδεικται. πρῶτος γὰρ οὗτος
<span class="lb" data-page="2.5" data-line="4" id="l2.5.4"></span>ἁπάντων ὧν ἴσμεν ἰατρῶν τε καὶ φιλοσόφων ἀποδεικνύειν
<span class="lb" data-page="2.5" data-line="5" id="l2.5.5"></span>ἐπεχείρησε, τέτταρας <span class="milestone ed2page" data-n="5.10" data-unit="ed2page" id="ed2page.5.10"></span>εἶναι τὰς πάσας δραστικὰς
<span class="lb" data-page="2.5" data-line="6" id="l2.5.6"></span>εἰς ἀλλήλας ποιότητας, ὑφ’ ὧν γίνεταί τε καὶ φθείρεται
<span class="lb" data-page="2.5" data-line="7" id="l2.5.7"></span>πάνθ’, ὅσα γένεσίν τε καὶ φθορὰν ἐπιδέχεται. καὶ μέντοι
<span class="lb" data-page="2.5" data-line="8" id="l2.5.8"></span>καὶ τὸ κεράννυσθαι δι’ ἀλλήλων ὅλας αὐτὰς δι’ ὅλων,
<span class="lb" data-page="2.5" data-line="9" id="l2.5.9"></span>Ἱπποκράτης ἁπάντων ὧν ἴσμεν πρῶτος ἔγνω. καὶ τὰς ἀρχὰς
<span class="lb" data-page="2.5" data-line="10" id="l2.5.10"></span>τῶν ἀποδείξεων, ὧν ὕστερον Ἀριστοτέλης μετεχειρίσατο,
<span class="lb" data-page="2.5" data-line="11" id="l2.5.11"></span>παρ’ ἐκείνῳ προτέρῳ γεγραμμένας ἐστὶν εὑρεῖν. εἰ δ’, ὥσπερ
<span class="lb" data-page="2.5" data-line="12" id="l2.5.12"></span>τὰς ποιότητας, οὕτω καὶ τὰς οὐσίας δι’ ὅλων κεράννυσθαι
<span class="lb" data-page="2.5" data-line="13" id="l2.5.13"></span>χρὴ νομίζειν, ὡς ὕστερον ἀπεφῄνατο Ζήνων ὁ Κιττιεὺς,
<span class="lb" data-page="2.5" data-line="14" id="l2.5.14"></span>οὐχ ἡγοῦμαι δεῖν ἔτι περὶ τούτου κατὰ τόνδε τὸν λόγον
<span class="lb" data-page="2.5" data-line="15" id="l2.5.15"></span>ἐπεξιέναι· μόνην γὰρ εἰς τὰ παρόντα δέομαι γινώσκεσθαι
<span class="lb" data-page="2.5" data-line="16" id="l2.5.16"></span>τὴν δι’ ὅλης τῆς οὐσίας ἀλλοίωσιν, ἵνα μή τις ὀστοῦ, καὶ
<span class="lb" data-page="2.5" data-line="17" id="l2.5.17"></span>νεύρου, καὶ σαρκὸς, καὶ τῶν ἄλλων ἑκάστου μορίων οἷον ἐς
<span class="lb" data-page="2.5" data-line="18" id="l2.5.18"></span>μισγάγκειάν τινα τῷ ἄρτῳ νομίσῃ περιέχεσθαι, κᾄπειτα ἐν ﻿
<span class="pb" data-page="2.6" id="p2.6"></span>
<span class="lb" data-page="2.6" data-line="1" id="l2.6.1"></span>τῷ σώματι διακρινόμενον πρὸς τὸ ὁμόφυλον ἕκαστον ἰέναι.
<span class="lb" data-page="2.6" data-line="2" id="l2.6.2"></span>καίτοι πρό γε τῆς διακρίσεως αἷμα φαίνεται γινόμενος ὁ πᾶς
<span class="lb" data-page="2.6" data-line="3" id="l2.6.3"></span>ἄρτος. εἰ γοῦν παμπόλλῳ τις χρόνῳ μηδὲν ἄλλο εἴη σιτίον
<span class="lb" data-page="2.6" data-line="4" id="l2.6.4"></span>προσφερόμενος, οὐδὲν ἧττον ἐν ταῖς φλεψὶν αἷμα περιεχόμενον
<span class="lb" data-page="2.6" data-line="5" id="l2.6.5"></span>ἕξει. καὶ φανερῶς τοῦτο τὴν τῶν ἀμετάβλητα τὰ στοιχεῖα
<span class="lb" data-page="2.6" data-line="6" id="l2.6.6"></span>τιθεμένων ἐξελέγχει δόξαν· ὥσπερ γ’, οἶμαι, καὶ τοὔλαιον
<span class="lb" data-page="2.6" data-line="7" id="l2.6.7"></span>εἰς τὴν τοῦ λύχνου φλόγα καταναλισκόμενον ἅπαν,
<span class="lb" data-page="2.6" data-line="8" id="l2.6.8"></span>καὶ τὰ ξύλα πῦρ μικρὸν ὕστερον γινόμενα. καίτοι τό γ’
<span class="lb" data-page="2.6" data-line="9" id="l2.6.9"></span>ἀντιλέγειν αὐτοῖς ἠρνησάμην, ἀλλ’ ἐπεὶ τῆς ἰατρικῆς ὕλης
<span class="lb" data-page="2.6" data-line="10" id="l2.6.10"></span>ἦν τὸ παράδειγμα, καὶ χρήζω πρὸς τὸν παρόντα λόγον αὐτοῦ,
<span class="lb" data-page="2.6" data-line="11" id="l2.6.11"></span>διὰ τοῦτ’ ἐμνημόνευσα. καταλιπόντες οὖν, ὡς ἔφην,
<span class="lb" data-page="2.6" data-line="12" id="l2.6.12"></span>τὴν πρὸς τούτους ἀντιλογίαν, τοῖς βουλομένοις τά τε παρὰ
<span class="lb" data-page="2.6" data-line="13" id="l2.6.13"></span>τῶν παλαιῶν ἐκμανθάνειν, κᾀξ ὧν ἡμεῖς ἰδίᾳ περὶ αὐτῶν
<span class="lb" data-page="2.6" data-line="14" id="l2.6.14"></span>ἐπεσκέμμεθα τὸν ἑξῆς λόγον ἅπαντα ποιησόμεθα, ζητοῦντες,
<span class="lb" data-page="2.6" data-line="15" id="l2.6.15"></span>ὑπὲρ ὧν ἐξ ἀρχῆς προὐθέμεθα, πόσαι τε καὶ τίνες εἰσὶν αἱ
<span class="lb" data-page="2.6" data-line="16" id="l2.6.16"></span>τῆς φύσεως δυνάμεις, καὶ τί ποιεῖν ἔργον ἑκάστῃ πέφυκεν.
<span class="lb" data-page="2.6" data-line="17" id="l2.6.17"></span>ἔργον δὲ δηλονότι καλῶ τὸ γεγονὸς ἤδη καὶ συμπεπληρωμένον
<span class="pb" data-page="2.7" id="p2.7"></span>
<span class="lb" data-page="2.7" data-line="1" id="l2.7.1"></span>ὑπὸ τῆς ἐνεργείας αὐτῶν, οἶον τὸ αἷμα, τὴν σάρκα
<span class="lb" data-page="2.7" data-line="2" id="l2.7.2"></span>καὶ τὸ νεῦρον· ἐνέργειαν δὲ τὴν δραστικὴν ὀνομάζω κίνησιν,
<span class="lb" data-page="2.7" data-line="3" id="l2.7.3"></span>καὶ τὴν ταύτης αἰτίαν δύναμιν. ἐπεὶ γὰρ ἐν τῷ τὸ
<span class="lb" data-page="2.7" data-line="4" id="l2.7.4"></span>σιτίον αἷμα γίνεσθαι παθητικὴ μὲν ἡ τοῦ σιτίου, δραστικὴ
<span class="lb" data-page="2.7" data-line="5" id="l2.7.5"></span>δ’ ἡ τῆς φλεβὸς γίνεται κίνησις, ὡσαύτως δὲ κᾀν τῷ μεταφέρειν
<span class="lb" data-page="2.7" data-line="6" id="l2.7.6"></span>τὰ κῶλα κινεῖ μὲν ὁ μῦς, κινεῖται δὲ τὰ ὀστᾶ,
<span class="lb" data-page="2.7" data-line="7" id="l2.7.7"></span>τὴν μὲν τῆς φλεβὸς καὶ τῶν μυῶν κίνησιν ἐνέργειαν εἷναί
<span class="lb" data-page="2.7" data-line="8" id="l2.7.8"></span>φημι· τὴν <span class="milestone ed1page" data-n="1.88" data-unit="ed1page" id="ed1page.1.88"></span>δὲ τῶν σιτίων καὶ τῶν ὀστῶν σύμπτωμά
<span class="lb" data-page="2.7" data-line="9" id="l2.7.9"></span>τε καὶ πάθημα. τὰ μὲν γὰρ ἀλλοιοῦται, τὰ δὲ φέρεται.
<span class="lb" data-page="2.7" data-line="10" id="l2.7.10"></span>τὴν μὲν οὖν ἐνέργειαν ἐγχωρεῖ καλεῖν καὶ ἔργον τι φύσεως,
<span class="lb" data-page="2.7" data-line="11" id="l2.7.11"></span>οἷον τὴν πέψιν, τὴν ἀνάδοσιν, τὴν αἱμάτωσιν, οὐ μὴν τὸ
<span class="lb" data-page="2.7" data-line="12" id="l2.7.12"></span>γ’ ἔργον ἐξ ἅπαντος ἐνέργειαν. ἡ γάρ τοι σὰρξ ἔργον μέν
<span class="lb" data-page="2.7" data-line="13" id="l2.7.13"></span>ἐστι τῆς φύσεως, οὐ μὴν ἐνέργειά γε. δῆλον οὗν, ὡς θάτερον
<span class="lb" data-page="2.7" data-line="14" id="l2.7.14"></span>μὲν τῶν ὀνομάτων διχῶς λέγεται, θάτερον δ’ οὔ.
</p>
          </article>

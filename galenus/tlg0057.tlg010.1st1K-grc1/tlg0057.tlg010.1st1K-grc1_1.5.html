<article xmlns="http://www.w3.org/1999/xhtml" id="urn:cts:greekLit:tlg0057.tlg010.1st1K-grc1:1.5">
<span class="pb page1" data-page="2.10" id="p2.10"></span>
<span class="milestone ed1page page1" data-n="1.88" data-unit="ed1page" id="ed1page.1.88"></span>
<span class="milestone ed2page page1" data-n="5.11" data-unit="ed2page" id="ed2page.5.11"></span>
            <p>
<span class="lb" data-page="2.10" data-line="6" id="l2.10.6"></span>Ἔργα μὲν οὖν τῆς φύσεως, ἔτι μὲν κυουμένου
<span class="lb" data-page="2.10" data-line="7" id="l2.10.7"></span>τε καὶ διαπλαττομένου τοῦ ζώου, τὰ σύμπαντ’ ἐστὶ τοῦ σώματος
<span class="lb" data-page="2.10" data-line="8" id="l2.10.8"></span>μόρια· γεννηθέντος δὲ τούτου, κοινὸν ἐφ’ ἅπασιν
<span class="lb" data-page="2.10" data-line="9" id="l2.10.9"></span>ἔργον ἡ εἰς τὸ τέλειον ἑκάστῳ μέγεθος ἀγωγὴ, καὶ μετὰ
<span class="lb" data-page="2.10" data-line="10" id="l2.10.10"></span>ταῦτα ἡ μέχρι τοῦ δυνατοῦ διαμονή. ἐνέργειαι δ’ ἐπὶ τρισὶ
<span class="lb" data-page="2.10" data-line="11" id="l2.10.11"></span>τοῖς εἰρημένοις ἔργοις τρεῖς ἐξ ἀνάγκης, ἐφ’ ἑκάστῳ μία,
<span class="lb" data-page="2.10" data-line="12" id="l2.10.12"></span>γένεσίς τε καὶ αὔξησις καὶ θρέψις. ἀλλ’ ἡ μὲν γένεσις
<span class="lb" data-page="2.10" data-line="13" id="l2.10.13"></span>οὐχ ἁπλῆ τις ἐνέργεια τῆς φύσεως, ἀλλ’ ἐξ ἀλλοιώσεώς τε
<span class="lb" data-page="2.10" data-line="14" id="l2.10.14"></span>καὶ διαπλάσεώς ἐστι σύνθετος. ἵνα μὲν γὰρ ὀστοῦν γένηται,
<span class="lb" data-page="2.10" data-line="15" id="l2.10.15"></span>καὶ νεῦρον, καὶ φλὲψ, καὶ τῶν ἄλλων ἕκαστον, ἀλλοιοῦσθαι
<span class="lb" data-page="2.10" data-line="16" id="l2.10.16"></span>χρὴ τὴν ὑποβεβλημένην οὐσίαν, ἐξ ἧς γίγνεται τὸ
<span class="lb" data-page="2.10" data-line="17" id="l2.10.17"></span>ζῶον· ἵνα δὲ καὶ σχῆμα τὸ δέον, καὶ θέσιν, καὶ κοιλότητάς
<span class="lb" data-page="2.10" data-line="18" id="l2.10.18"></span>τινας, καὶ ἀποφύσεις, καὶ συμφύσεις, <span class="milestone ed2page" data-n="5.12" data-unit="ed2page" id="ed2page.5.12"></span>καὶ τἄλλα
<span class="pb" data-page="2.11" id="p2.11"></span>
<span class="lb" data-page="2.11" data-line="1" id="l2.11.1"></span>τὰ τοιαῦτα κτήσηται, διαπλάττεσθαι χρὴ τὴν ἀλλοιουμένην
<span class="lb" data-page="2.11" data-line="2" id="l2.11.2"></span>οὐσίαν, ἣν δὴ καὶ ὕλην τοῦ ζώου καλῶν, ὡς τῆς νεὼς τὰ
<span class="lb" data-page="2.11" data-line="3" id="l2.11.3"></span>ξύλα καὶ τῆς εἰκόνος τὸν κηρὸν, οὐκ ἂν ἁμάρτοις. ἡ δὲ
<span class="lb" data-page="2.11" data-line="4" id="l2.11.4"></span>δὴ αὔξησις ἐπίδοσίς ἐστι καὶ διάστασις εἰς μῆκος καὶ
<span class="lb" data-page="2.11" data-line="5" id="l2.11.5"></span>βάθος καὶ πλάτος τῶν στερεῶν τοῦ ζώου μορίων, ὧνπερ
<span class="lb" data-page="2.11" data-line="6" id="l2.11.6"></span>καὶ ἡ διάπλασις ἦν. ἡ δὲ θρέψις πρόσθεσίς ἐστι τοῖς
<span class="lb" data-page="2.11" data-line="7" id="l2.11.7"></span>αὐτοῖς ἄνευ διαστάσεως.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg010.1st1K-grc1:1.7">
<span class="pb page1" data-page="2.16" id="p2.16"></span>
<span class="milestone ed1page page1" data-n="1.89" data-unit="ed1page" id="ed1page.1.89"></span>
<span class="milestone ed2page page1" data-n="5.13" data-unit="ed2page" id="ed2page.5.13"></span>
            <p>
<span class="lb" data-page="2.16" data-line="1" id="l2.16.1"></span>Ἐπὶ δὲ τὴν αὐξητικὴν ἤδη μεταβάντες δύναμιν,
<span class="lb" data-page="2.16" data-line="2" id="l2.16.2"></span>αὐτό γε τοῦθ’ ὑπομνήσωμεν πρῶτον, ὡς ὑπάρχει
<span class="lb" data-page="2.16" data-line="3" id="l2.16.3"></span>μὲν καὶ αὕτη τοῖς κυουμένοις, ὥσπερ καὶ ἡ θρεπτική· ἀλλ’
<span class="lb" data-page="2.16" data-line="4" id="l2.16.4"></span>οἷον ὑπηρέτιδές τινές εἰσι τηνικαῦτα τῶν προειρημένων δυνάμεων,
<span class="lb" data-page="2.16" data-line="5" id="l2.16.5"></span>ἀλλοιώσεως καὶ διαπλάσεως, οὐκ ἐν ἑαυταῖς ἔχουσαι
<span class="lb" data-page="2.16" data-line="6" id="l2.16.6"></span>τὸ πᾶν κῦρος. ἐπειδὰν δὲ τὸ τέλειον ἀπολάβῃ μέγεθος
<span class="lb" data-page="2.16" data-line="7" id="l2.16.7"></span>τὸ ζῶον, ἐν τῷ μετὰ τὴν ἀποκύησιν χρόνῳ παντὶ μέχρι
<span class="lb" data-page="2.16" data-line="8" id="l2.16.8"></span>τῆς ἀκμῆς ἡ μὲν αὐξητικὴ τηνικαῦτα κρατεῖ· βοηθοὶ
<span class="lb" data-page="2.16" data-line="9" id="l2.16.9"></span>δ’ αὐτῆς καὶ οἷον ὑπηρέτιδες ἥ τ’ ἀλλοιωτικὴ δύναμίς
<span class="lb" data-page="2.16" data-line="10" id="l2.16.10"></span>ἐστι καὶ ἡ θρεπτική. τί οὖν τὸ ἴδιόν ἐστι τῆς αὐξητικῆς
<span class="lb" data-page="2.16" data-line="11" id="l2.16.11"></span>δυνάμεως; εἰς πᾶν μέρος ἐκτεῖναι τὰ πεφυκότα. καλεῖται
<span class="lb" data-page="2.16" data-line="12" id="l2.16.12"></span>δ’ οὕτω τὰ στερεὰ μόρια τοῦ σώματος, ἀρτηρίαι, καὶ φλέβες,
<span class="lb" data-page="2.16" data-line="13" id="l2.16.13"></span>καὶ νεῦρα, καὶ ὀστᾶ, καὶ χόνδροι, καὶ ὑμένες, καὶ
<span class="lb" data-page="2.16" data-line="14" id="l2.16.14"></span>σύνδεσμοι, καὶ οἱ χιτῶνες ἅπαντες, οὓς στοιχειώδεις καὶ
<span class="lb" data-page="2.16" data-line="15" id="l2.16.15"></span>ὁμοιομερεῖς καὶ ἁπλοῦς ὀλίγον ἔμπροσθεν ἐκαλοῦμεν. ὅτῳ
<span class="lb" data-page="2.16" data-line="16" id="l2.16.16"></span>δὲ τρόπῳ τὴν εἰς πᾶν μέρος ἔκτασιν ἴσχουσιν, ἐγὼ
<span class="lb" data-page="2.16" data-line="17" id="l2.16.17"></span>φράσω, παράδειγμά τι πρότερον εἰπὼν ἕνεκα τοῦ σαφοῦς.
<span class="pb" data-page="2.17" id="p2.17"></span>
<span class="lb" data-page="2.17" data-line="1" id="l2.17.1"></span>τὰς κύστεις τῶν ὑῶν λαβόντες οἱ παῖδες, πληροῦσί τε
<span class="lb" data-page="2.17" data-line="2" id="l2.17.2"></span>πνεύματος καὶ τρίβουσιν ἐπὶ τῆς τέφρας πλησίον τοῦ
<span class="lb" data-page="2.17" data-line="3" id="l2.17.3"></span>πυρὸς, ὡς ἀλεαίνεσθαι μὲν, βλάπτεσθαι δὲ μηδέν. καὶ
<span class="lb" data-page="2.17" data-line="4" id="l2.17.4"></span>πολλή γε αὕτη ἡ παιδιὰ περί τε τὴν Ἰωνίαν καὶ ἐν ἄλλοις
<span class="lb" data-page="2.17" data-line="5" id="l2.17.5"></span>ἔθνεσιν οὐκ ὀλίγοις ἐστίν. ἐπιλέγουσι δὲ δὴ καί τινα
<span class="lb" data-page="2.17" data-line="6" id="l2.17.6"></span>ἔπη τρίβοντες ἐν μέτρῳ τέ τινι καὶ μέλει καὶ ῥυθμῷ·
<span class="lb" data-page="2.17" data-line="7" id="l2.17.7"></span><span class="milestone ed2page" data-n="5.14" data-unit="ed2page" id="ed2page.5.14"></span>καὶ ἔστι πάντα ταῦτα ῥήματα παρακέλευσις τῇ κύστει
<span class="lb" data-page="2.17" data-line="8" id="l2.17.8"></span>πρὸς τὴν αὔξησιν. ἐπειδὰν δ’ ἱκανῶς αὐτοῖς διατετάσθαι
<span class="lb" data-page="2.17" data-line="9" id="l2.17.9"></span>δοκῇ, πάλιν ἐμφυσῶσί τε καὶ ἐπιδιατείνουσι, καὶ αὖθις
<span class="lb" data-page="2.17" data-line="10" id="l2.17.10"></span>τρίβουσι, καὶ τοῦτο πλεονάκις ποιοῦσιν, ἄχρις ἂν αὐτοῖς ἡ
<span class="lb" data-page="2.17" data-line="11" id="l2.17.11"></span>κύστις ἱκανῶς ἔχειν δοκῇ τῆς αὐξήσεως. ἀλλ’ ἐν τούτοις
<span class="lb" data-page="2.17" data-line="12" id="l2.17.12"></span>γε τοῖς ἔργοις τῶν παίδων ἐναργῶς, ὅσον εἰς μέγεθος ἐπιδίδωσιν
<span class="lb" data-page="2.17" data-line="13" id="l2.17.13"></span>ἡ ἐντὸς εὐρυχωρία τῆς κύστεως, τοσοῦτον ἀναγκαῖον
<span class="lb" data-page="2.17" data-line="14" id="l2.17.14"></span>εἰς λεπτότητα καθαιρεῖσθαι τὸ σῶμα. καὶ εἴγε τὴν
<span class="lb" data-page="2.17" data-line="15" id="l2.17.15"></span>λεπτότητα ταύτην ἀνατρέφειν οἱ παῖδες οἷοί τε ἦσαν,
<span class="lb" data-page="2.17" data-line="16" id="l2.17.16"></span>ὁμοίως ἂν τῇ φύσει τὴν κύστιν ἐκ μικρᾶς μεγάλην ἀπειργάζοντο.
<span class="lb" data-page="2.17" data-line="17" id="l2.17.17"></span>νυνὶ δὲ τοῦτ’ αὐτοῖς ἐνδεῖ τὸ ἔργον, οὐδὲ καθ’
<span class="lb" data-page="2.17" data-line="18" id="l2.17.18"></span>ἕνα τρόπον εἰς μίμησιν ἐνδεχόμενον ἀχθῆναι, μὴ ὅτι τοῖς
<span class="pb" data-page="2.18" id="p2.18"></span>
<span class="lb" data-page="2.18" data-line="1" id="l2.18.1"></span>παισὶν, ἀλλ’ οὐδ’ ἄλλῳ τινὶ τῶν τελείων· μόνης γὰρ τῆς
<span class="lb" data-page="2.18" data-line="2" id="l2.18.2"></span>φύσεως ἴδιόν ἐστιν. ὥστ’ ἤδη σοι δῆλον, ὡς ἀναγκαία τοῖς
<span class="lb" data-page="2.18" data-line="3" id="l2.18.3"></span>αὐξανομένοις ἡ θρέψις. εἰ γὰρ διατείνοιτο μὲν, ἀνατρέφοιτο
<span class="lb" data-page="2.18" data-line="4" id="l2.18.4"></span>δὲ μὴ, φαντασίαν ψευδῆ μᾶλλον, οὐκ αὔξησιν ἀληθῆ
<span class="lb" data-page="2.18" data-line="5" id="l2.18.5"></span>τὰ τοιαῦτα σώματα κτήσεται. καίτοι καὶ τὸ διατείνεσθαι
<span class="lb" data-page="2.18" data-line="6" id="l2.18.6"></span>πάντη μόνοις τοῖς ὑπὸ φύσεως αὐξανομένοις ὑπάρχει. τὰ
<span class="lb" data-page="2.18" data-line="7" id="l2.18.7"></span>γὰρ ὑφ’ ἡμῶν διατεινόμενα σώματα, κατὰ μίαν τινὰ διάστασιν
<span class="lb" data-page="2.18" data-line="8" id="l2.18.8"></span>τοῦτο πάσχοντα, μειοῦται τοῖς λοιποῖς. οὐδὲ γάρ
<span class="lb" data-page="2.18" data-line="9" id="l2.18.9"></span>ἐστιν εὑρεῖν οὐδὲν, ὃ συνεχὲς ἔτι μένον καὶ ἀδιάσπαστον
<span class="lb" data-page="2.18" data-line="10" id="l2.18.10"></span>εἰς τὰς τρεῖς διαστάσεις ἐπεκτεῖναι δυνάμεθα. μόνης οὖν
<span class="lb" data-page="2.18" data-line="11" id="l2.18.11"></span>τῆς φύσεως τὸ πάντη διϊστάναι συνεχὲς ἑαυτῷ μένον ἔτι
<span class="lb" data-page="2.18" data-line="12" id="l2.18.12"></span>καὶ τὴν ἀρχαίαν ἅπασαν ἰδέαν φυλάττον τὸ σῶμα. καὶ
<span class="lb" data-page="2.18" data-line="13" id="l2.18.13"></span>τοῦτ’ ἔστιν ἡ αὔξησις, ἄνευ τῆς ἐπιῤῥεούσης τε καὶ προσπλαττομένης
<span class="lb" data-page="2.18" data-line="14" id="l2.18.14"></span>τροφῆς μὴ δυναμένη γενέσθαι.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg010.1st1K-grc1:2.1">
<span class="pb page1" data-page="2.74" id="p2.74"></span>
<span class="milestone ed1page page1" data-n="1.97" data-unit="ed1page" id="ed1page.1.97"></span>
<span class="milestone ed2page page1" data-n="5.31" data-unit="ed2page" id="ed2page.5.31"></span>
            <h2>ΓΑΛΗΝΟΥ ΠΕΡΙ ΔΥΝΑΜΕΩΝ ΦΥΣΙΚΩΝ
<br></br>ΒΙΒΛΙΟΝ ΔΕΥΤΕΡΟΝ.
</h2>
            <p>
<span class="lb" data-page="2.74" data-line="1" id="l2.74.1"></span>Ὅτι μὲν οὖν ἀναγκαῖόν ἐστιν οὐκ Ἐρασιστράτῳ
<span class="lb" data-page="2.74" data-line="2" id="l2.74.2"></span>μόνον, ἀλλὰ καὶ τοῖς ἄλλοις ἅπασιν, ὅσοι μέλλουσι
<span class="lb" data-page="2.74" data-line="3" id="l2.74.3"></span>περὶ διακρίσεως οὔρων ἐρεῖν τι χρηστὸν, ὁμολογῆσαι,
<span class="lb" data-page="2.74" data-line="4" id="l2.74.4"></span>δύναμίν τινα ὑπάρχειν τοῖς νεφροῖς ἕλκουσαν εἰς ἑαυτοὺς
<span class="lb" data-page="2.74" data-line="5" id="l2.74.5"></span>ποιότητα τοιαύτην, οἵα ἐν τοῖς οὔροις ἐστὶ, διὰ τοῦ
<span class="lb" data-page="2.74" data-line="6" id="l2.74.6"></span>πρόσθεν ἐπιδέδεικται γράμματος, ἀναμιμνησκόντων ἅμ’
<span class="lb" data-page="2.74" data-line="7" id="l2.74.7"></span>αὐτῷ καὶ τοῦθ’ ἡμῶν, ὡς οὐκ ἄλλως μὲν εἰς τὴν κύστιν
<span class="lb" data-page="2.74" data-line="8" id="l2.74.8"></span>τὰ οὖρα φέρεται διὰ τῶν νεφρῶν, ἄλλως δ’ εἰς ἅπαντα τὰ
<span class="lb" data-page="2.74" data-line="9" id="l2.74.9"></span>μόρια τοῦ ζώου τὸ αἷμα, κατ’ ἄλλον δέ τινα τρόπον ἡ
<span class="lb" data-page="2.74" data-line="10" id="l2.74.10"></span>ξανθὴ χολὴ διακρίνεται. δειχθείσης γὰρ ἐναργῶς ἐφ’ ἑνὸς
<span class="pb" data-page="2.75" id="p2.75"></span>
<span class="lb" data-page="2.75" data-line="1" id="l2.75.1"></span>οὑτινοσοῦν ὀργάνου τῆς ἑλκτικῆς τε καὶ ἐπισπαστικῆς ὀνομαζομένης
<span class="lb" data-page="2.75" data-line="2" id="l2.75.2"></span>δυνάμεως, οὐδὲν ἔτι χαλεπὸν ἐπὶ τὰ λοιπὰ μεταφέρειν
<span class="lb" data-page="2.75" data-line="3" id="l2.75.3"></span>αὐτήν. οὐ γὰρ δὴ τοῖς μὲν νεφροῖς ἡ φύσις
<span class="lb" data-page="2.75" data-line="4" id="l2.75.4"></span>ἔδωκέ τινα τοιαύτην δύναμιν, οὐχὶ δέ γε καὶ τοῖς τὸ χολῶδες
<span class="lb" data-page="2.75" data-line="5" id="l2.75.5"></span>ὑγρὸν ἕλκουσιν ἀγγείοις· οὐδὲ τούτοις μὲν, οὐκέτι
<span class="lb" data-page="2.75" data-line="6" id="l2.75.6"></span><span class="milestone ed1page" data-n="1.98" data-unit="ed1page" id="ed1page.1.98"></span>δὲ καὶ τῶν ἄλλων μορίων ἑκάστῳ. καὶ μὴν εἰ τοῦτ’
<span class="lb" data-page="2.75" data-line="7" id="l2.75.7"></span>ἀληθές ἐστι, θαυμάζειν χρὴ τοῦ Ἐρασιστράτου ψευδεῖς
<span class="lb" data-page="2.75" data-line="8" id="l2.75.8"></span>οὕτω λόγους ὑπὲρ ἀναδόσεως τροφῆς εἰπόντος, ὡς μηδ’
<span class="lb" data-page="2.75" data-line="9" id="l2.75.9"></span>Ἀσκληπιάδην λαθεῖν. καί τοί γε οἴεται παντὸς μᾶλλον
<span class="lb" data-page="2.75" data-line="10" id="l2.75.10"></span>ἀληθὲς ὑπάρχειν, ὡς, εἴπερ ἐκ τῶν φλεβῶν ἀποῤῥέοι τι,
<span class="lb" data-page="2.75" data-line="11" id="l2.75.11"></span>δυοῖν θάτερον, ἢ κενὸς ἔσται τόπος ἀθρόως, ἢ τὸ συνεχὲς
<span class="lb" data-page="2.75" data-line="12" id="l2.75.12"></span>ἐπιῤῥυήσεται, τὴν βάσιν ἀναπληροῦν τοῦ κενουμένου.
<span class="lb" data-page="2.75" data-line="13" id="l2.75.13"></span><span class="milestone ed2page" data-n="5.33" data-unit="ed2page" id="ed2page.5.33"></span>ἀλλ’ ὅ γ’ Ἀσκληπιάδης οὐ δυοῖν θάτερόν φησιν,
<span class="lb" data-page="2.75" data-line="14" id="l2.75.14"></span>ἀλλὰ τριῶν ἕν τι χρῆναι λέγειν ἐπὶ τοῖς κενουμένοις ἀγγείοις
<span class="lb" data-page="2.75" data-line="15" id="l2.75.15"></span>ἕπεσθαι, ἢ κενὸν ἀθρόως τόπον, ἢ τὸ συνεχὲς ἀκολουθήσειν,
<span class="lb" data-page="2.75" data-line="16" id="l2.75.16"></span>ἢ συσταλήσεσθαι τὸ ἀγγεῖον. ἐπὶ μὲν γὰρ τῶν καλάμων
<span class="lb" data-page="2.75" data-line="17" id="l2.75.17"></span>καὶ τῶν αὐλίσκων τῶν εἰς τὸ ὕδωρ καθιεμένων
<span class="lb" data-page="2.75" data-line="18" id="l2.75.18"></span>ἀληθὲς εἰπεῖν, ὅτι, τοῦ περιεχομένου κενουμένου κατὰ τὴν
<span class="pb" data-page="2.76" id="p2.76"></span>
<span class="lb" data-page="2.76" data-line="1" id="l2.76.1"></span>εὐρυχωρίαν αὐτῶν ἀέρος, ἢ κενὸς ἀθρόως ἔσται τόπος, ἢ
<span class="lb" data-page="2.76" data-line="2" id="l2.76.2"></span>ἀκολουθήσει τὸ συνεχές· ἐπὶ δὲ τῶν φλεβῶν οὐκέτ’ ἐγχωρεῖ,
<span class="lb" data-page="2.76" data-line="3" id="l2.76.3"></span>δυναμένου δὴ τοῦ χιτῶνος αὐτῶν εἰς ἑαυτὸν συνιζάνειν,
<span class="lb" data-page="2.76" data-line="4" id="l2.76.4"></span>καὶ διὰ τοῦτο καταπίπτειν εἰς τὴν ἐντὸς εὐρυχωρίαν.
<span class="lb" data-page="2.76" data-line="5" id="l2.76.5"></span>οὕτως μὲν δὴ ψευδὴς ἡ περὶ τῆς πρὸς τὸ κενούμενον ἀκολουθίας,
<span class="lb" data-page="2.76" data-line="6" id="l2.76.6"></span>οὐκ ἀπόδειξις μὰ τὸν Δία εἴποιμ’ ἂν, ἀλλ’ ὑπόθεσις
<span class="lb" data-page="2.76" data-line="7" id="l2.76.7"></span>Ἐρασιστράτειος. καθ’ ἕτερον δ’ αὖ τρόπον, εἰ καὶ
<span class="lb" data-page="2.76" data-line="8" id="l2.76.8"></span>ἀληθὴς εἴη, περιττὴ, τῆς μὲν κοιλίας ἐνθλίβειν ταῖς φλεψὶ
<span class="lb" data-page="2.76" data-line="9" id="l2.76.9"></span>δυναμένης, ὡς αὐτὸς ὑπέθετο, τῶν φλεβῶν δ’ αὖ περιστέλλεσθαι
<span class="lb" data-page="2.76" data-line="10" id="l2.76.10"></span>τῷ ἐνυπάρχοντι, καὶ προωθεῖν αὐτό. τά τε γὰρ
<span class="lb" data-page="2.76" data-line="11" id="l2.76.11"></span>ἄλλα καὶ πλῆθος οὐκ ἂν ἐν τῷ σώματι γένοιτο, τῇ πρὸς
<span class="lb" data-page="2.76" data-line="12" id="l2.76.12"></span>τὸ κενούμενον ἀκολουθίᾳ μόνῃ τῆς ἀναδόσεως ἐπιτελουμένης.
<span class="lb" data-page="2.76" data-line="13" id="l2.76.13"></span>εἰ μὲν οὖν ἡ τῆς γαστρὸς ἔνθλιψις ἐκλύεται προϊοῦσα,
<span class="lb" data-page="2.76" data-line="14" id="l2.76.14"></span>καὶ μέχρι παντὸς ἀδύνατός ἐστιν ἐξικνεῖσθαι, καὶ διὰ
<span class="lb" data-page="2.76" data-line="15" id="l2.76.15"></span>τοῦτο ἄλλης τινὸς δεῖ μηχανῆς εἰς τὴν πάντη φορὰν τοῦ
<span class="lb" data-page="2.76" data-line="16" id="l2.76.16"></span>αἵματος, ἀναγκαία μὲν ἡ πρὸς τὸ κενούμενον ἀκολουθία
<span class="lb" data-page="2.76" data-line="17" id="l2.76.17"></span>προσεξεύρηται· πλῆθος δ’ ἐν οὐδενὶ τῶν μεθ’ ἧπαρ ἔσται
<span class="pb" data-page="2.77" id="p2.77"></span>
<span class="lb" data-page="2.77" data-line="1" id="l2.77.1"></span>μορίων, ἢ, εἴπερ ἄρα, περὶ τὴν καρδίαν τε καὶ τὸν πνεύμονα.
<span class="lb" data-page="2.77" data-line="2" id="l2.77.2"></span>μόνη γὰρ αὕτη τῶν μεθ’ ἧπαρ εἰς τὴν δεξιὰν
<span class="lb" data-page="2.77" data-line="3" id="l2.77.3"></span>αὐτῆς κοιλίαν ἕλκει τὴν τροφὴν, εἶτα διὰ τῆς φλεβὸς τῆς
<span class="lb" data-page="2.77" data-line="4" id="l2.77.4"></span>ἀρτηριώδους ἐκπέμπει τῷ πνεύμονι. τῶν δὲ ἄλλων οὐδὲν
<span class="lb" data-page="2.77" data-line="5" id="l2.77.5"></span>οὐδ’ αὐτὸς ὁ Ἐρασίστρατος ἐκ καρδίας βούλεται τρέφεσθαι
<span class="lb" data-page="2.77" data-line="6" id="l2.77.6"></span>διὰ τὴν τῶν ὑμένων ἐπίφυσιν. εἰ δέ γε, ἵνα πλῆθος γένηται,
<span class="lb" data-page="2.77" data-line="7" id="l2.77.7"></span>φυλάξομεν ἄχρι παντὸς τὴν ῥώμην τῆς κατὰ τὴν κοιλίαν
<span class="lb" data-page="2.77" data-line="8" id="l2.77.8"></span>ἐνθλίψεως, οὐδὲν ἔτι δεόμεθα τῆς πρὸς τὸ κενούμενον
<span class="lb" data-page="2.77" data-line="9" id="l2.77.9"></span>ἀκολουθίας, μάλιστα εἰ καὶ τὴν τῶν φλεβῶν συνυπεθέμεθα
<span class="lb" data-page="2.77" data-line="10" id="l2.77.10"></span>περιστολὴν, ὡς αὖ καὶ τοῦτ’ αὐτὸ πάλιν ἀρέσκει
<span class="lb" data-page="2.77" data-line="11" id="l2.77.11"></span>τὸν Ἐρασίστρατον.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg010.1st1K-grc1:2.2">
<span class="pb page1" data-page="2.77" id="p2.77"></span>
<span class="milestone ed1page page1" data-n="1.98" data-unit="ed1page" id="ed1page.1.98"></span>
<span class="milestone ed2page page1" data-n="5.33" data-unit="ed2page" id="ed2page.5.33"></span>
            <p>
<span class="lb" data-page="2.77" data-line="12" id="l2.77.12"></span>Ἀναμνηστέον οὖν αὖθις αὐτὸν, κᾂν μὴ βούληται,
<span class="lb" data-page="2.77" data-line="13" id="l2.77.13"></span>τῶν νεφρῶν, καὶ λεκτέον, ὡς ἔλεγχός ἐστιν οὗτος φανερώτατος
<span class="lb" data-page="2.77" data-line="14" id="l2.77.14"></span>ἁπάντων τῶν ἀποχωρούντων τῆς ὁλκῆς. οὐδεὶς γὰρ
<span class="lb" data-page="2.77" data-line="15" id="l2.77.15"></span>οὐδὲν οὔτ’ εἶπε πιθανὸν, ἀλλ’ οὐδ’ ἐξευρεῖν ἔχει κατ’ οὐδένα
<span class="lb" data-page="2.77" data-line="16" id="l2.77.16"></span>τρόπον, ὡς ἔμπροσθεν ἐδείκνυμεν, ἕτερον αἴτιον οὔρων διακρίσεως,
<span class="lb" data-page="2.77" data-line="17" id="l2.77.17"></span>ἀλλ’ ἀναγκαῖον, ἢ μαίνεσθαι δοκεῖν, εἰ φήσαιμεν ἀτμοειδῶς
<span class="pb" data-page="2.78" id="p2.78"></span>
<span class="lb" data-page="2.78" data-line="1" id="l2.78.1"></span>εἰς τὴν κύστιν ἰέναι τὸ οὖρον, ἢ ἀσχημονεῖν, τῆς πρὸς
<span class="lb" data-page="2.78" data-line="2" id="l2.78.2"></span>τὸ κενούμενον ἀκολουθίας μνημονεύοντας, ληρώδους μὲν
<span class="lb" data-page="2.78" data-line="3" id="l2.78.3"></span>οὔσης κᾀπὶ τοῦ αἵματος, ἀδυνάτου δὲ καὶ ἠλιθίου παντάπασιν
<span class="lb" data-page="2.78" data-line="4" id="l2.78.4"></span>ἐπὶ τῶν οὔρων. ἓν μὲν δὴ τοῦτο σφάλμα τῶν ἀποστάντων
<span class="lb" data-page="2.78" data-line="5" id="l2.78.5"></span>τῆς ὁλκῆς. ἕτερον δὲ τὸ περὶ τῆς κατὰ τὴν ξανθὴν
<span class="lb" data-page="2.78" data-line="6" id="l2.78.6"></span>χολὴν διακρίσεως. οὐδὲ γὰρ οὐδ’ ἐκεῖ, παραῤῥέοντος
<span class="lb" data-page="2.78" data-line="7" id="l2.78.7"></span>τοῦ αἵματος κατὰ τὰ στόματα τῶν χοληδόχων ἀγγείων, ἀκριβῶς
<span class="lb" data-page="2.78" data-line="8" id="l2.78.8"></span>διακριθήσεται τὸ χολῶδες περίττωμα. καὶ μὴ διακρινέσθω,
<span class="lb" data-page="2.78" data-line="9" id="l2.78.9"></span>φασὶν, ἀλλὰ συναναφερέσθω τῷ αἵματι πάντη τοῦ
<span class="lb" data-page="2.78" data-line="10" id="l2.78.10"></span>σώματος. ἀλλ’, ὦ σοφώτατοι, προνοητικὴν τοῦ ζώου καὶ
<span class="lb" data-page="2.78" data-line="11" id="l2.78.11"></span>τεχνικὴν αὐτὸς ὁ Ἐρασίστρατος ὑπέθετο τὴν φύσιν. ἀλλὰ
<span class="lb" data-page="2.78" data-line="12" id="l2.78.12"></span>καὶ τὸ χολῶδες ὑγρὸν ἄχρηστον εἶναι παντάπασι τοῖς ζώοις
<span class="lb" data-page="2.78" data-line="13" id="l2.78.13"></span>ἔφασκεν. οὐ συμβαίνει δ’ ἀλλήλοις ἄμφω ταῦτα. πῶς γὰρ
<span class="lb" data-page="2.78" data-line="14" id="l2.78.14"></span>ἂν ἔτι προνοεῖσθαι τοῦ ζώου δόξειεν, ἐπιτρέπουσα συναναφέρεσθαι
<span class="lb" data-page="2.78" data-line="15" id="l2.78.15"></span>τῷ αἵματι μοχθηρὸν οὕτω χυμόν; <span class="milestone ed2page" data-n="5.34" data-unit="ed2page" id="ed2page.5.34"></span>ἀλλὰ
<span class="lb" data-page="2.78" data-line="16" id="l2.78.16"></span>ταῦτα μὲν σμικρά. τὸ δὲ μέγιστον καὶ σαφέστατον πάλιν
<span class="lb" data-page="2.78" data-line="17" id="l2.78.17"></span>ἐνταῦθ’ ἁμάρτημα καὶ δὴ φράσω. εἴπερ γὰρ δι’ οὐδὲν
<span class="lb" data-page="2.78" data-line="18" id="l2.78.18"></span>ἄλλο, ἢ ὅτι παχύτερον μέν ἐστι τὸ αἷμα, λεπτοτέρα δ’ ἡ
<span class="pb" data-page="2.79" id="p2.79"></span>
<span class="lb" data-page="2.79" data-line="1" id="l2.79.1"></span>ξανθὴ χολὴ, καὶ τὰ μὲν τῶν φλεβῶν εὐρύτερα στόματα,
<span class="lb" data-page="2.79" data-line="2" id="l2.79.2"></span>τὰ δὲ τῶν χοληδόχων ἀγγείων στενότερα, διὰ τοῦθ’ ἡ μὲν
<span class="lb" data-page="2.79" data-line="3" id="l2.79.3"></span>χολὴ τοῖς στενοτέροις ἀγγείοις τε καὶ στόμασιν ἐναρμόττει,
<span class="lb" data-page="2.79" data-line="4" id="l2.79.4"></span>τὸ δ’ αἷμα τοῖς εὐρυτέροις, δῆλον, ὡς καὶ τὸ ὑδατῶδες
<span class="lb" data-page="2.79" data-line="5" id="l2.79.5"></span>τοῦτο καὶ ὀῤῥῶδες περίττωμα τοσούτῳ πρότερον εἰσρυήσεται
<span class="lb" data-page="2.79" data-line="6" id="l2.79.6"></span>τοῖς χοληδόχοις ἀγγείοις, ὅσῳ λεπτότερόν ἐστι τῆς χολῆς.
<span class="lb" data-page="2.79" data-line="7" id="l2.79.7"></span>πῶς οὖν οὐκ εἰσρεῖ; ὅτι παχύτερόν ἐστι νὴ Δία τὸ οὖρον
<span class="lb" data-page="2.79" data-line="8" id="l2.79.8"></span>τῆς χολῆς. τοῦτο γὰρ ἐτόλμησέ τις εἰπεῖν τῶν καθ’ ἡμᾶς
<span class="lb" data-page="2.79" data-line="9" id="l2.79.9"></span>Ἐρασιστρατείων, ἀποστὰς δηλονότι τῶν αἰσθήσεων, αἷς
<span class="lb" data-page="2.79" data-line="10" id="l2.79.10"></span>ἐπίστευσεν ἐπί τε τῆς χολῆς καὶ τοῦ αἵματος. εἴτε γὰρ,
<span class="lb" data-page="2.79" data-line="11" id="l2.79.11"></span>ὅτι μᾶλλον ἡ χολὴ τοῦ αἵματος ῥεῖ, διὰ τοῦτο λεπτοτέραν
<span class="lb" data-page="2.79" data-line="12" id="l2.79.12"></span>αὐτὴν ἡμῖν ἐστι νομιστέον, εἴθ’, ὅτι δι’ ὀθόνης ἢ ῥάκους
<span class="lb" data-page="2.79" data-line="13" id="l2.79.13"></span>ἤ τινος ἠθμοῦ ῥᾷον διεξέρχεται καὶ ταύτης τὸ ὀῤῥῶδες
<span class="lb" data-page="2.79" data-line="14" id="l2.79.14"></span>περίττωμα, καὶ κατὰ ταῦτα τὰ γνωρίσματα παχυτέρα τῆς
<span class="lb" data-page="2.79" data-line="15" id="l2.79.15"></span>ὑδατώδους ὑγρότητος καὶ αὕτη γενήσεται. πάλιν γὰρ οὐδ’
<span class="lb" data-page="2.79" data-line="16" id="l2.79.16"></span>ἐνταῦθα λόγος οὐδείς ἐστιν, ὃς ἀποδείξει λεπτοτέραν τὴν
<span class="lb" data-page="2.79" data-line="17" id="l2.79.17"></span>χολὴν τῶν ὀῤῥωδῶν περιττωμάτων. ἀλλ’ ὅταν τις ἀναισχυντῇ
<span class="lb" data-page="2.79" data-line="18" id="l2.79.18"></span>περιπλέκων τε καὶ μήπω καταπεπτωκέναι συγχωρῶν,
<span class="pb" data-page="2.80" id="p2.80"></span>
<span class="lb" data-page="2.80" data-line="1" id="l2.80.1"></span>ὅμοιος ἔσται τοῖς ἰδιώταις τῶν παλαιστῶν, οἳ καταβληθέντες
<span class="lb" data-page="2.80" data-line="2" id="l2.80.2"></span>ὑπὸ τῶν παλαιστρικῶν, καὶ κατὰ τῆς γῆς ὕπτιοι
<span class="lb" data-page="2.80" data-line="3" id="l2.80.3"></span>κείμενοι, τοσοῦτον δέουσι τὸ πτῶμα γνωρίζειν, ὥστε καὶ
<span class="lb" data-page="2.80" data-line="4" id="l2.80.4"></span>κρατοῦσι τῶν αὐχένων αὐτοὺς τοὺς καταβάλλοντας, οὐκ
<span class="lb" data-page="2.80" data-line="5" id="l2.80.5"></span>ἐῶντες ἀπαλλάττεσθαι, κᾀν τούτῳ νικᾷν ὑπολαμβάνουσι.
</p>
          </article>

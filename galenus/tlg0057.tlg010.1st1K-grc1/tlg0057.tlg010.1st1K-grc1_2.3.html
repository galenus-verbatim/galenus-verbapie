<article xmlns="http://www.w3.org/1999/xhtml" id="urn:cts:greekLit:tlg0057.tlg010.1st1K-grc1:2.3">
<span class="pb page1" data-page="2.80" id="p2.80"></span>
<span class="milestone ed1page page1" data-n="1.98" data-unit="ed1page" id="ed1page.1.98"></span>
<span class="milestone ed2page page1" data-n="5.34" data-unit="ed2page" id="ed2page.5.34"></span>
            <p>
<span class="lb" data-page="2.80" data-line="6" id="l2.80.6"></span>Λῆρος οὖν μακρός ἐστιν ἅπασα τῶν πόρων
<span class="lb" data-page="2.80" data-line="7" id="l2.80.7"></span>ὑπόθεσις εἰς φυσικὴν ἐνέργειαν. εἰ μὴ γὰρ δύναμίς τις
<span class="lb" data-page="2.80" data-line="8" id="l2.80.8"></span>σύμφυτος ἑκάστῳ τῶν ὀργάνων ὑπὸ τῆς φύσεως εὐθὺς
<span class="lb" data-page="2.80" data-line="9" id="l2.80.9"></span>ἐξαρχῆς δοθείη, διαρκεῖν οὐ δυνήσεται τὰ ζῶα, μὴ ὅτι
<span class="lb" data-page="2.80" data-line="10" id="l2.80.10"></span>τοσοῦτον ἐτῶν ἀριθμὸν, ἀλλ’ οὐδ’ ἡμερῶν ὀλιγίστων. ἀνεπιτρόπευτα
<span class="lb" data-page="2.80" data-line="11" id="l2.80.11"></span>γὰρ ἐάσαντες αὐτὰ, καὶ τέχνης καὶ προνοίας
<span class="lb" data-page="2.80" data-line="12" id="l2.80.12"></span>ἔρημα, μόναις δὲ ταῖς τῶν ὑλῶν οἰακιζόμενα ῥοπαῖς, οὐδαμοῦ
<span class="lb" data-page="2.80" data-line="13" id="l2.80.13"></span>δυνάμεως οὐδεμιᾶς τῆς μὲν ἑλκούσης τὸ προσῆκον
<span class="lb" data-page="2.80" data-line="14" id="l2.80.14"></span>ἑαυτῇ, τῆς δ’ ἀπωθούσης τὸ ἀλλότριον, τῆς δ’ ἀλλοιούσης
<span class="lb" data-page="2.80" data-line="15" id="l2.80.15"></span>τε καὶ προσφυούσης τὸ θρέψον, οὐκ οἶδ’ ὅπως οὐκ ἂν
<span class="lb" data-page="2.80" data-line="16" id="l2.80.16"></span>εἴημεν καταγέλαστοι, περί τε τῶν φυσικῶν ἐνεργειῶν διαλεγόμενοι,
<span class="lb" data-page="2.80" data-line="17" id="l2.80.17"></span>καὶ πολὺ μᾶλλον ἔτι περὶ τῶν ψυχικῶν καὶ
<span class="pb" data-page="2.81" id="p2.81"></span>
<span class="lb" data-page="2.81" data-line="1" id="l2.81.1"></span>συμπάσης γε τῆς ζωῆς. οὐδὲ γὰρ ζῇν, οὐδὲ διαμένειν οὐδενὶ
<span class="lb" data-page="2.81" data-line="2" id="l2.81.2"></span>τῶν ζώων οὐδ’ εἰς ἐλάχιστον χρόνον ἔσται δυνατὸν,
<span class="lb" data-page="2.81" data-line="3" id="l2.81.3"></span>εἰ τοσαῦτα κεκτημένον ἐν ἑαυτῷ μόρια, καὶ οὕτω διαφέροντα,
<span class="lb" data-page="2.81" data-line="4" id="l2.81.4"></span>μήθ’ ἑλκτικῇ τῶν οἰκείων χρήσεται δυνάμει, μήτ’
<span class="lb" data-page="2.81" data-line="5" id="l2.81.5"></span>ἀποκριτικῇ τῶν ἀλλοτρίων, μήτ’ ἀλλοιωτικῇ τῶν θρεψόντων.
<span class="lb" data-page="2.81" data-line="6" id="l2.81.6"></span>καὶ μὴν εἰ ταύτας ἔχοιμεν, οὐδὲν ἔτι πόρων μικρῶν
<span class="lb" data-page="2.81" data-line="7" id="l2.81.7"></span>ἢ μεγάλων ἐξ ὑποθέσεως ἀναποδείκτου λαμβανομένων εἰς
<span class="lb" data-page="2.81" data-line="8" id="l2.81.8"></span>οὔρου καὶ χολῆς διάκρισιν δεόμεθα καί τινος ἐπικαίρου
<span class="lb" data-page="2.81" data-line="9" id="l2.81.9"></span>θέσεως, ἐν ᾧ μόνῳ σωφρονεῖν ἔοικεν ὁ Ἐρασίστρατος,
<span class="lb" data-page="2.81" data-line="10" id="l2.81.10"></span>ἅπαντα καλῶς τεθῆναί τε καὶ διαπλασθῆναι τὰ μόρια τοῦ
<span class="lb" data-page="2.81" data-line="11" id="l2.81.11"></span>σώματος ὑπὸ τῆς φύσεως οἰόμενος. ἀλλ’ εἰ παρακολουθήσειεν
<span class="lb" data-page="2.81" data-line="12" id="l2.81.12"></span>ἑαυτῷ, φύσιν ὀνομάζοντι τεχνικὴν, εὐθὺς μὲν ἐξ ἀρχῆς
<span class="lb" data-page="2.81" data-line="13" id="l2.81.13"></span>ἅπαντα καλῶς διαπλάσασάν τε καὶ διαθεῖσαν εὑρήσει
<span class="lb" data-page="2.81" data-line="14" id="l2.81.14"></span>τοῦ ζώου τὰ μόρια, μετὰ δὲ τὴν τοιαύτην ἐνέργειαν, ὡς
<span class="lb" data-page="2.81" data-line="15" id="l2.81.15"></span>οὐδὲν ἔλειπεν, ἔτι προαγαγοῦσαν εἰς φῶς αὐτὸ σύν τισι
<span class="lb" data-page="2.81" data-line="16" id="l2.81.16"></span>δυνάμεσιν, ὧν ἄνευ ζῇν οὐκ ἠδύνατο, <span class="milestone ed2page" data-n="5.35" data-unit="ed2page" id="ed2page.5.35"></span>καὶ μετὰ ταῦτα
<span class="lb" data-page="2.81" data-line="17" id="l2.81.17"></span>κατὰ βραχὺ προσαυξήσασαν μέχρι τοῦ πρέποντος μεγέθους,
<span class="lb" data-page="2.81" data-line="18" id="l2.81.18"></span>οὐκ οἶδα πῶς ὑπομένει<span class="milestone ed1page" data-n="1.99" data-unit="ed1page" id="ed1page.1.99"></span> πόρων σμικρότησιν
<span class="pb" data-page="2.82" id="p2.82"></span>
<span class="lb" data-page="2.82" data-line="1" id="l2.82.1"></span>ἢ μεγέθεσιν ἤ τισιν ἄλλαις οὕτω ληρώδεσιν ὑποθέσεσι
<span class="lb" data-page="2.82" data-line="2" id="l2.82.2"></span>φυσικὰς ἐνεργείας ἐπιτρέπειν. ἡ γὰρ διαπλάττουσα τὰ
<span class="lb" data-page="2.82" data-line="3" id="l2.82.3"></span>μόρια φύσις ἐκείνη καὶ καταβραχὺ προσαύξουσα πάντως
<span class="lb" data-page="2.82" data-line="4" id="l2.82.4"></span>δήπου καὶ δι’ ὅλων αὐτῶν ἐκτέταται, καὶ γὰρ ὅλα δι’
<span class="lb" data-page="2.82" data-line="5" id="l2.82.5"></span>ὅλων, οὐκ ἔξωθεν μόνον, αὐτὰ διαπλάττει τε καὶ τρέφει
<span class="lb" data-page="2.82" data-line="6" id="l2.82.6"></span>καὶ προσαύξει. Πραξιτέλης μὲν γὰρ, ἢ Φειδίας, ἤ τις ἄλλος
<span class="lb" data-page="2.82" data-line="7" id="l2.82.7"></span>ἀγαλματοποιὸς ἔξωθεν μόνον ἐκόσμουν τὰς ὕλας, καθὰ καὶ
<span class="lb" data-page="2.82" data-line="8" id="l2.82.8"></span>ψαύειν αὐτῶν ἠδύναντο, τὸ βάθος δ’ ἀκόσμητον, καὶ ἀργὸν,
<span class="lb" data-page="2.82" data-line="9" id="l2.82.9"></span>καὶ ἄτεχνον, καὶ ἀπρονόητον ἀπέλιπον, ὡς ἂν μὴ δυνάμενοι
<span class="lb" data-page="2.82" data-line="10" id="l2.82.10"></span>κατελθεῖν εἰς αὐτὸ, καὶ καταδῦναι, καὶ θιγεῖν ἁπάντων
<span class="lb" data-page="2.82" data-line="11" id="l2.82.11"></span>τῆς ὕλης τῶν μερῶν. ἡ φύσις δὲ οὐχ οὕτως, ἀλλὰ τὸ μὲν
<span class="lb" data-page="2.82" data-line="12" id="l2.82.12"></span>ὀστοῦ μέρος ἅπαν ὀστοῦν ἀποτελεῖ, τὸ δὲ σαρκὸς σάρκα,
<span class="lb" data-page="2.82" data-line="13" id="l2.82.13"></span>τὸ δὲ πιμελῆς πιμελὴν, καὶ τῶν ἄλλων ἕκαστον. οὐδὲν γάρ
<span class="lb" data-page="2.82" data-line="14" id="l2.82.14"></span>ἐστιν ἄψαυστον αὐτῇ μέρος, οὐδ’ ἀνεξέργαστον, οὐδ’ ἀκόσμητον.
<span class="lb" data-page="2.82" data-line="15" id="l2.82.15"></span>ἀλλὰ τὸν μὲν κηρὸν ὁ Φειδίας οὐκ ἠδύνατο ποιεῖν
<span class="lb" data-page="2.82" data-line="16" id="l2.82.16"></span>ἐλέφαντα καὶ χρυσὸν, ἀλλ’ οὐδὲ τὸν χρυσὸν κηρόν·
<span class="lb" data-page="2.82" data-line="17" id="l2.82.17"></span>ἕκαστον γὰρ αὐτῶν μένον, οἷον ἦν ἐξαρχῆς, ἔξωθεν μόνον
<span class="lb" data-page="2.82" data-line="18" id="l2.82.18"></span>ἠμφιεσμένον εἶδός τι καὶ σχῆμα τεχνικὸν, ἄγαλμα τέλειον
<span class="pb" data-page="2.83" id="p2.83"></span>
<span class="lb" data-page="2.83" data-line="1" id="l2.83.1"></span>γέγονεν. ἡ φύσις δὲ οὐδὲ μιᾶς ἔτι φυλάττει τῶν ὑλῶν τὴν
<span class="lb" data-page="2.83" data-line="2" id="l2.83.2"></span>ἀρχαίαν ἰδέαν. αἷμα γὰρ ἂν ἦν οὕτως ἅπαντα τοῦ ζώου
<span class="lb" data-page="2.83" data-line="3" id="l2.83.3"></span>τὰ μόρια, τὸ παρὰ τῆς κυούσης ἐπιῤῥέον τῷ σπέρματι δίκην
<span class="lb" data-page="2.83" data-line="4" id="l2.83.4"></span>κηροῦ τινος, ὕλης μιᾶς καὶ μονοειδοῦς ὑποβεβλημένης
<span class="lb" data-page="2.83" data-line="5" id="l2.83.5"></span>τῷ τεχνίτῃ. γίνεται δ’ ἐξ αὐτῆς οὐδὲν τῶν τοῦ ζώου μορίων
<span class="lb" data-page="2.83" data-line="6" id="l2.83.6"></span>οὔτ’ ἐρυθρὸν οὕτως, οὔθ’ ὑγρόν. ὀστοῦν γοῦν καὶ
<span class="lb" data-page="2.83" data-line="7" id="l2.83.7"></span>χόνδρος, καὶ ἀρτηρία, καὶ φλὲψ, καὶ νεῦρον, καὶ πιμελὴ,
<span class="lb" data-page="2.83" data-line="8" id="l2.83.8"></span>καὶ ἀδὴν, καὶ ὑμὴν, καὶ μυελὸς, ἄναιμα μὲν, ἐξ αἵματος
<span class="lb" data-page="2.83" data-line="9" id="l2.83.9"></span>δὲ γέγονε. τίνος δ’ ἀλλοιώσαντος, καὶ τίνος πήξαντος αὐτὸ,
<span class="lb" data-page="2.83" data-line="10" id="l2.83.10"></span>καὶ τίνος διαπλάσαντος, ἐδεόμην ἄν μοι τὸν Ἐρασίστρατον
<span class="lb" data-page="2.83" data-line="11" id="l2.83.11"></span>αὐτὸν ἀποκρίνασθαι. πάντως γὰρ ἂν εἶπεν, ἤτοι τὴν φύσιν,
<span class="lb" data-page="2.83" data-line="12" id="l2.83.12"></span>ἢ τὸ σπέρμα, ταὐτὸν μὲν λέγων καθ’ ἑκάτερου, διαφόροις
<span class="lb" data-page="2.83" data-line="13" id="l2.83.13"></span>δ’ ἐπινοίαις ἑρμηνεύων. ὃ γὰρ ἦν πρότερον σπέρμα,
<span class="lb" data-page="2.83" data-line="14" id="l2.83.14"></span>τοῦθ’, ὅταν ἄρξηται φύειν τε καὶ διαπλάττειν τὸ ζῶον,
<span class="lb" data-page="2.83" data-line="15" id="l2.83.15"></span>φύσις τις γίνεται. καθάπερ γὰρ ὁ Φειδίας, εἶχε μὲν τὰς
<span class="lb" data-page="2.83" data-line="16" id="l2.83.16"></span>δυνάμεις τῆς τέχνης, καὶ πρὶν ψαύειν τῆς ὕλης, ἐνήργει δ’
<span class="lb" data-page="2.83" data-line="17" id="l2.83.17"></span>αὖ ἐν αὐταῖς περὶ τὴν ὕλην. ἅπασα γὰρ δύναμις ἀργεῖ,
<span class="lb" data-page="2.83" data-line="18" id="l2.83.18"></span>ἀποροῦσα τῆς οἰκείας ὕλης. οὕτω καὶ τὸ σπέρμα τὰς μὲν
<span class="pb" data-page="2.84" id="p2.84"></span>
<span class="lb" data-page="2.84" data-line="1" id="l2.84.1"></span>δυνάμεις οἴκοθεν ἐκέκτητο, τὰς δ’ ἐνεργείας οὐκ ἐκ τῆς
<span class="lb" data-page="2.84" data-line="2" id="l2.84.2"></span>ὕλης ἔλαβεν, ἀλλὰ περὶ τὴν ὕλην ἐπεδείξατο. καὶ μὴν εἰ
<span class="lb" data-page="2.84" data-line="3" id="l2.84.3"></span>πολλῷ μὲν ἐπικλύζοιτο τῷ αἵματι τὸ σπέρμα, διαφθείροιτ’
<span class="lb" data-page="2.84" data-line="4" id="l2.84.4"></span>ἄν· εἰ δ’ ὅλως ἀποροίη, παντάπασιν ἀργοῦν, οὐκ ἂν
<span class="lb" data-page="2.84" data-line="5" id="l2.84.5"></span>γίγνοιτο φύσις. ἵν’ οὖν μήτε φθείρηται, καὶ γένηται φύσις
<span class="lb" data-page="2.84" data-line="6" id="l2.84.6"></span>ἀντὶ σπέρματος, ὀλίγον ἐπιῤῥεῖν ἀναγκαῖον αὐτῷ τοῦ αἵματος.
<span class="lb" data-page="2.84" data-line="7" id="l2.84.7"></span>μᾶλλον δ’ οὐκ ὀλίγον αὐτὸ χρὴ λέγειν, ἀλλὰ σύμμετρον
<span class="lb" data-page="2.84" data-line="8" id="l2.84.8"></span>τῷ πλήθει τοῦ σπέρματος. τίς οὖν ὁ μετρῶν αὐτοῦ
<span class="lb" data-page="2.84" data-line="9" id="l2.84.9"></span>τὸ ποσὸν τῆς ἐπιῤῥοῆς; τίς ὁ κωλύων ἰέναι πλέον; τίς ὁ
<span class="lb" data-page="2.84" data-line="10" id="l2.84.10"></span>προτρέπων, ἵν’ ἐνδεέστερον μὴ εἴη; τίνα ζητήσομεν ἐνταῦθα
<span class="lb" data-page="2.84" data-line="11" id="l2.84.11"></span>τρίτον ἐπιστάτην τοῦ ζώου τῆς γενέσεως, ὃς χορηγήσει τὸ
<span class="lb" data-page="2.84" data-line="12" id="l2.84.12"></span>σύμμετρον αἷμα τῷ σπέρματι; τί ἂν εἶπεν Ἐρασίστρατος, εἰ
<span class="lb" data-page="2.84" data-line="13" id="l2.84.13"></span>ζῶν ταῦτ’ ἠρωτήθη; τὸ σπέρμα αὐτὸ δηλονότι. τοῦτο γάρ
<span class="lb" data-page="2.84" data-line="14" id="l2.84.14"></span>ἐστιν ὁ τεχνίτης, ὁ ἀναλογῶν τῷ Φειδίᾳ· τὸ δ’ αἷμα τῷ
<span class="lb" data-page="2.84" data-line="15" id="l2.84.15"></span>κηρῷ προσέοικεν. οὔκουν ἐπιτρέπει τὸν κηρὸν αὐτὸν ἑαυτῷ
<span class="lb" data-page="2.84" data-line="16" id="l2.84.16"></span>τὸ μέτρον ἐξευρίσκειν, ἀλλὰ τὸν Φειδίαν. ἕλξει δ’ αἷμα
<span class="lb" data-page="2.84" data-line="17" id="l2.84.17"></span>τοσοῦτον ὁ τεχνίτης εἰς ἑαυτὸν, ὁπόσου δεῖται. ἀλλ’ ἐνταῦθα
<span class="pb" data-page="2.85" id="p2.85"></span>
<span class="lb" data-page="2.85" data-line="1" id="l2.85.1"></span>χρὴ προσέχειν ἤδη τὸν νοῦν, καὶ σκοπεῖν, μή πως
<span class="lb" data-page="2.85" data-line="2" id="l2.85.2"></span>λάθωμεν τῷ σπέρματι λογισμόν τινα καὶ νοῦν χαρισάμενοι·
<span class="lb" data-page="2.85" data-line="3" id="l2.85.3"></span>οὕτω γὰρ ἂν <span class="milestone ed2page" data-n="5.36" data-unit="ed2page" id="ed2page.5.36"></span>οὔτε σπέρμα ποιήσαιμεν, οὔτε φύσιν,
<span class="lb" data-page="2.85" data-line="4" id="l2.85.4"></span>ἀλλ’ ἤδη ζῶον αὐτό. καὶ μὴν εἰ φυλάξομεν ἀμφότερα, τήν
<span class="lb" data-page="2.85" data-line="5" id="l2.85.5"></span>θ’ ὁλκὴν τοῦ συμμέτρου, καὶ χωρὶς λογισμοῦ δύναμίν τινα,
<span class="lb" data-page="2.85" data-line="6" id="l2.85.6"></span>καθάπερ ἡ λίθος ἑλκτικὴν εἶχε τοῦ σιδήρου, καὶ τῷ σπέρματι
<span class="lb" data-page="2.85" data-line="7" id="l2.85.7"></span>φήσομεν ἐνυπάρχειν αἵματος ἐπισπαστικήν. ἠναγκάσθημεν
<span class="lb" data-page="2.85" data-line="8" id="l2.85.8"></span>οὖν πάλιν κᾀνταῦθα, καθάπερ ἤδη πολλάκις ἔμπροσθεν,
<span class="lb" data-page="2.85" data-line="9" id="l2.85.9"></span>ἑλκτικήν τινα δύναμιν ὁμολογῆσαι κατὰ τὸ σπέρμα·
<span class="lb" data-page="2.85" data-line="10" id="l2.85.10"></span>τί δ’ ἦν τὸ σπέρμα; ἡ ἀρχὴ τοῦ ζώου ἡ δραστική. ἡ γὰρ
<span class="lb" data-page="2.85" data-line="11" id="l2.85.11"></span>δὴ ὑλικὴ τὸ καταμήνιόν ἐστιν. εἶτα αὐτῆς τῆς ἀρχῆς
<span class="lb" data-page="2.85" data-line="12" id="l2.85.12"></span>πρώτῃ ταύτῃ τῇ δυνάμει χρωμένης, ἵνα γένηται τῶν ὑπ’
<span class="lb" data-page="2.85" data-line="13" id="l2.85.13"></span>αὐτῆς τι δεδημιουργημένων, ἄμοιρον εἶναι τῆς οἰκείας δυνάμεως
<span class="lb" data-page="2.85" data-line="14" id="l2.85.14"></span>οὐκ ἐνδέχεται. πῶς οὖν Ἐρασίστρατος αὐτὴν οὐκ οἶδεν,
<span class="lb" data-page="2.85" data-line="15" id="l2.85.15"></span>εἰ δὴ πρώτη μὲν αὕτη τοῦ σπέρματος ἐνέργεια, σύμμετρον
<span class="lb" data-page="2.85" data-line="16" id="l2.85.16"></span>αἵματος ἐπισπᾶσθαι πρὸς ἑαυτό; σύμμετρον δ’ ἂν
<span class="lb" data-page="2.85" data-line="17" id="l2.85.17"></span>εἴη τὸ λεπτὸν οὕτω καὶ ἀτμῶδες, ὥστ’ εὐθὺς εἰς πᾶν
<span class="lb" data-page="2.85" data-line="18" id="l2.85.18"></span>μόριον ἑλκόμενον τοῦ σπέρματος δροσοειδῶς μηδαμοῦ τὴν
<span class="pb" data-page="2.86" id="p2.86"></span>
<span class="lb" data-page="2.86" data-line="1" id="l2.86.1"></span>ἑαυτοῦ παρεμφαίνειν ἰδέαν. οὕτω γὰρ αὐτοῦ καὶ κρατήσει
<span class="lb" data-page="2.86" data-line="2" id="l2.86.2"></span>ῥᾳδίως τὸ σπέρμα, καὶ ταχέως ἐξομοιώσει, καὶ τροφὴν
<span class="lb" data-page="2.86" data-line="3" id="l2.86.3"></span>ἑαυτῷ ποιήσεται, κᾄπειτ’, οἶμαι, δεύτερον ἐπισπάσεται
<span class="lb" data-page="2.86" data-line="4" id="l2.86.4"></span>καὶ τρίτον, ὡς ὄγκον ἑαυτῷ καὶ πλῆθος ἀξιόλογον ἐργάσασθαι
<span class="lb" data-page="2.86" data-line="5" id="l2.86.5"></span>τραφέντι. καὶ μὴν ἤδη καὶ ἡ ἀλλοιωτικὴ δύναμις
<span class="lb" data-page="2.86" data-line="6" id="l2.86.6"></span>ἐξεύρηται, μηδ’ αὐτὴ πρὸς Ἐρασιστράτου γεγραμμένη. τρίτη
<span class="lb" data-page="2.86" data-line="7" id="l2.86.7"></span>δ’ ἂν ἡ διαπλαστικὴ φανείη, καθ’ ἣν πρῶτον μὲν οἷον
<span class="lb" data-page="2.86" data-line="8" id="l2.86.8"></span>ἐπίπαγόν τινα λεπτὸν ὑμένα περιτίθησιν ἑαυτῷ τὸ σπέρμα,
<span class="lb" data-page="2.86" data-line="9" id="l2.86.9"></span>τὸν ὑφ’ Ἱπποκράτους ἐπὶ τῆς ἑκταίας γονῆς, ἣν ἐκπεσεῖν
<span class="lb" data-page="2.86" data-line="10" id="l2.86.10"></span>ἔλεγε τῆς μουσουργοῦ, τῷ τῶν ὠῶν εἰκασθέντα χιτῶνι· μετὰ
<span class="lb" data-page="2.86" data-line="11" id="l2.86.11"></span>δὲ τοῦτον ἤδη καὶ τἄλλ’, ὅσα πρὸς ἐκείνου λέγεται διὰ τοῦ
<span class="lb" data-page="2.86" data-line="12" id="l2.86.12"></span>περὶ φύσεως παιδίου γράμματος. ἀλλ’ εἰ τῶν διαπλασθέντων
<span class="lb" data-page="2.86" data-line="13" id="l2.86.13"></span>ἕκαστον οὕτω μείνειε σμικρὸν, ὡς ἐξ ἀρχῆς ἐγένετο, τί
<span class="lb" data-page="2.86" data-line="14" id="l2.86.14"></span>ἂν εἴη πλέον; αὐξάνεσθαι τοίνυν αὐτὰ χρή. πῶς οὖν
<span class="lb" data-page="2.86" data-line="15" id="l2.86.15"></span>αὐξηθήσεται; πάντη διατεινόμενά τε ἅμα καὶ τρεφόμενα.
<span class="lb" data-page="2.86" data-line="16" id="l2.86.16"></span>καί μοι τῶν ἔμπροσθεν εἰρημένων ἐπὶ τῆς κύστεως, ἣν οἱ
<span class="lb" data-page="2.86" data-line="17" id="l2.86.17"></span>παῖδες ἐμφυσῶντες ἔτριβον, ἀναμνησθεὶς μαθήσῃ μᾶλλον
<span class="pb" data-page="2.87" id="p2.87"></span>
<span class="lb" data-page="2.87" data-line="1" id="l2.87.1"></span>κᾀκ τῶν νῦν ῥηθησομένων. ἐννόησον γὰρ δὴ, τὴν καρδίαν
<span class="lb" data-page="2.87" data-line="2" id="l2.87.2"></span>οὕτω σμικρὰν εἶναι κατ’ ἀρχὰς, ὡς κέγχρου μηδὲν διαφέρειν,
<span class="lb" data-page="2.87" data-line="3" id="l2.87.3"></span>ἢ, εἰ βούλει, κυάμου. καὶ ζήτησον, ὅπως ἂν ἄλλως
<span class="lb" data-page="2.87" data-line="4" id="l2.87.4"></span>αὕτη γένοιτο μεγάλη, χωρὶς τοῦ πάντη διατεινομένην τρέφεσθαι
<span class="lb" data-page="2.87" data-line="5" id="l2.87.5"></span>δι’ ὅλης αὐτῆς, ὡς ὀλίγον ἔμπροσθεν ἐδείκνυτο τὸ
<span class="lb" data-page="2.87" data-line="6" id="l2.87.6"></span>σπέρμα τρεφόμενον. ἀλλ’ οὐδὲ τοῦτο Ἐρασίστρατος οἶδεν,
<span class="lb" data-page="2.87" data-line="7" id="l2.87.7"></span>ὁ τὴν τέχνην τῆς φύσεως ὑμνῶν, ἀλλ’ οὕτως αὐξάνεσθαι
<span class="lb" data-page="2.87" data-line="8" id="l2.87.8"></span>τὰ ζῶα νομίζει, καθάπερ τινὰ κρησέραν, ἢ σειρὰν, ἢ σάκκον,
<span class="lb" data-page="2.87" data-line="9" id="l2.87.9"></span>ἢ τάλαρον, ὧν ἑκάστῳ κατὰ τὸ πέρας ἐπιπλεκομένων
<span class="lb" data-page="2.87" data-line="10" id="l2.87.10"></span>ὁμοίων ἑτέρων τοῖς ἐξ ἀρχῆς αὐτὰ συντιθεῖσιν, ἡ πρόσθεσις
<span class="lb" data-page="2.87" data-line="11" id="l2.87.11"></span>γίνεται. ἀλλὰ τούτου γ’ οὐκ αὔξησίς ἐστιν, ἀλλὰ γένεσις,
<span class="lb" data-page="2.87" data-line="12" id="l2.87.12"></span>ὦ σοφώτατε. γίνεται γὰρ ὁ θύλακος, καὶ ὁ σάκκος,
<span class="lb" data-page="2.87" data-line="13" id="l2.87.13"></span>καὶ τὸ ἱμάτιον, καὶ ἡ οἰκία, καὶ τὸ πλοῖον, καὶ τῶν ἄλλων
<span class="lb" data-page="2.87" data-line="14" id="l2.87.14"></span>ἕκαστον, ὅταν μηδέπω τὸ προσῆκον εἶδος, οὗ χάριν
<span class="lb" data-page="2.87" data-line="15" id="l2.87.15"></span>ὑπὸ τοῦ τεχνίτου δημιουργεῖται, συμπεπληρωμένον ἔχῃ.
<span class="lb" data-page="2.87" data-line="16" id="l2.87.16"></span>πότ’ οὖν αὐξάνεται; ὅταν ἤδη τέλειος ὢν ὁ τάλαρος, ὡς
<span class="lb" data-page="2.87" data-line="17" id="l2.87.17"></span>ἔχειν πυθμένα τινὰ, καὶ στόμα, καὶ οἷον γαστέρα, καὶ τὰ
<span class="lb" data-page="2.87" data-line="18" id="l2.87.18"></span>τούτων μεταξὺ, μείζων ἅπασι τούτοις γένηται. καὶ πῶς
<span class="pb" data-page="2.88" id="p2.88"></span>
<span class="lb" data-page="2.88" data-line="1" id="l2.88.1"></span>ἔσται τοῦτο; φήσει τις. πῶς δ’ ἄλλως, ἢ εἰ ζῶον ἐξαίφνης
<span class="lb" data-page="2.88" data-line="2" id="l2.88.2"></span>ἢ φυτὸν ὁ τάλαρος ἡμῖν γένοιτο; μόνων γὰρ τῶν ζώντων
<span class="lb" data-page="2.88" data-line="3" id="l2.88.3"></span>ἡ αὔξησις. σὺ δ’ ἴσως οἴει τὴν οἰκοδομουμένην οἰκίαν αὐξάνεσθαι,
<span class="lb" data-page="2.88" data-line="4" id="l2.88.4"></span>καὶ τὸν τάλαρον πλεκόμενον, καὶ θοιμάτιον
<span class="lb" data-page="2.88" data-line="5" id="l2.88.5"></span>ὑφαινόμενον. ἀλλ’ οὐχ ὧδ’ ἔχει. τοῦ μὲν γὰρ ἤδη συμπεπληρωμένου
<span class="lb" data-page="2.88" data-line="6" id="l2.88.6"></span>κατὰ τὸ εἶδος ἡ αὔξησις· τοῦ ἔτι γινομένου
<span class="lb" data-page="2.88" data-line="7" id="l2.88.7"></span>ἡ εἰς τὸ εἶδος ὁδὸς, οὐκ αὔξησις, ἀλλὰ γένεσις ὀνομάζεται·
<span class="lb" data-page="2.88" data-line="8" id="l2.88.8"></span>αὐξάνεται μὲν γὰρ τὸ ὂν, γίνεται δὲ τὸ μὴ ὄν.
</p>
          </article>

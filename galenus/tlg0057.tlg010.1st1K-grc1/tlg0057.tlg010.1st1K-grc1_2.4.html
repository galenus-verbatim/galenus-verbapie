<article xmlns="http://www.w3.org/1999/xhtml" id="urn:cts:greekLit:tlg0057.tlg010.1st1K-grc1:2.4">
<span class="pb page1" data-page="2.88" id="p2.88"></span>
<span class="milestone ed1page page1" data-n="1.99" data-unit="ed1page" id="ed1page.1.99"></span>
<span class="milestone ed2page page1" data-n="5.36" data-unit="ed2page" id="ed2page.5.36"></span>
            <p>
<span class="lb" data-page="2.88" data-line="9" id="l2.88.9"></span><span class="milestone ed2page" data-n="5.37" data-unit="ed2page" id="ed2page.5.37"></span>Καὶ ταῦτ’ Ἐρασίστρατος οὐκ οἶδεν, ὃν
<span class="lb" data-page="2.88" data-line="10" id="l2.88.10"></span>οὐδὲν λανθάνει,<span class="milestone ed1page" data-n="1.100" data-unit="ed1page" id="ed1page.1.100"></span> εἴπερ ὅλως ἀληθεύουσιν οἱ ἀπ’ αὐτοῦ
<span class="lb" data-page="2.88" data-line="11" id="l2.88.11"></span>φάσκοντες ὡμιληκέναι τοῖς ἐκ τοῦ Περιπάτου φιλοσόφοις
<span class="lb" data-page="2.88" data-line="12" id="l2.88.12"></span>αὐτόν. ἄχρι μὲν οὖν τοῦ τὴν φύσιν ὑμνεῖν ὡς τεχνικὴν,
<span class="lb" data-page="2.88" data-line="13" id="l2.88.13"></span>κᾀγὼ γνωρίζω τὰ τοῦ Περιπάτου δόγματα, τῶν δ’ ἄλλων
<span class="lb" data-page="2.88" data-line="14" id="l2.88.14"></span>οὐδὲν οὐδ’ ἐγγύς. εἰ γάρ τις ὁμιλήσειε τοῖς Ἀριστοτέλους καὶ.
<span class="lb" data-page="2.88" data-line="15" id="l2.88.15"></span>Θεοφράστου γράμμασι, τῆς Ἱπποκράτους ἂν αὐτὰ δόξειε φυσιολογίας
<span class="lb" data-page="2.88" data-line="16" id="l2.88.16"></span>ὑπομνήματα συγκεῖσθαι, τὸ θερμὸν, καὶ τὸ ψυχρὸν,
<span class="pb" data-page="2.89" id="p2.89"></span>
<span class="lb" data-page="2.89" data-line="1" id="l2.89.1"></span>καὶ τὸ ξηρὸν, καὶ τὸ ὑγρὸν εἰς ἄλληλα δρῶντα καὶ πάσχοντα·
<span class="lb" data-page="2.89" data-line="2" id="l2.89.2"></span>καὶ τούτων αὐτῶν δραστικώτατον μὲν τὸ θερμὸν, δεύτερον
<span class="lb" data-page="2.89" data-line="3" id="l2.89.3"></span>δὲ τῇ δυνάμει τὸ ψυχρὸν, Ἱπποκράτους ταῦτα σύμπαντα
<span class="lb" data-page="2.89" data-line="4" id="l2.89.4"></span>πρώτου, δευτέρου δ’ Ἀριστοτέλους εἰπόντος. τρέφεσθαι δὲ
<span class="lb" data-page="2.89" data-line="5" id="l2.89.5"></span>δι’ ὅλων αὐτῶν τὰ τρεφόμενα, καὶ κεράννυσθαι δι’ ὅλων
<span class="lb" data-page="2.89" data-line="6" id="l2.89.6"></span>τὰ κεραννύμενα, καὶ ἀλλοιοῦσθαι δι’ ὅλων τὰ ἀλλοιούμενα,
<span class="lb" data-page="2.89" data-line="7" id="l2.89.7"></span>καὶ ταῦτ’ Ἱπποκράτειά τε ἅμα καὶ Ἀριστοτέλεια.
<span class="lb" data-page="2.89" data-line="8" id="l2.89.8"></span>καὶ τὴν πέψιν ἀλλοίωσίν τινα ὑπάρχειν καὶ μεταβολὴν
<span class="lb" data-page="2.89" data-line="9" id="l2.89.9"></span>τοῦ τρέφοντος εἰς τὴν οἰκείαν τοῦ τρεφομένου ποιότητα,
<span class="lb" data-page="2.89" data-line="10" id="l2.89.10"></span>τὴν δ’ ἐξαιμάτωσιν ἀλλοίωσιν εἶναι, καὶ τὴν θρέψιν
<span class="lb" data-page="2.89" data-line="11" id="l2.89.11"></span>ὡσαύτως, καὶ τὴν αὔξησιν ἐκ τῆς πάντη διατάσεως τοῦ
<span class="lb" data-page="2.89" data-line="12" id="l2.89.12"></span>σώματος καὶ θρέψεως γίνεσθαι. τὴν δ’ ἀλλοίωσιν ὑπὸ
<span class="lb" data-page="2.89" data-line="13" id="l2.89.13"></span>τοῦ θερμοῦ μάλιστα συντελεῖσθαι, καὶ διὰ τοῦτο καὶ τὴν
<span class="lb" data-page="2.89" data-line="14" id="l2.89.14"></span>θρέψιν, καὶ τὴν πέψιν, καὶ τὴν τῶν χυμῶν ἁπάντων γένεσιν.
<span class="lb" data-page="2.89" data-line="15" id="l2.89.15"></span>ἤδη δὲ καὶ τοῖς περιττώμασι τὰς ποιότητας ὑπὸ τῆς ἐμφύτου
<span class="lb" data-page="2.89" data-line="16" id="l2.89.16"></span>θερμασίας ἐγγίνεσθαι. ταῦτα σύμπαντα, καὶ πρὸς τούτοις
<span class="lb" data-page="2.89" data-line="17" id="l2.89.17"></span>ἕτερα πολλὰ, τά τε τῶν προειρημένων δυνάμεων, καὶ τὰ
<span class="pb" data-page="2.90" id="p2.90"></span>
<span class="lb" data-page="2.90" data-line="1" id="l2.90.1"></span>τῶν νοσημάτων τῆς γενέσεως, καὶ τὰ τῶν ἰαμάτων τῆς εὑρέσεως,
<span class="lb" data-page="2.90" data-line="2" id="l2.90.2"></span>Ἱπποκράτης μὲν πρῶτος ἁπάντων ὧν ἴσμεν ὀρθῶς
<span class="lb" data-page="2.90" data-line="3" id="l2.90.3"></span>εἶπεν, Ἀριστοτέλης δὲ δεύτερος ὀρθῶς ἐξηγήσατο. καὶ μὴν
<span class="lb" data-page="2.90" data-line="4" id="l2.90.4"></span>καὶ εἰ ταῦτα σύμπαντα τοῖς ἐκ τοῦ Περιπάτου δοκεῖ, καθάπερ
<span class="lb" data-page="2.90" data-line="5" id="l2.90.5"></span>οὖν δοκεῖ, μηδὲν δ’ αὐτὸν ἀρέσκει τὸν Ἐρασίστρατον,
<span class="lb" data-page="2.90" data-line="6" id="l2.90.6"></span>τί ποτε βούλεται τοῖς Ἐρασιστρατείοις ἡ πρὸς τοὺς
<span class="lb" data-page="2.90" data-line="7" id="l2.90.7"></span>φιλοσόφους ἐκείνους τοῦ τῆς αἱρέσεως αὐτῶν ἡγεμόνος ὁμιλία;
<span class="lb" data-page="2.90" data-line="8" id="l2.90.8"></span>θαυμάζουσι μὲν γὰρ αὐτὸν ὡς θεὸν, καὶ πάντ’ ἀληθεύειν
<span class="lb" data-page="2.90" data-line="9" id="l2.90.9"></span>νομίζουσιν. εἰ δ’ οὕτως ἔχοι ταῦτα, πάμπολυ
<span class="lb" data-page="2.90" data-line="10" id="l2.90.10"></span>δήπου τῆς ἀληθείας ἐσφάλθαι χρὴ νομίζειν τοὺς ἐκ τοῦ
<span class="lb" data-page="2.90" data-line="11" id="l2.90.11"></span>Περιπάτου φιλοσόφους, οἷς μηδὲν ὧν Ἐρασίστρατος ὑπελάμβανεν
<span class="lb" data-page="2.90" data-line="12" id="l2.90.12"></span>ἀρέσκει. καὶ μὴν ὥσπερ τιν’ εὐγένειαν αὐτῷ
<span class="lb" data-page="2.90" data-line="13" id="l2.90.13"></span>τῆς φυσιολογίας τὴν πρὸς τοὺς ἄνδρας ἐκείνους συνουσίαν
<span class="lb" data-page="2.90" data-line="14" id="l2.90.14"></span>ἐκπορίζουσι. πάλιν οὖν ἀναστρέψωμεν τὸν λόγον ἑτέρως, ἢ
<span class="lb" data-page="2.90" data-line="15" id="l2.90.15"></span>ὡς ὀλίγῳ πρόσθεν ἐτύχομεν εἰπόντες. εἴπερ γὰρ οἱ ἐκ τοῦ
<span class="lb" data-page="2.90" data-line="16" id="l2.90.16"></span>Περιπάτου καλῶς ἐφυσιολόγησαν, οὐδὲν ἂν εἴη ληρωδέστερον
<span class="lb" data-page="2.90" data-line="17" id="l2.90.17"></span>Ἐρασιστράτου. καὶ δίδωμι τοῖς Ἐρασιστρατείοις αὐτοῖς
<span class="lb" data-page="2.90" data-line="18" id="l2.90.18"></span>τὴν αἵρεσιν· ἢ γὰρ τὸν πρότερον λόγον, ἢ τοῦτον
<span class="pb" data-page="2.91" id="p2.91"></span>
<span class="lb" data-page="2.91" data-line="1" id="l2.91.1"></span>προσοίσονται. λέγει δ’ ὁ μὲν πρῶτος, οὐδὲν ὀρθῶς ἐγνωκέναι
<span class="lb" data-page="2.91" data-line="2" id="l2.91.2"></span>περὶ φύσεως τοὺς Περιπατητικοὺς, ὁ δὲ δεύτερος, Ἐρασίστρατον.
<span class="lb" data-page="2.91" data-line="3" id="l2.91.3"></span>ἐμὸν μὲν οὖν ὑπομνῆσαι τῶν δογμάτων τὴν
<span class="lb" data-page="2.91" data-line="4" id="l2.91.4"></span>μάχην, ἐκείνων δ’ ἡ αἵρεσις. ἀλλ’ οὐκ ἂν ἀποσταῖεν τοῦ
<span class="lb" data-page="2.91" data-line="5" id="l2.91.5"></span>μὴ θαυμάζειν τὸν Ἐρασίστρατον. οὐκοῦν σιωπησάτωσαν περὶ
<span class="lb" data-page="2.91" data-line="6" id="l2.91.6"></span>τῶν ἐκ τοῦ Περιπάτου φιλοσόφων. παμπόλλων γὰρ ὄντων
<span class="lb" data-page="2.91" data-line="7" id="l2.91.7"></span>δογμάτων φυσικῶν περί τε γενέσεως καὶ φθορᾶς τῶν ζώων,
<span class="lb" data-page="2.91" data-line="8" id="l2.91.8"></span>καὶ ὑγιείας, καὶ νόσου, καὶ τῆς θεραπείας αὐτῶν, ἓν μόνον
<span class="lb" data-page="2.91" data-line="9" id="l2.91.9"></span>εὑρεθήσεται ταὐτὸν Ἐρασιστράτῳ κᾀκείνοις τοῖς ἀνδράσι,
<span class="lb" data-page="2.91" data-line="10" id="l2.91.10"></span>τὸ τινὸς ἕνεκα πάντα ποιεῖν τὴν φύσιν, καὶ μάτην
<span class="lb" data-page="2.91" data-line="11" id="l2.91.11"></span>μηδέν. ἀλλὰ καὶ αὐτὸ τοῦτο μέχρι λόγου κοινὸν, <span class="milestone ed2page" data-n="5.38" data-unit="ed2page" id="ed2page.5.38"></span>ἔργῳ δὲ
<span class="lb" data-page="2.91" data-line="12" id="l2.91.12"></span>μυριάκις Ἐρασίστρατος αὐτὸ διαφθείρει. μάτην γὰρ ὁ σπλὴν
<span class="lb" data-page="2.91" data-line="13" id="l2.91.13"></span>ἐγένετο, μάτην δὲ τὸ ἐπίπλοον, μάτην δὲ εἰς τοὺς νεφροὺς
<span class="lb" data-page="2.91" data-line="14" id="l2.91.14"></span>ἀρτηρίαι καταφυόμεναι, σχεδὸν ἁπασῶν τῶν ἀπὸ τῆς μεγάλης
<span class="lb" data-page="2.91" data-line="15" id="l2.91.15"></span>ἀρτηρίας βλαστανουσῶν οὖσαι μέγισται, μάτην δ’ ἄλλα
<span class="lb" data-page="2.91" data-line="16" id="l2.91.16"></span>μυρία κατά γε τὸν Ἐρασιστράτειον λόγον. ἅπερ εἰ μὲν οὐδ’
<span class="lb" data-page="2.91" data-line="17" id="l2.91.17"></span>ὅλως γινώσκει, βραχὺ μαγείρου σοφώτερός ἐστιν ἐν ταῖς
<span class="lb" data-page="2.91" data-line="18" id="l2.91.18"></span>ἀνατομαῖς· εἰ δ’ εἰδὼς οὐ λέγει τὴν χρείαν αὐτῶν, οἴεται
<span class="pb" data-page="2.92" id="p2.92"></span>
<span class="lb" data-page="2.92" data-line="1" id="l2.92.1"></span>δηλονότι παραπλησίως τῷ σπληνὶ μάτην αὐτὰ γεγονέναι.
<span class="lb" data-page="2.92" data-line="2" id="l2.92.2"></span>καίτοι τί ταῦτ’ ἐπεξέρχομαι, τῆς περὶ χρείας μορίων ὄντα
<span class="lb" data-page="2.92" data-line="3" id="l2.92.3"></span>πραγματείας μελλούσης ἡμῖν ἰδίᾳ περαίνεσθαι; πάλιν οὖν
<span class="lb" data-page="2.92" data-line="4" id="l2.92.4"></span>ἀναλάβωμεν τὸν αὐτὸν λόγον, εἰπόντες τέ τι βραχὺ πρὸς
<span class="lb" data-page="2.92" data-line="5" id="l2.92.5"></span>τοὺς Ἐρασιστρατείους ἔτι, τῶν ἐφεξῆς ἐχώμεθα. δοκοῦσι γάρ
<span class="lb" data-page="2.92" data-line="6" id="l2.92.6"></span>μοι μηδὲν ἀνεγνωκέναι τῶν Ἀριστοτέλους οὗτοι συγγραμμάτων,
<span class="lb" data-page="2.92" data-line="7" id="l2.92.7"></span>ἀλλ’ ἄλλων ἀκούοντες, ὡς δεινὸς ἦν περὶ φύσιν ὁ
<span class="lb" data-page="2.92" data-line="8" id="l2.92.8"></span>ἄνθρωπος, καὶ ὡς οἱ ἀπὸ τῆς στοᾶς κατ’ ἴχνη τῆς ἐκείνου
<span class="lb" data-page="2.92" data-line="9" id="l2.92.9"></span>φυσιολογίας βαδίζουσιν, εἷθ’ εὑρόντες ἕν τι τῶν περιφερομένων
<span class="lb" data-page="2.92" data-line="10" id="l2.92.10"></span>δογμάτων κοινὸν αὐτῷ πρὸς Ἐρασίστρατον, ἀναπλάσαι
<span class="lb" data-page="2.92" data-line="11" id="l2.92.11"></span>τινὰ συνουσίαν αὐτῷ πρὸς ἐκείνους τοὺς ἄνδρας. ἀλλ’
<span class="lb" data-page="2.92" data-line="12" id="l2.92.12"></span>ὅτι μὲν τῆς Ἀριστοτέλους φυσιολογίας οὐδὲν Ἐρασιστράτῳ
<span class="lb" data-page="2.92" data-line="13" id="l2.92.13"></span>μέτεστιν, ὁ κατάλογος τῶν προειρημένων ἐνδείκνυται δογμάτων·
<span class="lb" data-page="2.92" data-line="14" id="l2.92.14"></span>ἃ πρώτου μὲν Ἱπποκράτους ἦν, δευτέρου δ’ Ἀριστοτέλους,
<span class="lb" data-page="2.92" data-line="15" id="l2.92.15"></span>τρίτων δὲ τῶν Στωϊκῶν, ἑνὸς μόνου μετατιθεμένου,
<span class="lb" data-page="2.92" data-line="16" id="l2.92.16"></span>τοῦ τὰς ποιότητας εἶναι σώματα. τάχα δ’ ἂν τῆς λογικῆς
<span class="lb" data-page="2.92" data-line="17" id="l2.92.17"></span>ἕνεκα θεωρίας ὡμιληκέναι φαῖεν τὸν Ἐρασίστρατον τοῖς ἐκ
<span class="lb" data-page="2.92" data-line="18" id="l2.92.18"></span>τοῦ περιπάτου φιλοσόφοις· οὐκ εἰδότες, ὡς ἐκεῖνοι μὲν ψευδεῖς
<span class="pb" data-page="2.93" id="p2.93"></span>
<span class="lb" data-page="2.93" data-line="1" id="l2.93.1"></span>δεῖς καὶ ἀπεράντους οὐκ ἔγραψαν λόγους, τὰ δ’ Ἐρασιστράτεια
<span class="lb" data-page="2.93" data-line="2" id="l2.93.2"></span>βιβλία παμπόλλους ἔχει τοὺς τοιούτους. τάχ’ ἂν
<span class="lb" data-page="2.93" data-line="3" id="l2.93.3"></span>οὖν ἤδη τις θαυμάζοι καὶ διαποροίη, τί παθὼν ὁ Ἐρασίστρατος
<span class="lb" data-page="2.93" data-line="4" id="l2.93.4"></span>εἰς τοσοῦτον τῶν Ἱπποκράτους δογμάτων ἀπετράπετο,
<span class="lb" data-page="2.93" data-line="5" id="l2.93.5"></span>καὶ διὰ τί τῶν ἐν ἥπατι πόρων τῶν χοληδόχων,
<span class="lb" data-page="2.93" data-line="6" id="l2.93.6"></span>ἅλις γὰρ ἤδη νεφρῶν, ἀφελόμενος τὴν ἑλκτικὴν δύναμιν,
<span class="lb" data-page="2.93" data-line="7" id="l2.93.7"></span>ἐπίκαιρον αἰτιᾶται θέσιν, καὶ στομάτων στενότητα, καὶ
<span class="lb" data-page="2.93" data-line="8" id="l2.93.8"></span>χώραν τινὰ κοινὴν, εἰς ἣν παράγουσι μὲν αἱ ἀπὸ τῶν πυλῶν
<span class="lb" data-page="2.93" data-line="9" id="l2.93.9"></span>τὸ ἀκάθαρτον αἷμα, μεταλαμβάνουσι δὲ πρότεροι μὲν
<span class="lb" data-page="2.93" data-line="10" id="l2.93.10"></span>οἱ πόροι τὴν χολὴν, δεύτεραι δ’ αἱ ἀπὸ τῆς κοίλης φλεβὸς
<span class="lb" data-page="2.93" data-line="11" id="l2.93.11"></span>τὸ καθαρὸν αἷμα. πρὸς γὰρ τῷ μηδὲν ἂν βλαβῆναι τὴν
<span class="lb" data-page="2.93" data-line="12" id="l2.93.12"></span>ὁλκὴν εἰπὼν, ἄλλων μυρίων ἔμελλεν ἀμφισβητουμένων ἀπαλλάξασθαι
<span class="lb" data-page="2.93" data-line="13" id="l2.93.13"></span>λόγων.
</p>
          </article>

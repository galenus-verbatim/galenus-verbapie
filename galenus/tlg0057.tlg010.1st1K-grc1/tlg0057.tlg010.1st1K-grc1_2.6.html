<article xmlns="http://www.w3.org/1999/xhtml" id="urn:cts:greekLit:tlg0057.tlg010.1st1K-grc1:2.6">
<span class="pb page1" data-page="2.95" id="p2.95"></span>
<span class="milestone ed1page page1" data-n="1.101" data-unit="ed1page" id="ed1page.1.101"></span>
<span class="milestone ed2page page1" data-n="5.39" data-unit="ed2page" id="ed2page.5.39"></span>
            <p>
<span class="lb" data-page="2.95" data-line="9" id="l2.95.9"></span>Εἰ δ’ ἐπισκοποῖτό τις ἐπιμελῶς, οὐδ’ ὁ περὶ
<span class="lb" data-page="2.95" data-line="10" id="l2.95.10"></span>θρέψεως αὐτοῦ λόγος, ὃν ἐν τῷ δευτέρῳ τῶν καθόλου λόγων
<span class="lb" data-page="2.95" data-line="11" id="l2.95.11"></span>διεξέρχεται, τὰς αὐτὰς ἀπορίας ἐκφεύγει τῇ γὰρ πρὸς τὸ κενούμενον
<span class="lb" data-page="2.95" data-line="12" id="l2.95.12"></span>ἀκολουθίᾳ συγχωρηθέντος ἑνὸς λήμματος, ὡς πρόσθεν
<span class="lb" data-page="2.95" data-line="13" id="l2.95.13"></span>ἐδείκνυμεν, ἐπέραινέ τι περὶ φλεβῶν μόνων καὶ τοῦ κατ’ αὐτὰς
<span class="lb" data-page="2.95" data-line="14" id="l2.95.14"></span>αἵματος. ἐκρέοντος γάρ τινος κατὰ τὰ στόματα αὐτῶν, καὶ διαφορουμένου,
<span class="lb" data-page="2.95" data-line="15" id="l2.95.15"></span>καὶ μήτ’ ἀθρόον τόπου κενοῦ δυναμένου γενέσθαι,
<span class="lb" data-page="2.95" data-line="16" id="l2.95.16"></span>μήτε τῶν φλεβῶν συμπεσεῖν, τοῦτο γὰρ ἦν τὸ παραλειπόμενον,
<span class="lb" data-page="2.95" data-line="17" id="l2.95.17"></span>ἀναγκαῖον ἦν ἕπεσθαι τὸ συνεχὲς, ἀναπληροῦν τοῦ κενουμένου
<span class="pb" data-page="2.96" id="p2.96"></span>
<span class="lb" data-page="2.96" data-line="1" id="l2.96.1"></span>τὴν βάσιν. αἱ μὲν δὴ φλέβες ἡμῖν οὕτω θρέψονται,
<span class="lb" data-page="2.96" data-line="2" id="l2.96.2"></span>τοῦ περιεχομένου κατ’ αὐτὰς αἵματος ἀπολαύουσαι. τὰ δὲ
<span class="lb" data-page="2.96" data-line="3" id="l2.96.3"></span>νεῦρα πῶς; οὐ γὰρ δὴ κᾀν τούτοις ἐστὶν αἷμα. πρόχειρον
<span class="lb" data-page="2.96" data-line="4" id="l2.96.4"></span>μὲν γὰρ ἦν εἰπεῖν, ἕλκοντα παρὰ τῶν φλεβῶν. ἀλλ’ οὐ
<span class="lb" data-page="2.96" data-line="5" id="l2.96.5"></span>βούλεται τί ποτ’ οὖν κᾀνταῦθα ἐπιτεχνᾶται; φλέβας
<span class="lb" data-page="2.96" data-line="6" id="l2.96.6"></span>ἔχειν ἐν ἑαυτῷ καὶ ἀρτηρίας τὸ νεῦρον, ὥσπερ τινὰ σειρὰν
<span class="lb" data-page="2.96" data-line="7" id="l2.96.7"></span>ἐκ τριῶν ἱμάντων διαφερόντων τῇ φύσει πεπλεγμένην. ᾠήθη
<span class="lb" data-page="2.96" data-line="8" id="l2.96.8"></span>γὰρ ἐκ ταύτης τῆς ὑποθέσεως ἐκφεύξεσθαι τῷ λόγῳ τὴν
<span class="lb" data-page="2.96" data-line="9" id="l2.96.9"></span>ὁλκήν· οὐ γὰρ ἂν ἔτι δεήσεσθαι τὸ νεῦρον, ἐν ἑαυτῷ περιέχον
<span class="lb" data-page="2.96" data-line="10" id="l2.96.10"></span>αἵματος ἀγγεῖον, ἐπιῤῥύτου τινὸς ἔξωθεν ἐκ τῆς
<span class="lb" data-page="2.96" data-line="11" id="l2.96.11"></span>παρακειμένης φλεβὸς τῆς ἀληθινῆς αἵματος ἑτέρου, ἀλλ’
<span class="lb" data-page="2.96" data-line="12" id="l2.96.12"></span>ἱκανὸν αὐτῷ πρὸς τὴν θρέψιν ἔσεσθαι τὸ κατεψευσμένον
<span class="lb" data-page="2.96" data-line="13" id="l2.96.13"></span>ἀγγεῖον ἐκεῖνο, τῷ λόγῳ θεωρητόν. ἀλλὰ κᾀνταῦθα πάλιν
<span class="lb" data-page="2.96" data-line="14" id="l2.96.14"></span>αὐτὸν ὁμοία τις ἀπορία διεδέξατο. τουτὶ γὰρ τὸ σμικρὸν
<span class="lb" data-page="2.96" data-line="15" id="l2.96.15"></span>ἀγγεῖον ἑαυτὸ μὲν θρέψει· τὸ παρακείμενον δὲ νεῦρον
<span class="lb" data-page="2.96" data-line="16" id="l2.96.16"></span>ἐκεῖνο τὸ ἁπλοῦν ἢ τὴν ἀρτηρίαν οὐχ οἷόν τε ἔσται τρέφειν
<span class="lb" data-page="2.96" data-line="17" id="l2.96.17"></span>ἄνευ τοῦ σύμφυτόν τιν’ ὑπάρχειν αὐτοῖς ὁλκὴν τῆς τροφῆς.
<span class="pb" data-page="2.97" id="p2.97"></span>
<span class="lb" data-page="2.97" data-line="1" id="l2.97.1"></span>τῇ μὲν γὰρ πρὸς τὸ κενούμενον ἀκολουθίᾳ πῶς ἄν
<span class="lb" data-page="2.97" data-line="2" id="l2.97.2"></span>ἔτι δύναιτο τὴν τροφὴν ἐπισπάσασθαι τὸ ἁπλοῦν νεῦρον,
<span class="lb" data-page="2.97" data-line="3" id="l2.97.3"></span>ὥσπερ αἱ φλέβες αἱ σύνθετοι; κοιλότης μὲν γάρ τίς
<span class="lb" data-page="2.97" data-line="4" id="l2.97.4"></span>ἐστιν ἐν αὐτῷ κατ’ αὐτόν. ἀλλ’ οὐχ αἵματος αὕτη γε,
<span class="lb" data-page="2.97" data-line="5" id="l2.97.5"></span>ἀλλὰ πνεύματος ψυχικοῦ μεστή. δεόμεθα δ’ ἡμεῖς οὐκ
<span class="lb" data-page="2.97" data-line="6" id="l2.97.6"></span>εἰς τὴν κοιλότητα ταύτην εἰσάγειν τῷ λόγῳ τὴν τροφὴν,
<span class="lb" data-page="2.97" data-line="7" id="l2.97.7"></span>ἀλλ’ εἰς τὸ περιέχον αὐτὴν ἀγγεῖον, εἴτ’ οὖν τρέφεσθαι
<span class="lb" data-page="2.97" data-line="8" id="l2.97.8"></span>μόνον, εἴτε καὶ αὔξεσθαι δέοιτο. πῶς οὖν εἰσάξομεν; οὕτω
<span class="lb" data-page="2.97" data-line="9" id="l2.97.9"></span>γάρ ἐστι μικρὸν ἐκεῖνο τὸ ἁπλοῦν ἀγγεῖον, καὶ μέντοι καὶ
<span class="lb" data-page="2.97" data-line="10" id="l2.97.10"></span>τῶν ἄλλων ἑκάτερον, ὥστ’, εἰ τῇ λεπτοτάτῃ βελόνῃ νύξειάς
<span class="lb" data-page="2.97" data-line="11" id="l2.97.11"></span>τι μέρος, ἅμα διαιρήσεις τὰ τρία. τόπος οὖν αἰσθητὸς
<span class="lb" data-page="2.97" data-line="12" id="l2.97.12"></span>ἀθρόος κενὸς οὐκ ἂν ποτ’ ἐν αὐτῷ γένοιτο· λόγῳ δὲ
<span class="lb" data-page="2.97" data-line="13" id="l2.97.13"></span>θεωρητὸς τόπος κενούμενος οὐκ ἦν ἀναγκαστικὸς τῆς τοῦ
<span class="lb" data-page="2.97" data-line="14" id="l2.97.14"></span>συνεχοῦς ἀκολουθίας. ἐβουλόμην δ’ αὖ πάλιν μοι κᾀνταῦθα
<span class="lb" data-page="2.97" data-line="15" id="l2.97.15"></span>τὸν Ἐρασίστρατον αὐτὸν ἀποκρίνεσθαι περὶ τοῦ στοιχειώδους
<span class="lb" data-page="2.97" data-line="16" id="l2.97.16"></span><span class="milestone ed2page" data-n="5.40" data-unit="ed2page" id="ed2page.5.40"></span>ἐκείνου νεύρου τοῦ σμικροῦ, πότερον ἔν τι καὶ συνεχές
<span class="lb" data-page="2.97" data-line="17" id="l2.97.17"></span>ἐστιν ἀκριβῶς, ἤ ἐκ πολλῶν καὶ μικρῶν σωμάτων, ὧν Ἐπίκουρος
<span class="lb" data-page="2.97" data-line="18" id="l2.97.18"></span>καὶ Λεύκιππος καὶ Δημόκριτος ὑπετίθεντο, σύγκειται.
<span class="pb" data-page="2.98" id="p2.98"></span>
<span class="lb" data-page="2.98" data-line="1" id="l2.98.1"></span>καὶ γὰρ καὶ περὶ τούτου τοὺς Ἐρασιστρατείους ὁρῶ
<span class="lb" data-page="2.98" data-line="2" id="l2.98.2"></span>διαφερομένους. οἱ μὲν γὰρ ἕν τι καὶ συνεχὲς αὐτὸ νομίζουσιν,
<span class="lb" data-page="2.98" data-line="3" id="l2.98.3"></span>ἢ οὐκ ἂν ἁπλοῦν εἰρῆσθαι πρὸς αὐτοῦ φασι· τινὲς
<span class="lb" data-page="2.98" data-line="4" id="l2.98.4"></span>δὲ καὶ τοῦτο διαλύειν εἰς ἕτερα στοιχειώδη τολμῶσιν. ἀλλ’
<span class="lb" data-page="2.98" data-line="5" id="l2.98.5"></span>εἰ μὲν ἕν τι καὶ συνεχές ἐστι, τὸ κενούμενον ἐξ αὐτοῦ
<span class="lb" data-page="2.98" data-line="6" id="l2.98.6"></span>κατὰ τὴν ἄδηλον ὑπὸ τῶν ἰατρῶν ὀνομαζομένην διαπνοὴν
<span class="lb" data-page="2.98" data-line="7" id="l2.98.7"></span>οὐδεμίαν ἐν ἑαυτῷ καταλείψει χώραν κενήν. οὕτω γὰρ οὐχ
<span class="lb" data-page="2.98" data-line="8" id="l2.98.8"></span>ἓν, ἀλλὰ πολλὰ γενήσεται, διειργόμενα δήπου ταῖς κεναῖς
<span class="lb" data-page="2.98" data-line="9" id="l2.98.9"></span>χώραις. εἰ δ’ ἐκ πολλῶν σύγκειται, τῇ κηπαίᾳ, κατὰ τὴν
<span class="lb" data-page="2.98" data-line="10" id="l2.98.10"></span>παροιμίαν, πρὸς Ἀσκληπιάδην ἀπεχωρήσαμεν, ἄναρμά τινα
<span class="lb" data-page="2.98" data-line="11" id="l2.98.11"></span>στοιχεῖα τιθέμενοι. πάλιν οὖν ἄτεχνος ἡμῖν ἡ φύσις γενέσθω·
<span class="lb" data-page="2.98" data-line="12" id="l2.98.12"></span>τοῖς γὰρ τοιούτοις ἐξ ἀνάγκης στοιχείοις τοῦθ’
<span class="lb" data-page="2.98" data-line="13" id="l2.98.13"></span>ἕπεται. διὸ δή μοι καὶ δοκοῦσιν ἀμαθῶς πάνυ τὴν εἰς τὰ
<span class="lb" data-page="2.98" data-line="14" id="l2.98.14"></span>τοιαῦτα στοιχεῖα τῶν ἁπλῶν ἀγγείων εἰσάγειν διάλυσιν ἔνιοι
<span class="lb" data-page="2.98" data-line="15" id="l2.98.15"></span>τῶν Ἐρασιστρατείων. ἐμοὶ γοῦν οὐδὲν διαφέρει. καθ’
<span class="lb" data-page="2.98" data-line="16" id="l2.98.16"></span>ἑκατέρους γὰρ ἄτοπος ὁ τῆς θρέψεως ἔσται λόγος, ἐκείνοις
<span class="lb" data-page="2.98" data-line="17" id="l2.98.17"></span>τοῖς ἁπλοῖς ἀγγείοις τοῖς μικροῖς, τοῖς συντιθεῖσι τὰ μεγάλα
<span class="pb" data-page="2.99" id="p2.99"></span>
<span class="lb" data-page="2.99" data-line="1" id="l2.99.1"></span>τε καὶ αἰσθητὰ νεῦρα, κατὰ μὲν τοὺς συνεχῆ φυλάττοντας
<span class="lb" data-page="2.99" data-line="2" id="l2.99.2"></span>αὐτὰ, μὴ δυναμένης γενέσθαι τῆς πρὸς τὸ κενούμενον ἀκολουθίας,
<span class="lb" data-page="2.99" data-line="3" id="l2.99.3"></span>ὅτι μηδὲν ἐν τῷ συνεχεῖ γίνεται κενὸν, κᾂν ἀποῤῥέῃ
<span class="lb" data-page="2.99" data-line="4" id="l2.99.4"></span>τι, συνέρχεταί γε πρὸς ἄλληλα τὰ καταλειπόμενα μόρια,
<span class="lb" data-page="2.99" data-line="5" id="l2.99.5"></span>καθάπερ ἐπὶ τοῦ ὕδατος ὁρᾶται, καὶ πάλιν ἓν γίγνεται
<span class="lb" data-page="2.99" data-line="6" id="l2.99.6"></span>πάντη, τὴν χώραν τοῦ διαφορηθέντος αὐτῷ καταλαμβάνοντα·
<span class="lb" data-page="2.99" data-line="7" id="l2.99.7"></span>κατὰ δὲ τοὺς ἑτέρους, ὅτι τῶν στοιχείων ἐκείνων οὐδὲν δεῖται
<span class="lb" data-page="2.99" data-line="8" id="l2.99.8"></span>τῆς πρὸς τὸ κενούμενον ἀκολουθίας, ἐπὶ γὰρ τῶν αἰσθητῶν
<span class="lb" data-page="2.99" data-line="9" id="l2.99.9"></span>μόνων, οὐκ ἐπὶ τῶν λόγῳ θεωρητῶν, ἔχει τὴν δύναμιν,
<span class="lb" data-page="2.99" data-line="10" id="l2.99.10"></span>ὡς αὐτὸς Ἐρασίστρατος ὁμολογεῖ διαῤῥήδην, οὐ περὶ
<span class="lb" data-page="2.99" data-line="11" id="l2.99.11"></span>τοιούτου κενοῦ φάσκων ἑκάστοτε ποιεῖσθαι τὸν λόγον, ὃ
<span class="lb" data-page="2.99" data-line="12" id="l2.99.12"></span>κατὰ βραχὺ παρέσπαρται τοῖς σώμασιν, ἀλλὰ περὶ τοῦ σαφοῦς,
<span class="lb" data-page="2.99" data-line="13" id="l2.99.13"></span>καὶ αἰσθητοῦ, καὶ ἀθρόου, καὶ μεγάλου, καὶ ἐναργοῦς,
<span class="lb" data-page="2.99" data-line="14" id="l2.99.14"></span>καὶ ὅπως ἂν ἄλλως ὀνομάζειν ἐθέλοις. Ἐρασίστρατος
<span class="lb" data-page="2.99" data-line="15" id="l2.99.15"></span>μὲν γὰρ αὐτὸς αἰσθητὸν ἀθρόον οὔ φησι δύνασθαι γενέσθαι
<span class="lb" data-page="2.99" data-line="16" id="l2.99.16"></span>κενόν. ἐγὼ δ’ ἐκ περιουσίας εὐπορήσας ὀνομάτων,
<span class="lb" data-page="2.99" data-line="17" id="l2.99.17"></span>ταὐτὸν δηλοῦν ἔν γε τῷ νῦν προκειμένῳ λόγῳ δυναμένων,
<span class="lb" data-page="2.99" data-line="18" id="l2.99.18"></span>καὶ τἄλλα προσέθηκα. κάλλιον οὖν μοι δοκεῖ τι καὶ πρὸς
<span class="pb" data-page="2.100" id="p2.100"></span>
<span class="lb" data-page="2.100" data-line="1" id="l2.100.1"></span>ἡμᾶς συνεισενέγκασθαι τοῖς Ἐρασιστρατείοις, ἐπειδὴ κατὰ
<span class="lb" data-page="2.100" data-line="2" id="l2.100.2"></span>τοῦτο γεγόναμεν, καὶ συμβουλεῦσαι τοῖς τὸ πρῶτον ἐκεῖνο
<span class="lb" data-page="2.100" data-line="3" id="l2.100.3"></span>καὶ ἁπλοῦν ὑπὸ Ἐρασιστράτου καλούμενον ἀγγεῖον εἰς ἕτερ’
<span class="lb" data-page="2.100" data-line="4" id="l2.100.4"></span>ἄττα σώματα στοιχειώδη διαλύουσιν, ἀποστῆναι τῆς ὑπολήψεως,
<span class="lb" data-page="2.100" data-line="5" id="l2.100.5"></span>ὡς πρὸς τῷ μηδὲν ἔχειν πλέον ἔτι καὶ διαφερομένους
<span class="lb" data-page="2.100" data-line="6" id="l2.100.6"></span>Ἐρασιστράτῳ. ὅτι μὲν οὖν οὐδὲν ἔχει πλέον, ἐπιδέδεικται
<span class="lb" data-page="2.100" data-line="7" id="l2.100.7"></span>σαφῶς· οὐδὲ γὰρ ἠδυνήθη διαφυγεῖν τὴν περὶ τῆς
<span class="lb" data-page="2.100" data-line="8" id="l2.100.8"></span>θρέψεως ἀπορίαν ἡ ὑπόθεσις· ὅτι δ’ οὐδ’ Ἐρασιστράτῳ
<span class="lb" data-page="2.100" data-line="9" id="l2.100.9"></span>σύμφωνός ἐστιν, ὃ ἐκεῖνος ἁπλοῦν καὶ πρῶτον ὀνομάζει,
<span class="lb" data-page="2.100" data-line="10" id="l2.100.10"></span>σύνθετον ἀποφαίνουσα, καὶ τὴν τῆς φύσεως τέχνην ἀναιροῦσα,
<span class="lb" data-page="2.100" data-line="11" id="l2.100.11"></span>πρόδηλον καὶ τοῦτ’ εἶναί μοι δοκεῖ. εἰ μὴ γὰρ ἐν
<span class="lb" data-page="2.100" data-line="12" id="l2.100.12"></span>τοῖς ἁπλοῖς τούτοις ἕνωσίν τινα τῆς οὐσίας ἀπολείψομεν,
<span class="lb" data-page="2.100" data-line="13" id="l2.100.13"></span>ἀλλ’ εἰς ἄναρμα καὶ ἀμέριστα καταβησόμεθα στοιχεῖα, παντάπασιν
<span class="lb" data-page="2.100" data-line="14" id="l2.100.14"></span>ἀναιρήσομεν τὴν τῆς φύσεως τέχνην, ὥσπερ καὶ πάντες
<span class="lb" data-page="2.100" data-line="15" id="l2.100.15"></span>οἱ ἐκ ταύτης ὁρμώμενοι τῆς ὑποθέσεως ἰατροὶ καὶ φιλόσοφοι.
<span class="lb" data-page="2.100" data-line="16" id="l2.100.16"></span>δευτέρα γὰρ τῶν τοῦ ζώου μορίων κατὰ τὴν τοιαύτην
<span class="lb" data-page="2.100" data-line="17" id="l2.100.17"></span>ὑπόθεσιν ἡ φύσις, οὐ πρώτη γίγνεται. διαπλάττειν δὲ
<span class="pb" data-page="2.101" id="p2.101"></span>
<span class="lb" data-page="2.101" data-line="1" id="l2.101.1"></span>καὶ δημιουργεῖν, οὐ τοῦ δευτέρου γεγονότος, ἀλλὰ τοῦ
<span class="lb" data-page="2.101" data-line="2" id="l2.101.2"></span>προϋπάρχοντός ἐστιν. ὥστ’ ἀναγκαῖον εὐθὺς ἐκ σπέρματος
<span class="lb" data-page="2.101" data-line="3" id="l2.101.3"></span>ὑποθέσθαι τὰς δυνάμεις τῆς φύσεως, αἷς διαπλάττει τε καὶ
<span class="lb" data-page="2.101" data-line="4" id="l2.101.4"></span>αὐξάνει καὶ τρέφει τὸ ζῶον. <span class="milestone ed2page" data-n="5.41" data-unit="ed2page" id="ed2page.5.41"></span>ἀλλ’ ἐκείνων ἕκαστον
<span class="lb" data-page="2.101" data-line="5" id="l2.101.5"></span>τῶν σωμάτων τῶν ἀνάρμων καὶ ἀμερῶν οὐδὲν ἐν ἑαυτῷ
<span class="lb" data-page="2.101" data-line="6" id="l2.101.6"></span>διαπλαστικὴν ἔχει δύναμιν, ἢ αὐξητικὴν, ἢ θρεπτικὴν, ἢ
<span class="lb" data-page="2.101" data-line="7" id="l2.101.7"></span>ὅλως τεχνικήν· ἀπαθὲς γὰρ καὶ ἀμετάβλητον ὑπόκειται.
<span class="lb" data-page="2.101" data-line="8" id="l2.101.8"></span>τῶν δ’ εἰρημένων οὐδὲν ἄνευ μεταβολῆς καὶ ἀλλοιώσεως
<span class="lb" data-page="2.101" data-line="9" id="l2.101.9"></span>καὶ τῆς δι’ ὅλων κράσεως γίνεται, καθάπερ καὶ διὰ τῶν
<span class="lb" data-page="2.101" data-line="10" id="l2.101.10"></span>ἔμπροσθεν ἐνεδειξάμεθα. καὶ διὰ ταύτην τὴν ἀνάγκην οὐκ
<span class="lb" data-page="2.101" data-line="11" id="l2.101.11"></span>ἔχοντες, ὅπως τὰ ἀκόλουθα τοῖς στοιχείοις, οἷς ὑπέθεντο,
<span class="lb" data-page="2.101" data-line="12" id="l2.101.12"></span>φυλάττοιεν οἱ ἀπὸ τῶν τοιούτων αἱρέσεων ἅπαντες, ἄτεχνον
<span class="lb" data-page="2.101" data-line="13" id="l2.101.13"></span>ἠναγκάσθησαν ἀποφῄνασθαι τὴν φύσιν. καίτοι ταῦτά
<span class="lb" data-page="2.101" data-line="14" id="l2.101.14"></span>γ’ οὐ παρ’ ἡμῶν ἐχρῆν μανθάνειν τοὺς Ἐρασιστρατείους,
<span class="lb" data-page="2.101" data-line="15" id="l2.101.15"></span><span class="milestone ed1page" data-n="1.102" data-unit="ed1page" id="ed1page.1.102"></span>ἀλλὰ παρ’ αὐτῶν τῶν φιλοσόφων, οἶς μάλιστα δοκεῖ πρῶτον
<span class="lb" data-page="2.101" data-line="16" id="l2.101.16"></span>ἐπισκοπεῖσθαι τὰ στοιχεῖα τῶν ὄντων ἁπάντων. οὔκουν οὐδ’
<span class="lb" data-page="2.101" data-line="17" id="l2.101.17"></span>Ἐρασίστρατον ἄν τις ὀρθῶς ἄχρι τοσαύτης ἀμαθίας νομίζοι
<span class="lb" data-page="2.101" data-line="18" id="l2.101.18"></span>προήκειν, ὡς μηδὲ ταύτην γνωρίσαι δυνηθῆναι τὴν ἀκολουθίαν,
<span class="pb" data-page="2.102" id="p2.102"></span>
<span class="lb" data-page="2.102" data-line="1" id="l2.102.1"></span>ἀλλ’ ἅμα μὲν ὑποθέσθαι τεχνικὴν τὴν φύσιν, ἅμα
<span class="lb" data-page="2.102" data-line="2" id="l2.102.2"></span>δ’ εἰς ἀπαθῆ καὶ ἄναρμα καὶ ἀμετάβλητα στοιχεῖα καταθραῦσαι
<span class="lb" data-page="2.102" data-line="3" id="l2.102.3"></span>τὴν οὐσίαν. καὶ μὴν εἰ δώσει τινὰ ἐν τοῖς στοιχείοις
<span class="lb" data-page="2.102" data-line="4" id="l2.102.4"></span>ἀλλοίωσίν τε καὶ μεταβολὴν καὶ ἕνωσιν καὶ συνέχειαν,
<span class="lb" data-page="2.102" data-line="5" id="l2.102.5"></span>ἓν καὶ ἀσύνθετον αὐτῷ ἁπλοῦν ἀγγεῖον ἐκεῖνο, καθάπερ
<span class="lb" data-page="2.102" data-line="6" id="l2.102.6"></span>καὶ αὐτὸς ὀνομάζει, γενήσεται. ἀλλ’ ἡ μὲν ἁπλῆ
<span class="lb" data-page="2.102" data-line="7" id="l2.102.7"></span>φλὲψ ἐξ αὑτῆς τραφήσεται, τὸ νεῦρον δὲ καὶ ἡ ἀρτηρία
<span class="lb" data-page="2.102" data-line="8" id="l2.102.8"></span>παρὰ τῆς φλεβός. πῶς καὶ τίνα τρόπον; ἐν τούτῳ γὰρ δὴ
<span class="lb" data-page="2.102" data-line="9" id="l2.102.9"></span>καὶ πρόσθεν γενόμενοι τῷ λόγῳ τῆς τῶν Ἐρασιστρατείων
<span class="lb" data-page="2.102" data-line="10" id="l2.102.10"></span>διαφωνίας ἐμνημονεύσαμεν, ἐπεδείξαμεν δὲ καὶ καθ’ ἑτέρους
<span class="lb" data-page="2.102" data-line="11" id="l2.102.11"></span>μὲν ἄπορον εἶναι τὴν τῶν ἁπλῶν ἐκείνων ἀγγείων θρέψιν·
<span class="lb" data-page="2.102" data-line="12" id="l2.102.12"></span>ἀλλὰ καὶ κρῖναι τὴν μάχην αὐτῶν οὐκ ὠκνήσαμεν, καὶ τιμῆσαι
<span class="lb" data-page="2.102" data-line="13" id="l2.102.13"></span>τὸν Ἐρασίστρατον, εἰς τὴν βελτίονα μεταστήσαντες
<span class="lb" data-page="2.102" data-line="14" id="l2.102.14"></span>αἵρεσιν. αὖθις οὖν ἐπὶ τὴν ἓν καὶ ἁπλοῦν καὶ ἡνωμένον
<span class="lb" data-page="2.102" data-line="15" id="l2.102.15"></span>ἑαυτῷ πάντη τὸ στοιχειῶδες ἐκεῖνο νεῦρον ὑποτιθεμένην
<span class="lb" data-page="2.102" data-line="16" id="l2.102.16"></span>αἵρεσιν ὁ λόγος μεταβὰς ἐπισκοπείσθω, πῶς τραφήσεται.
<span class="lb" data-page="2.102" data-line="17" id="l2.102.17"></span>τὸ γὰρ εὑρεθὲν ἐνταῦθα κοινὸν ἂν ἤδη καὶ τῆς Ἱπποκράτους
<span class="lb" data-page="2.102" data-line="18" id="l2.102.18"></span>αἱρέσεως γένοιτο. κάλλιον δ’ ἄν μοι δοκῶ τὸ ζητούμενον
<span class="pb" data-page="2.103" id="p2.103"></span>
<span class="lb" data-page="2.103" data-line="1" id="l2.103.1"></span>ἐπὶ τῶν νενοσηκότων καὶ σφόδρα καταλελεπτυσμένων
<span class="lb" data-page="2.103" data-line="2" id="l2.103.2"></span>βασανισθῆναι. πάντα γὰρ ἐναργῶς τούτοις φαίνεται τὰ μόρια
<span class="lb" data-page="2.103" data-line="3" id="l2.103.3"></span>τοῦ σώματος ἄτροφα, καὶ λεπτὰ, καὶ πολλῆς προσθήκης
<span class="lb" data-page="2.103" data-line="4" id="l2.103.4"></span>τε καὶ ἀναθρέψεως δεόμενα. καὶ τοίνυν καὶ τὸ νεῦρον
<span class="lb" data-page="2.103" data-line="5" id="l2.103.5"></span>τοῦτο τὸ αἰσθητὸν, ἐφ’ ᾧπερ ἐξαρχῆς ἐποιησάμην τὸν λόγον,
<span class="lb" data-page="2.103" data-line="6" id="l2.103.6"></span>ἰσχνὸν μὲν ἱκανῶς γέγονε, δεῖται δὲ θρέψεως. ἔχει
<span class="lb" data-page="2.103" data-line="7" id="l2.103.7"></span>δ’ ἐν αὑτῷ μέρη πάμπολλα μὲν ἐκεῖνα τὰ πρῶτα καὶ
<span class="lb" data-page="2.103" data-line="8" id="l2.103.8"></span>ἀόρατα νεῦρα τὰ σμικρὰ, καί τινας ἀρτηρίας ἁπλᾶς ὀλίγας,
<span class="lb" data-page="2.103" data-line="9" id="l2.103.9"></span>καὶ φλέβας ὁμοίως. ἅπαντα οὖν αὐτοῦ τὰ νεῦρα τὰ στοιχειώδη
<span class="lb" data-page="2.103" data-line="10" id="l2.103.10"></span>καταλελέπτυνται δηλονότι καὶ αὐτά· ἢ, εἰ μηδ’
<span class="lb" data-page="2.103" data-line="11" id="l2.103.11"></span>ἐκεῖνα, οὐδὲ τὸ ὅλον. καὶ τοίνυν καὶ θρέψεως οὕτω μὲν
<span class="lb" data-page="2.103" data-line="12" id="l2.103.12"></span>ὅλον δεῖται νεῦρον, ἕκαστον δ’ ἐκείνων οὐ δεῖται. καὶ μὴν
<span class="lb" data-page="2.103" data-line="13" id="l2.103.13"></span>εἰ δεῖται μὲν θρέψεως, οὐδὲν δ’ ἡ πρὸς τὸ κενούμενον
<span class="lb" data-page="2.103" data-line="14" id="l2.103.14"></span>ἀκολουθία βοηθεῖν αὐτοῖς δύναται διά τε τὰς ἔμπροσθεν
<span class="lb" data-page="2.103" data-line="15" id="l2.103.15"></span>εἰρημένας ἀπορίας καὶ διὰ τὴν ὑπόγυιον ἰσχνότητα, καθάπερ
<span class="lb" data-page="2.103" data-line="16" id="l2.103.16"></span>δείξω, ζητητέον ἡμῖν ἐστιν ἑτέραν αἰτίαν θρέψεως.
<span class="lb" data-page="2.103" data-line="17" id="l2.103.17"></span>πῶς οὖν ἡ πρὸς τὸ κενούμενον ἀκολουθία τρέφειν ἀδύνατός
<span class="lb" data-page="2.103" data-line="18" id="l2.103.18"></span>ἐστι τὸν οὕτω διακείμενον; ὅτι τοσοῦτον ἀκολουθεῖν
<span class="pb" data-page="2.104" id="p2.104"></span>
<span class="lb" data-page="2.104" data-line="1" id="l2.104.1"></span>ἀναγκάζει τῶν συνεχῶν, ὅσον ἀποῤῥεῖ. τοῦτο δ’ ἐπὶ μὲν
<span class="lb" data-page="2.104" data-line="2" id="l2.104.2"></span>τῶν εὐεκτούντων ἱκανόν ἐστιν εἰς τὴν θρέψιν, ἴσα γὰρ ἐπ’
<span class="lb" data-page="2.104" data-line="3" id="l2.104.3"></span>αὐτῶν εἶναι χρὴ τοῖς ἀποῤῥέουσι τὰ προστιθέμενα· ἐπὶ δὲ
<span class="lb" data-page="2.104" data-line="4" id="l2.104.4"></span>τῶν ἐσχάτως ἰσχνῶν καὶ πολλῆς ἀναθρέψεως δεομένων εἰ
<span class="lb" data-page="2.104" data-line="5" id="l2.104.5"></span>μὴ πολλαπλάσιον εἴη τὸ προστιθέμενον τοῦ κενουμένου, τὴν
<span class="lb" data-page="2.104" data-line="6" id="l2.104.6"></span>ἐξ ἀρχῆς ἕξιν ἀναλαβεῖν οὐκ ἄν ποτε δύναιντο. δῆλον οὖν,
<span class="lb" data-page="2.104" data-line="7" id="l2.104.7"></span>ὡς ἕλκειν αὐτὰ δεήσει τοσούτῳ πλεῖον, ὅσῳ καὶ δεῖται
<span class="lb" data-page="2.104" data-line="8" id="l2.104.8"></span>πλείονος. <span class="milestone ed2page" data-n="5.42" data-unit="ed2page" id="ed2page.5.42"></span>Ἐρασίστρατος δὲ κᾀνταῦθα πρότερον ποιήσας
<span class="lb" data-page="2.104" data-line="9" id="l2.104.9"></span>τὸ δεύτερον οὐκ οἶδ’ ὅπως οὐκ αἰσθάνεται. διότι γὰρ,
<span class="lb" data-page="2.104" data-line="10" id="l2.104.10"></span>φησὶ, πολλὴ πρόσθεσις εἰς ἀνάθρεψιν γίνεται τοῖς νενοσηκόσι,
<span class="lb" data-page="2.104" data-line="11" id="l2.104.11"></span>διὰ τοῦτο καὶ ἡ πρὸς ταύτην ἀκολουθία πολλή. πῶς
<span class="lb" data-page="2.104" data-line="12" id="l2.104.12"></span>δ’ ἂν πολλὴ πρόσθεσις γένοιτο, μὴ προηγουμένης ἀναδόσεως
<span class="lb" data-page="2.104" data-line="13" id="l2.104.13"></span>δαψιλοῦς; εἰ δὲ τὴν διὰ τῶν φλεβῶν φορὰν τῆς τροφῆς
<span class="lb" data-page="2.104" data-line="14" id="l2.104.14"></span>ἀνάδοσιν καλεῖ, τὴν δ’ εἰς ἕκαστον τῶν ἁπλῶν καὶ
<span class="lb" data-page="2.104" data-line="15" id="l2.104.15"></span>ἀοράτων ἐκείνων νεύρων καὶ ἀρτηριῶν μετάληψιν οὐκ
<span class="lb" data-page="2.104" data-line="16" id="l2.104.16"></span>ἀνάδοσιν, ἀλλὰ διάδοσιν, ὥς τινες ὀνομάζειν ἠξίωσαν, εἶτα
<span class="pb" data-page="2.105" id="p2.105"></span>
<span class="lb" data-page="2.105" data-line="1" id="l2.105.1"></span>τὴν διὰ τῶν φλεβῶν μόνῃ τῇ πρὸς τὸ κενούμενον ἀκολουθίᾳ
<span class="lb" data-page="2.105" data-line="2" id="l2.105.2"></span>φασὶ γίγνεσθαι, τὴν εἰς τὰ λόγῳ θεωρητὰ μετάληψιν
<span class="lb" data-page="2.105" data-line="3" id="l2.105.3"></span>ἡμῖν ἐξηγησάσθωσαν. ὅτι μὲν γὰρ οὐκέτ’ ἐπὶ τούτων ἡ
<span class="lb" data-page="2.105" data-line="4" id="l2.105.4"></span>πρὸς τὸ κενούμενον ἀκολουθία λέγεσθαι δύναται, καὶ μάλιστ’
<span class="lb" data-page="2.105" data-line="5" id="l2.105.5"></span>ἐπὶ τῶν ἐσχάτως ἰσχνῶν, ἀποδέδεικται. τί δέ φησιν ἐπ’ αὐτῶν
<span class="lb" data-page="2.105" data-line="6" id="l2.105.6"></span>ἐν τῷ δευτέρῳ τῶν καθόλου λόγων ὁ Ἐρασίστρατος, ἄξιον
<span class="lb" data-page="2.105" data-line="7" id="l2.105.7"></span>ἐπακοῦσαι τῆς λέξεως· Τοῖς ἐσχάτοις τε καὶ ἁπλοῖς, λεπτοῖς τε
<span class="lb" data-page="2.105" data-line="8" id="l2.105.8"></span>καὶ στενοῖς οὖσιν, ἐκ τῶν παρακειμένων ἀγγείων ἡ πρόσθεσις
<span class="lb" data-page="2.105" data-line="9" id="l2.105.9"></span>συμβαίνει εἰς τὰ κενώματα τῶν ἀπενεχθέντων, κατὰ τὰ
<span class="lb" data-page="2.105" data-line="10" id="l2.105.10"></span>πλάγια τῶν ἀγγείων ἑλκομένης τῆς τροφῆς καὶ καταχωριζομένης.
<span class="lb" data-page="2.105" data-line="11" id="l2.105.11"></span>ἐκ ταύτης τῆς λέξεως πρῶτον μὲν τὸ κατὰ τὰ
<span class="lb" data-page="2.105" data-line="12" id="l2.105.12"></span>πλάγια προσίεμαί τε καὶ ἀποδέχομαι. κατὰ μὲν γὰρ αὐτὸ
<span class="lb" data-page="2.105" data-line="13" id="l2.105.13"></span>τὸ στόμα τὸ ἁπλοῦν νεῦρον οὐκ ἂν δύναιτο δεχόμενον τὴν
<span class="lb" data-page="2.105" data-line="14" id="l2.105.14"></span>τροφὴν οὕτως εἰς ὅλον ἑαυτὸ διανέμειν· ἀνάκειται γὰρ
<span class="lb" data-page="2.105" data-line="15" id="l2.105.15"></span>ἐκεῖνο τῷ ψυχικῷ πνεύματι· κατὰ δὲ τὸ πλάγιον ἐκ τῆς
<span class="lb" data-page="2.105" data-line="16" id="l2.105.16"></span>παρακειμένης φλεβὸς τῆς ἁπλῆς ἐγχωρεῖ λαβεῖν αὐτό.
<span class="lb" data-page="2.105" data-line="17" id="l2.105.17"></span>δεύτερον δ’ ἀποδέχομαι τῶν ἐκ τῆς Ἐρασιστράτου λέξεως
<span class="lb" data-page="2.105" data-line="18" id="l2.105.18"></span>ὀνομάτων τὸ γεγραμμένον ἐφεξῆς τῷ κατὰ τὰ πλάγια.
<span class="pb" data-page="2.106" id="p2.106"></span>
<span class="lb" data-page="2.106" data-line="1" id="l2.106.1"></span>τί γάρ φησι; κατὰ τὰ πλάγια τῶν ἀγγείων ἑλκομένης τῆς
<span class="lb" data-page="2.106" data-line="2" id="l2.106.2"></span>τροφῆς. ὅτι μὲν οὖν ἕλκεται, καὶ ἡμεῖς ὁμολογοῦμεν·
<span class="lb" data-page="2.106" data-line="3" id="l2.106.3"></span>ὅτι δ’ οὐ τῇ πρὸς τὸ κενούμενον ἀκολουθίᾳ, δέδεικται
<span class="lb" data-page="2.106" data-line="4" id="l2.106.4"></span>πρόσθεν.
</p>
          </article>

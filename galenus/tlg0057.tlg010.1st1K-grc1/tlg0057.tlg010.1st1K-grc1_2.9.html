<article xmlns="http://www.w3.org/1999/xhtml" id="urn:cts:greekLit:tlg0057.tlg010.1st1K-grc1:2.9">
<span class="pb page1" data-page="2.125" id="p2.125"></span>
<span class="milestone ed1page page1" data-n="1.105" data-unit="ed1page" id="ed1page.1.105"></span>
<span class="milestone ed2page page1" data-n="5.48" data-unit="ed2page" id="ed2page.5.48"></span>
            <p>
<span class="lb" data-page="2.125" data-line="13" id="l2.125.13"></span>Μὴ τοίνυν ὡς ἀποδείξεις ὑφ’ ἡμῶν εἰρῆσθαι
<span class="lb" data-page="2.125" data-line="14" id="l2.125.14"></span>νομίζειν τὰ τοιαῦτα μᾶλλον, ἢ περὶ τῆς τῶν ἄλλως
<span class="lb" data-page="2.125" data-line="15" id="l2.125.15"></span>γινωσκόντων ἀναισθησίας ἐνδείξεις, οἳ μηδὲ τὰ πρὸς ἁπάντων
<span class="lb" data-page="2.125" data-line="16" id="l2.125.16"></span>ὁμολογούμενα καὶ καθ’ ἑκάστην ἡμέραν φαινόμενα γινώσκουσι·
<span class="lb" data-page="2.125" data-line="17" id="l2.125.17"></span>τὰς δ’ ἀποδείξεις αὐτῶν κατ’ ἐπιστήμην ἐξ
<span class="lb" data-page="2.125" data-line="18" id="l2.125.18"></span>ἐκείνων δεῖ λαμβάνειν τῶν ἀρχῶν, ὧν ἤδη καὶ πρόσθεν
<span class="pb" data-page="2.126" id="p2.126"></span>
<span class="lb" data-page="2.126" data-line="1" id="l2.126.1"></span>εἴπομεν, ὡς τὸ δρᾷν καὶ τὸ πάσχειν εἰς ἄλληλα τοῖς σώμασιν
<span class="lb" data-page="2.126" data-line="2" id="l2.126.2"></span>ὑπάρχει κατὰ τὸ θερμὸν καὶ ψυχρὸν καὶ ξηρὸν καὶ ὑγρόν.
<span class="lb" data-page="2.126" data-line="3" id="l2.126.3"></span>καὶ εἴτε φλέβας, εἴθ’ ἧπαρ, εἴτ’ ἀρτηρίας, εἴτε καρδίαν, εἴτε
<span class="lb" data-page="2.126" data-line="4" id="l2.126.4"></span>κοιλίαν, εἴτ’ ἄλλο μόριον ἐνεργεῖν τις φήσειεν ἡντιναοῦν ἐνέργειαν,
<span class="lb" data-page="2.126" data-line="5" id="l2.126.5"></span>ἀφύκτοις ἀνάγκαις ἀναγκασθήσεται διὰ τὸ τὴν ἐκ
<span class="lb" data-page="2.126" data-line="6" id="l2.126.6"></span>τῶν τεττάρων ποιὰν κρᾶσιν ὁμολογῆσαι τὴν ἐνέργειαν ὑπάρχειν
<span class="lb" data-page="2.126" data-line="7" id="l2.126.7"></span>αὐτῷ. διὰ τί γὰρ ἡ γαστὴρ περιστέλλεται τοῖς σιτίοις,
<span class="lb" data-page="2.126" data-line="8" id="l2.126.8"></span>διὰ τί δ’ αἱ φλέβες αἷμα γεννῶσι, παρὰ τῶν Ἐρασιστρατείων
<span class="lb" data-page="2.126" data-line="9" id="l2.126.9"></span>ἐδεόμην ἀκοῦσαι. τὸ γὰρ, ὅτι περιστέλλεται μόνον
<span class="lb" data-page="2.126" data-line="10" id="l2.126.10"></span>αὐτὸ καθ’ ἑαυτὸ, γινώσκειν οὐδέπω χρηστὸν, εἰ μὴ καὶ
<span class="lb" data-page="2.126" data-line="11" id="l2.126.11"></span>τὴν αἰτίαν εἰδείημεν· οὕτω γὰρ ἂν, οἶμαι, καὶ τὰ σφάλματα
<span class="lb" data-page="2.126" data-line="12" id="l2.126.12"></span>θεραπεύσαιμεν. οὐ μέλει, φασὶν, ἡμῖν, <span class="milestone ed2page" data-n="5.49" data-unit="ed2page" id="ed2page.5.49"></span>οὐδὲ
<span class="lb" data-page="2.126" data-line="13" id="l2.126.13"></span>πολυπραγμονοῦμεν ἔτι τὰς τοιαύτας αἰτίας, ὑπὲρ ἰατρὸν γάρ
<span class="lb" data-page="2.126" data-line="14" id="l2.126.14"></span>εἰσι καὶ τῷ φυσικῷ προσήκουσι. πότερον οὖν οὐδ’ ἀντερεῖτε
<span class="lb" data-page="2.126" data-line="15" id="l2.126.15"></span>τῷ φάσκοντι, τὴν μὲν εὐκρασίαν τὴν κατὰ φύσιν αἰτίαν
<span class="lb" data-page="2.126" data-line="16" id="l2.126.16"></span>εἶναι τῆς ἐνεργείας ἑκάστῳ τῶν ὀργάνων, τὴν δ’ αὖ
<span class="lb" data-page="2.126" data-line="17" id="l2.126.17"></span>δυσκρασίαν νόσον τ’ ἤδη καλεῖσθαι, καὶ πάντως ὑπ’ αὐτῆς
<span class="pb" data-page="2.127" id="p2.127"></span>
<span class="lb" data-page="2.127" data-line="1" id="l2.127.1"></span>βλάπτεσθαι τὴν ἐνέργειαν; ἢ πεισθήσεσθε ταῖς τῶν
<span class="lb" data-page="2.127" data-line="2" id="l2.127.2"></span>παλαιῶν ἀποδείξεσιν; ἢ τρίτον τι καὶ μέσον ἑκατέρου τούτων
<span class="lb" data-page="2.127" data-line="3" id="l2.127.3"></span>πράξετε, μήθ’ ὡς ἀληθέσι τοῖς λόγοις ἐξ ἀνάγκης πειθόμενοι,
<span class="lb" data-page="2.127" data-line="4" id="l2.127.4"></span>μήτ’ ἀντιλέγοντες ὡς ψευδέσιν, ἀλλ’ ἀπορηματικοί
<span class="lb" data-page="2.127" data-line="5" id="l2.127.5"></span>τινες ἐξαίφνης καὶ Πυῤῥώνειοι γενήσεσθε; καὶ μὴν, εἰ τοῦτο
<span class="lb" data-page="2.127" data-line="6" id="l2.127.6"></span>δράσετε, τὴν ἐμπειρίαν ἀναγκαῖον ἡμῖν προστήσασθαι. τῷ
<span class="lb" data-page="2.127" data-line="7" id="l2.127.7"></span>γὰρ ἂν ἔτι τρόπῳ καὶ τῶν ἰαμάτων εὐποροίητε, τὴν οὐσίαν
<span class="lb" data-page="2.127" data-line="8" id="l2.127.8"></span>ἑκάστου τῶν νοσημάτων ἀγνοοῦννες; τί οὖν οὐκ ἐξ ἀρχῆς ἐμπειρικοὺς
<span class="lb" data-page="2.127" data-line="9" id="l2.127.9"></span>ὑμᾶς αὐτοὺς ἐκαλέσατε; τί δὲ πράγματα ἡμῖν παρέχετε,
<span class="lb" data-page="2.127" data-line="10" id="l2.127.10"></span>φυσικὰς ἐνεργείας ἐπαγγελλόμενοι ζητεῖν ἰάσεως
<span class="lb" data-page="2.127" data-line="11" id="l2.127.11"></span>ἕνεκα; εἴπερ γὰρ ἀδύνατος ἡ γαστήρ ἐστί τινι περιστέλλεσθαι
<span class="lb" data-page="2.127" data-line="12" id="l2.127.12"></span>καὶ τρίβειν, πῶς αὐτὴν εἰς τὸ κατὰ φύσιν ἐπανάξομεν,
<span class="lb" data-page="2.127" data-line="13" id="l2.127.13"></span>ἀγνοοῦντες τὴν αἰτίαν τῆς ἀδυναμίας; ἐγὼ μὲν γάρ
<span class="lb" data-page="2.127" data-line="14" id="l2.127.14"></span>φημι, τὴν μὲν ὑπερτεθερμασμένην ἐμψυκτέον ἡμῖν εἶναι,
<span class="lb" data-page="2.127" data-line="15" id="l2.127.15"></span>τὴν δ’ ἐψυγμένην θερμαντέον· οὕτω δὲ καὶ τὴν ἐξηραμμένην
<span class="lb" data-page="2.127" data-line="16" id="l2.127.16"></span>ὑγραντέον, τὴν δ’ ὑγρασμένην ξηραντέον. ἀλλὰ καὶ
<span class="pb" data-page="2.128" id="p2.128"></span>
<span class="lb" data-page="2.128" data-line="1" id="l2.128.1"></span>κατὰ τὴν συζυγίαν, εἰ θερμοτέρα τοῦ κατὰ φύσιν ἅμα καὶ
<span class="lb" data-page="2.128" data-line="2" id="l2.128.2"></span>ξηροτέρα τύχοι γεγενημένη, κεφάλαιον εἶναι τῆς ἰάσεως,
<span class="lb" data-page="2.128" data-line="3" id="l2.128.3"></span>ἐμψύχειν τε ἅμα καὶ ὑγραίνειν· εἰ δ’ αὖ ψυχροτέρα τε
<span class="lb" data-page="2.128" data-line="4" id="l2.128.4"></span>ἅμα καὶ ὑγροτέρα, θερμαίνειν τε <span class="milestone ed1page" data-n="1.106" data-unit="ed1page" id="ed1page.1.106"></span>καὶ ξηραίνειν, κᾀπὶ
<span class="lb" data-page="2.128" data-line="5" id="l2.128.5"></span>τῶν ἄλλων ὡσαύτως. οἱ δ’ ἀπ’ Ἐρασιστράτου τί ποτε καὶ
<span class="lb" data-page="2.128" data-line="6" id="l2.128.6"></span>πράξουσιν, οὐδ’ ὅλως ζητεῖν τῶν ἐνεργειῶν τὰς αἰτίας ὁμολογοῦντες;
<span class="lb" data-page="2.128" data-line="7" id="l2.128.7"></span>ὁ γάρ τοι καρπὸς τῆς περὶ τῶν ἐνεργειῶν ζητήσεως
<span class="lb" data-page="2.128" data-line="8" id="l2.128.8"></span>οὗτός ἐστι, τὸ, τὰς αἰτίας τῶν δυσκρασιῶν εἰδότα,
<span class="lb" data-page="2.128" data-line="9" id="l2.128.9"></span>εἰς τὸ κατὰ φύσιν ἐπανάγειν αὐτὰς, ὡς αὐτό γε τοῦτο μόνον,
<span class="lb" data-page="2.128" data-line="10" id="l2.128.10"></span>τὸ γνῶναι τὴν ἑκάστου τῶν ὀργάνων ἐνέργειαν, ἥ τίς
<span class="lb" data-page="2.128" data-line="11" id="l2.128.11"></span>ἐστιν, οὕτω χρηστὸν εἰς τὰς ἰάσεις. Ἐρασίστρατος δέ μοι
<span class="lb" data-page="2.128" data-line="12" id="l2.128.12"></span>δοκεῖ καὶ αὐτὸ τοῦτ’ ἀγνοεῖν, ὡς, εἴ τις ἐν τῷ σώματι
<span class="lb" data-page="2.128" data-line="13" id="l2.128.13"></span>διάθεσις βλάπτει τὴν ἐνέργειαν, μὴ κατά τι συμβεβηκὸς,
<span class="lb" data-page="2.128" data-line="14" id="l2.128.14"></span>ἀλλὰ πρώτως καὶ καθ’ ἑαυτὴν, αὕτη τὸ νόσημά ἐστιν
<span class="lb" data-page="2.128" data-line="15" id="l2.128.15"></span>αὐτό. πῶς οὖν ἔτι διαγνωστικός τε καὶ ἰατρὸς τῶν νοσημάτων
<span class="lb" data-page="2.128" data-line="16" id="l2.128.16"></span>ἔσται, ἀγνοῶν ὅλως αὐτὰ, τίνα τέ ἐστι καὶ πόσα
<span class="lb" data-page="2.128" data-line="17" id="l2.128.17"></span>καὶ ποῖα; κατὰ μὲν δὴ τὴν γαστέρα τό γε τοσοῦτον Ἐρασίστρατος
<span class="lb" data-page="2.128" data-line="18" id="l2.128.18"></span>ἠξίωσεν ζητεῖσθαι, τὸ πῶς πέττεται τὰ σιτία·
<span class="pb" data-page="2.129" id="p2.129"></span>
<span class="lb" data-page="2.129" data-line="1" id="l2.129.1"></span>τὸ δ’, ἥτις πρώτη τε καὶ ἀρχηγὸς αἰτία τούτου, πῶς οὐκ
<span class="lb" data-page="2.129" data-line="2" id="l2.129.2"></span>ἐπεσκέψατο; κατὰ δὲ τὰς φλέβας καὶ τὸ αἷμα καὶ αὐτὸ
<span class="lb" data-page="2.129" data-line="3" id="l2.129.3"></span>τοῦτο πῶς παρέλιπεν; ἀλλ’ οὐθ’ Ἱπποκράτης, οὔτ’ ἄλλος
<span class="lb" data-page="2.129" data-line="4" id="l2.129.4"></span>τις ὧν ὀλίγῳ πρόσθεν ἐμνημόνευσα φιλοσόφων ἢ ἰατρῶν
<span class="lb" data-page="2.129" data-line="5" id="l2.129.5"></span>ἄξιον ᾤετο εἶναι παραλιπεῖν· ἀλλὰ τὴν κατὰ φύσιν ἑκάστῳ
<span class="lb" data-page="2.129" data-line="6" id="l2.129.6"></span>ζώῳ θερμασίαν εὔκρατόν τε καὶ μετρίως ὑγρὰν οὖσαν αἵματος
<span class="lb" data-page="2.129" data-line="7" id="l2.129.7"></span>εἶναί φασι γεννητικὴν, καὶ δι’ αὑτό γε τοῦτο καὶ
<span class="lb" data-page="2.129" data-line="8" id="l2.129.8"></span>τὸ αἷμα θερμὸν καὶ ὑγρὰν εἶναί φασι τῇ δυνάμει χυμὸν,
<span class="lb" data-page="2.129" data-line="9" id="l2.129.9"></span>ὥσπερ τὴν ξανθὴν χολὴν θερμὴν καὶ ξηρὰν εἶναι, εἰ καὶ ὅτι
<span class="lb" data-page="2.129" data-line="10" id="l2.129.10"></span>μάλισθ’ ὑγρὰ φαίνεται. διαφέρειν γὰρ αὐτοῖς δοκεῖ τὸ κατὰ
<span class="lb" data-page="2.129" data-line="11" id="l2.129.11"></span>φαντασίαν ὑγρὸν τοῦ κατὰ δύναμιν. ἢ τίς οὐκ οἶδεν, ὡς
<span class="lb" data-page="2.129" data-line="12" id="l2.129.12"></span>ἅλμη μὲν καὶ θάλασσα ταριχεύει τὰ κρέα καὶ ἄσηπτα
<span class="lb" data-page="2.129" data-line="13" id="l2.129.13"></span>διαφυλάττει, τὸ δ’ ἄλλο πᾶν ὕδωρ τὸ πότιμον ἑτοίμως
<span class="lb" data-page="2.129" data-line="14" id="l2.129.14"></span>διαφθείρει τε καὶ σήπει; τίς δ’ οὐκ οἶδεν, ὡς ξανθῆς χολῆς
<span class="lb" data-page="2.129" data-line="15" id="l2.129.15"></span>ἐν τῇ γαστρὶ περιεχομένης πολλῆς ἀπαύστῳ δίψει
<span class="lb" data-page="2.129" data-line="16" id="l2.129.16"></span>συνεχόμεθα, καὶ ὡς ἐμέσαντες αὐτὴν εὐθὺς ἄδιψοι γιγνόμεθα
<span class="lb" data-page="2.129" data-line="17" id="l2.129.17"></span>μᾶλλον, ἢ εἴπερ πάμπολυ ποτὸν προσηράμεθα;
<span class="pb" data-page="2.130" id="p2.130"></span>
<span class="lb" data-page="2.130" data-line="1" id="l2.130.1"></span><span class="milestone ed2page" data-n="5.50" data-unit="ed2page" id="ed2page.5.50"></span>θερμὸς οὖν εὐλόγως ὁ χυμὸς οὗτος εἴρηται καὶ ξηρὸς
<span class="lb" data-page="2.130" data-line="2" id="l2.130.2"></span>κατὰ δύναμιν, ὥσπερ γε καὶ τὸ φλέγμα ψυχρὸν καὶ ὑγρόν.
<span class="lb" data-page="2.130" data-line="3" id="l2.130.3"></span>ἐναργεῖς γὰρ καὶ περὶ τούτου πίστεις Ἱπποκράτει τε καὶ
<span class="lb" data-page="2.130" data-line="4" id="l2.130.4"></span>τοῖς ἄλλοις εἴρηνται παλαιοῖς. Πρόδικος δ’ ἐν τῷ περὶ
<span class="lb" data-page="2.130" data-line="5" id="l2.130.5"></span>φύσεως ἀνθρώπου γράμματι τὸ συγκεκαυμένον καὶ οἷον
<span class="lb" data-page="2.130" data-line="6" id="l2.130.6"></span>ὑπερωπτημένον ἐν τοῖς χυμοῖς ὀνομάζει φλέγμα παρὰ τὸ
<span class="lb" data-page="2.130" data-line="7" id="l2.130.7"></span>πεφλέχθαι. τῇ λέξει μὲν ἑτέρως χρῆται, φυλάττει μέντοι
<span class="lb" data-page="2.130" data-line="8" id="l2.130.8"></span>τὸ πρᾶγμα κατὰ ταὐτὸ τοῖς ἄλλοις. τὴν δ’ ἐν τοῖς ὀνόμασι
<span class="lb" data-page="2.130" data-line="9" id="l2.130.9"></span>τοῦ ἀνδρὸς τούτου καινοτομίαν ἱκανῶς ἐνδείκνυται καὶ
<span class="lb" data-page="2.130" data-line="10" id="l2.130.10"></span>Πλάτων. ἀλλὰ τοῦτό γε τὸ πρὸς ἁπάντων ἀνθρώπων ὀνομαζόμενον
<span class="lb" data-page="2.130" data-line="11" id="l2.130.11"></span>φλέγμα, τὸ λευκὸν τὴν χρόαν, ὃ βλένναν ὀνομάζει
<span class="lb" data-page="2.130" data-line="12" id="l2.130.12"></span>Πρόδικος, ὁ ψυχρὸς καὶ ὑγρὸς χυμός ἐστιν οὗτος, καὶ
<span class="lb" data-page="2.130" data-line="13" id="l2.130.13"></span>πλεῖστος τοῖς τε γέρουσι καὶ τοῖς ὅπως δή ποτε ψυχθεῖσιν
<span class="lb" data-page="2.130" data-line="14" id="l2.130.14"></span>ἀθροίζεται, καὶ οὐδεὶς οὐδὲ μαινόμενος ἂν ἄλλο τι ἢ
<span class="lb" data-page="2.130" data-line="15" id="l2.130.15"></span>ψυχρὸν καὶ ὑγρὸν εἴποι ἂν αὐτόν. ἆρ’ οὖν θερμὸς μέν
<span class="lb" data-page="2.130" data-line="16" id="l2.130.16"></span>τίς ἐστι καὶ ὑγρὸς χυμὸς, καὶ θερμὸς ἕτερος καὶ ξηρὸς,
<span class="lb" data-page="2.130" data-line="17" id="l2.130.17"></span>καὶ ὑγρὸς καὶ ψυχρὸς ἄλλος, οὐδεὶς δέ ἐστι ψυχρὸς καὶ
<span class="lb" data-page="2.130" data-line="18" id="l2.130.18"></span>ξηρὸς τὴν δύναμιν, ἀλλ’ ἡ τετάρτη συζυγία τῶν κράσεων,
<span class="pb" data-page="2.131" id="p2.131"></span>
<span class="lb" data-page="2.131" data-line="1" id="l2.131.1"></span>ἐν ἅπασι τοῖς ἄλλοις ὑπάρχουσα, μόνοις τοῖς χυμοῖς οὐχ
<span class="lb" data-page="2.131" data-line="2" id="l2.131.2"></span>ὑπάρχει; καὶ μὴν ἥ γε μέλαινα χολὴ τοιοῦτός ἐστι χυμὸς,
<span class="lb" data-page="2.131" data-line="3" id="l2.131.3"></span>ἣν οἱ σωφρονοῦντες ἰατροὶ καὶ φιλόσοφοι πλεονεκτεῖν ἔφασαν
<span class="lb" data-page="2.131" data-line="4" id="l2.131.4"></span>τῶν μὲν ὡρῶν τοῦ ἔτους ἐν φθινοπώρῳ μάλιστα, τῶν
<span class="lb" data-page="2.131" data-line="5" id="l2.131.5"></span>δ’ ἡλικιῶν ἐν ταῖς μετὰ τὴν ἀκμήν. οὕτω δὲ καὶ διαιτήματα
<span class="lb" data-page="2.131" data-line="6" id="l2.131.6"></span>καὶ χωρία καὶ καταστάσεις καὶ νόσους τινὰς
<span class="lb" data-page="2.131" data-line="7" id="l2.131.7"></span>ψυχρὰς καὶ ξηρὰς εἶναί φασιν. οὐ γὰρ δὴ χωλὴν ἐν ταύτῃ
<span class="lb" data-page="2.131" data-line="8" id="l2.131.8"></span>μόνῃ τῇ συζυγίᾳ τὴν φύσιν εἶναι νομίζουσιν, ἀλλ’ ὥσπερ
<span class="lb" data-page="2.131" data-line="9" id="l2.131.9"></span>τὰς ἄλλας τρεῖς, οὕτω καὶ τήνδε διὰ πάντων ἐκτετάσθαι.
<span class="lb" data-page="2.131" data-line="10" id="l2.131.10"></span>ηὐξάμην οὖν κᾀνταῦθ’ ἐρωτῆσαι δύνασθαι τὸν Ἐρασίστρατον,
<span class="lb" data-page="2.131" data-line="11" id="l2.131.11"></span>εἰ μηδὲν ὄργανον ἡ τεχνικὴ φύσις ἐδημιούργησε καθαρτικὸν
<span class="lb" data-page="2.131" data-line="12" id="l2.131.12"></span>τοῦ τοιούτου χυμοῦ, ἀλλὰ τῶν μὲν οὔρων ἄρα
<span class="lb" data-page="2.131" data-line="13" id="l2.131.13"></span>τῆς διακρίσεώς ἐστιν ὄργανα δύο, καὶ τῆς ξανθῆς χολῆς
<span class="lb" data-page="2.131" data-line="14" id="l2.131.14"></span>ἕτερον οὐ σμικρὸν, ὁ δὲ τούτων κακοηθέστερος χυμὸς ἀλᾶται
<span class="lb" data-page="2.131" data-line="15" id="l2.131.15"></span>διὰ παντὸς ἐν ταῖς φλεψὶν ἀναμεμιγμένος τῷ αἵματι.
<span class="lb" data-page="2.131" data-line="16" id="l2.131.16"></span>καίτοι δυσεντερίη, φησί που Ἱπποκράτης, ἢν ἀπὸ χολῆς
<span class="lb" data-page="2.131" data-line="17" id="l2.131.17"></span>μελαίνης ἄρξηται, θανάσιμον. οὐ μὴν ἥ γ’ ἀπὸ τῆς ξανθῆς
<span class="pb" data-page="2.132" id="p2.132"></span>
<span class="lb" data-page="2.132" data-line="1" id="l2.132.1"></span>χολῆς ἀρξαμένη πάντως ὀλέθριος, ἀλλ’ οἱ πλείους ἐξ
<span class="lb" data-page="2.132" data-line="2" id="l2.132.2"></span>αὐτῆς διασώζονται. τοσούτῳ κακοηθεστέρα τε καὶ δριμυτέρα
<span class="lb" data-page="2.132" data-line="3" id="l2.132.3"></span>τὴν δύναμιν ἡ μέλαινα χολὴ τῆς ξανθῆς ἐστιν. ἆρ’ οὖν
<span class="lb" data-page="2.132" data-line="4" id="l2.132.4"></span>οὔτε τῶν ἄλλων ἀνέγνω τι τῶν Ἱπποκράτους γραμμάτων
<span class="lb" data-page="2.132" data-line="5" id="l2.132.5"></span>Ἐρασίστρατος οὐδὲν, οὔτε τὸ περὶ φύσεως ἀνθρώπου βιβλίον,
<span class="lb" data-page="2.132" data-line="6" id="l2.132.6"></span>ἵν’ οὕτως ἀργῶς παρέλθοι τὴν περὶ τῶν χυμῶν ἐπίσκεψιν,
<span class="lb" data-page="2.132" data-line="7" id="l2.132.7"></span>ἢ γιγνώσκει μὲν, ἑκὼν δὲ παραλείπει καλλίστην τῆς
<span class="lb" data-page="2.132" data-line="8" id="l2.132.8"></span>τέχνης θεωρίαν; ἐχρῆν οὖν αὐτὸν μηδὲ περὶ τοῦ σπληνὸς
<span class="lb" data-page="2.132" data-line="9" id="l2.132.9"></span>εἰρηκέναι τι, μηδ’ ἀσχημονεῖν ὑπὸ τῆς τεχνικῆς φύσεως
<span class="lb" data-page="2.132" data-line="10" id="l2.132.10"></span>ὄργανον τηλικοῦτον μάτην ἡγούμενον κατεσκευάσθαι. καὶ
<span class="lb" data-page="2.132" data-line="11" id="l2.132.11"></span>μὴν οὐχ Ἱπποκράτης μόνον ἢ Πλάτων, οὐδέν τι χείρους
<span class="lb" data-page="2.132" data-line="12" id="l2.132.12"></span>Ἐρασιστράτου περὶ φύσιν ἄνδρες, ἕν τι τῶν ἐκκαθαιρόντων
<span class="lb" data-page="2.132" data-line="13" id="l2.132.13"></span>τὸ αἷμα καὶ τοῦτ’ εἶναί φασι τὸ σπλάγχνον, ἀλλὰ καὶ μύριοι
<span class="lb" data-page="2.132" data-line="14" id="l2.132.14"></span>σὺν αὐτοῖς ἄλλοι τῶν παλαιῶν ἰατρῶν τε καὶ φιλοσόφων,
<span class="lb" data-page="2.132" data-line="15" id="l2.132.15"></span>ὧν ἁπάντων προσποιησάμενος ὑπερφρονεῖν ὁ γενναῖος
<span class="lb" data-page="2.132" data-line="16" id="l2.132.16"></span>Ἐρασίστρατος, οὔτ’ ἀντεῖπεν, οὔθ’ ὅλως τῆς γνώμης αὐτῶν
<span class="lb" data-page="2.132" data-line="17" id="l2.132.17"></span>ἐμνημόνευσε. καὶ μὴν ὅσοις γε τὸ σῶμα θάλλει, τούτοις
<span class="lb" data-page="2.132" data-line="18" id="l2.132.18"></span>ὁ σπλὴν φθίνει, φησὶν Ἱπποκράτης, καὶ οἱ ἀπὸ τῆς
<span class="pb" data-page="2.133" id="p2.133"></span>
<span class="lb" data-page="2.133" data-line="1" id="l2.133.1"></span>ἐμπειρίας ὁρμώμενοι πάντες ὁμολογοῦσιν ἰατροί· καὶ ὅσοις
<span class="lb" data-page="2.133" data-line="2" id="l2.133.2"></span>γ’ αὖ μέγας καὶ ὕπουλος αὐξάνεται, τούτοις καταφθίνει,
<span class="lb" data-page="2.133" data-line="3" id="l2.133.3"></span>καὶ κακοχύμους τὰ σώματα τίθησιν. ὡς καὶ τοῦτο πάλιν
<span class="lb" data-page="2.133" data-line="4" id="l2.133.4"></span>οὐχ Ἱπποκράτης μόνον, ἀλλὰ καὶ Πλάτων, ἄλλοι τε πολλοὶ,
<span class="lb" data-page="2.133" data-line="5" id="l2.133.5"></span>καὶ οἱ ἀπὸ τῆς ἐμπειρίας<span class="milestone ed2page" data-n="5.51" data-unit="ed2page" id="ed2page.5.51"></span> ὁμολογοῦσιν ἰατροί. καὶ ἀπὸ
<span class="lb" data-page="2.133" data-line="6" id="l2.133.6"></span>σπληνὸς δὲ κακοπραγοῦντος ἴκτεροι μελάντεροι, καὶ τῶν
<span class="lb" data-page="2.133" data-line="7" id="l2.133.7"></span>ἑλκῶν αἱ οὐλαὶ μέλαιναι. καθόλου γὰρ, ὅταν ἐνδεέστερον
<span class="lb" data-page="2.133" data-line="8" id="l2.133.8"></span>ἢ προσῆκεν εἰς ἑαυτὸν ἕλκῃ τὸν μελαγχολικὸν χυμὸν, ἀκάθαρτον
<span class="lb" data-page="2.133" data-line="9" id="l2.133.9"></span>μὲν τὸ αἷμα, κακόχρουν δὲ τὸ πᾶν γίνεται σῶμα.
<span class="lb" data-page="2.133" data-line="10" id="l2.133.10"></span>πότε δ’ ἐνδεέστερον ἕλκει, ἢ δηλονότι κακῶς διακείμενος;
<span class="lb" data-page="2.133" data-line="11" id="l2.133.11"></span>ὥσπερ οὖν ἐν τοῖς νεφροῖς ἐνεργείας οὔσης ἕλκειν τὰ οὖρα,
<span class="lb" data-page="2.133" data-line="12" id="l2.133.12"></span>εἰ κακῶς ἕλκειν ὑπάρχει, κακοπραγοῦσιν, οὕτω καὶ τῷ σπληνὶ
<span class="lb" data-page="2.133" data-line="13" id="l2.133.13"></span>ποιότητος μελαγχολικῆς ἑλκτικὴν ἑαυτῷ δύναμιν ἔχοντι σύμφυτον,
<span class="lb" data-page="2.133" data-line="14" id="l2.133.14"></span>ἀῤῥωστήσαντί ποτε, ταύτην ἀναγκαῖον ἕλκειν κακῶς,
<span class="lb" data-page="2.133" data-line="15" id="l2.133.15"></span>κᾀν τῷδε παχύτερον ἤδη καὶ μελάντερον γίγνεσθαι τὸ
<span class="lb" data-page="2.133" data-line="16" id="l2.133.16"></span>αἷμα. ταῦτ’ οὖν ἅπαντα, πρός τε τὰς διαγνώσεις τῶν νοσημάτων
<span class="lb" data-page="2.133" data-line="17" id="l2.133.17"></span>καὶ τὰς ἰάσεις μεγίστην παρεχόμενα χρείαν,
<span class="pb" data-page="2.134" id="p2.134"></span>
<span class="lb" data-page="2.134" data-line="1" id="l2.134.1"></span>ὑπερεπήδησε τελέως ὁ Ἐρασίστρατος, καὶ καταφρονεῖν προσεποιήσατο
<span class="lb" data-page="2.134" data-line="2" id="l2.134.2"></span>τηλικούτων ἀνδρῶν, ὁ μηδὲ τῶν τυχόντων καταφρονῶν,
<span class="lb" data-page="2.134" data-line="3" id="l2.134.3"></span>ἀλλ’ ἀεὶ φιλοτίμως ἀντιλέγων ταῖς ἠλιθιωτάταις
<span class="lb" data-page="2.134" data-line="4" id="l2.134.4"></span>δόξαις. ᾧ δῆλον, ὡς οὐδὲν ἔχων οὔτ’ ἀντειπεῖν τοῖς
<span class="lb" data-page="2.134" data-line="5" id="l2.134.5"></span>πρεσβυτέροις, ὑπὲρ ὧν ἀπεφῄναντο περὶ σπληνὸς ἐνεργείας
<span class="lb" data-page="2.134" data-line="6" id="l2.134.6"></span>τε καὶ χρείας, οὔτ’ αὐτὸς ἐξευρίσκων τι καινὸν, εἰς τὸ μηδὲν
<span class="lb" data-page="2.134" data-line="7" id="l2.134.7"></span>ὅλως εἰπεῖν ἀφίκετο. ἀλλ’ ἡμεῖς γε πρῶτον μὲν ἐκ τῶν
<span class="lb" data-page="2.134" data-line="8" id="l2.134.8"></span>αἰτίων, οἶς ἅπαντα διοικεῖται τὰ κατὰ τὰς φύσεις, τοῦ θερμοῦ
<span class="lb" data-page="2.134" data-line="9" id="l2.134.9"></span>λέγω, καὶ ψυχροῦ, καὶ ξηροῦ, καὶ ὑγροῦ, δεύτερον δ’
<span class="lb" data-page="2.134" data-line="10" id="l2.134.10"></span>ἐξ αὐτῶν τῶν ἐναργῶς φαινομένων κατὰ τὸ σῶμα ψυχρὸν καὶ
<span class="lb" data-page="2.134" data-line="11" id="l2.134.11"></span>ξηρὸν εἶναί τινα χρῆναι χυμὸν ἀπεδείξαμεν. ἑξῆς δὲ, ὅτι
<span class="lb" data-page="2.134" data-line="12" id="l2.134.12"></span>μελαγχολικὸς οὗτος ὑπάρχει, καὶ τὸ καθαῖρον αὐτὸ σπλάγχνον
<span class="lb" data-page="2.134" data-line="13" id="l2.134.13"></span>ὁ σπλήν ἐστιν, διὰ βραχέων ὡς ἔνι μάλιστα τῶν τοῖς
<span class="lb" data-page="2.134" data-line="14" id="l2.134.14"></span>παλαιοῖς ἀποδεδειγμένων ἀναμνήσαντες, ἐπὶ τὸ <span class="milestone ed1page" data-n="1.107" data-unit="ed1page" id="ed1page.1.107"></span>λεῖπον
<span class="lb" data-page="2.134" data-line="15" id="l2.134.15"></span>ἔτι τοῖς παροῦσι λόγοις ἀφιξόμεθα. τί δ’ ἂν εἴη λεῖπον
<span class="lb" data-page="2.134" data-line="16" id="l2.134.16"></span>ἄλλο γε, ἢ ἐξηγήσασθαι σαφῶς, οἷόν τι βούλονταί τε
<span class="pb" data-page="2.135" id="p2.135"></span>
<span class="lb" data-page="2.135" data-line="1" id="l2.135.1"></span>καὶ ἀποδεικνύουσι περὶ τὴν τῶν χυμῶν γένεσιν οἱ παλαιοὶ
<span class="lb" data-page="2.135" data-line="2" id="l2.135.2"></span>συμβαίνειν. ἐναργέστερον δ’ ἂν γνωσθείη διὰ παραδείγματος.
<span class="lb" data-page="2.135" data-line="3" id="l2.135.3"></span>οἶνον δή μοι νόει γλυκὺν, οὐ πρὸ πολλοῦ τῶν
<span class="lb" data-page="2.135" data-line="4" id="l2.135.4"></span>σταφυλῶν ἐκτεθλιμμένον, ζέοντά τε καὶ ἀλλοιούμενον ὑπὸ
<span class="lb" data-page="2.135" data-line="5" id="l2.135.5"></span>τῆς ἐν αὐτῷ θερμασίας· ἔπειτα κατὰ τὴν αὐτοῦ μεταβολὴν
<span class="lb" data-page="2.135" data-line="6" id="l2.135.6"></span>δύο γεννώμενα περιττώματα, τὸ μὲν κουφότερόν τε καὶ
<span class="lb" data-page="2.135" data-line="7" id="l2.135.7"></span>ἀερωδέστερον, τὸ δὲ βαρύτερόν τε καὶ γεωδέστερον, ὧν τὸ
<span class="lb" data-page="2.135" data-line="8" id="l2.135.8"></span>μὲν ἄνθος, οἶμαι, τὸ δὲ τρύγα καλοῦσι. τούτων τῷ μὲν
<span class="lb" data-page="2.135" data-line="9" id="l2.135.9"></span>ἑτέρῳ τὴν ξανθὴν χολὴν, τῷ δ’ ἑτέρῳ τὴν μέλαιναν εἰκάζων
<span class="lb" data-page="2.135" data-line="10" id="l2.135.10"></span>οὐκ ἂν ἁμάρτοις, οὐ τὴν αὐτὴν ἐχόντων ἰδέαν τῶν
<span class="lb" data-page="2.135" data-line="11" id="l2.135.11"></span>χυμῶν τούτων ἐν τῷ κατὰ φύσιν διοικεῖσθαι τὸ ζῶον, οἵαν
<span class="lb" data-page="2.135" data-line="12" id="l2.135.12"></span>καὶ τὸ παρὰ φύσιν ἔχοντες ἐπιφαίνονται πολλάκις. ἡ μὲν
<span class="lb" data-page="2.135" data-line="13" id="l2.135.13"></span>γὰρ ξανθὴ λεκιθώδης γίνεται· καὶ γὰρ ὀνομάζουσιν οὕτως
<span class="lb" data-page="2.135" data-line="14" id="l2.135.14"></span>αὐτὴν, ὅτι ταῖς τῶν ὠῶν λεκίθοις ὁμοιοῦται κατά τε χρόαν
<span class="lb" data-page="2.135" data-line="15" id="l2.135.15"></span>καὶ πάχος· ἡ δ’ αὖ μέλαινα κακοηθεστέρα μὲν πολὺ καὶ
<span class="lb" data-page="2.135" data-line="16" id="l2.135.16"></span>αὕτη τῆς κατὰ φύσιν· ὄνομα δ’ οὐδὲν ἴδιον κεῖται τῷ
<span class="lb" data-page="2.135" data-line="17" id="l2.135.17"></span>τοιούτῳ χυμῷ, πλὴν εἴπου τινὲς ἢ ξυστικὸν, ἢ ὀξώδη κεκλήκασιν
<span class="lb" data-page="2.135" data-line="18" id="l2.135.18"></span>αὐτὸν, ὅτι καὶ δριμὺς ὁμοίως ὄξει γίγνεται, καὶ
<span class="pb" data-page="2.136" id="p2.136"></span>
<span class="lb" data-page="2.136" data-line="1" id="l2.136.1"></span>ξύει γε τὸ σῶμα τοῦ ζώου καὶ τὴν γῆν, εἰ κατ’ αὐτῆς ἐκχυθείη,
<span class="lb" data-page="2.136" data-line="2" id="l2.136.2"></span>καὶ τινα μετὰ πομφολύγων οἷον ζύμωσίν τε καὶ ζέσιν
<span class="lb" data-page="2.136" data-line="3" id="l2.136.3"></span>ἐργάζεται, σηπεδόνος ἐπικτήτου προσελθούσης ἐκείνῳ
<span class="lb" data-page="2.136" data-line="4" id="l2.136.4"></span>τῷ κατὰ φύσιν ἔχοντι χυμῷ τῷ μέλανι. καί μοι δοκοῦσιν
<span class="lb" data-page="2.136" data-line="5" id="l2.136.5"></span>οἱ πλεῖστοι τῶν παλαιῶν ἰατρῶν αὐτὸ μὲν τὸ κατὰ φύσιν
<span class="lb" data-page="2.136" data-line="6" id="l2.136.6"></span>ἔχον τοῦ τοιούτου χυμοῦ, καὶ διαχωροῦν κάτω, καὶ πολλάκις
<span class="lb" data-page="2.136" data-line="7" id="l2.136.7"></span>ἐπιπολάζον ἄνω, μέλανα καλεῖν χυμὸν, οὐ μέλαιναν χολήν·
<span class="lb" data-page="2.136" data-line="8" id="l2.136.8"></span>τὸ δ’ ἐκ συγκαύσεώς τινος καὶ σηπεδόνος εἰς τὴν
<span class="lb" data-page="2.136" data-line="9" id="l2.136.9"></span>ὀξεῖαν μεθιστάμενον ποιότητα μέλαιναν ὀνομάζειν χολήν.
<span class="lb" data-page="2.136" data-line="10" id="l2.136.10"></span><span class="milestone ed2page" data-n="5.52" data-unit="ed2page" id="ed2page.5.52"></span>ἀλλὰ περὶ μὲν τῶν ὀνομάτων οὐ χρὴ διαφέρεσθαι, τὸ
<span class="lb" data-page="2.136" data-line="11" id="l2.136.11"></span>δ’ ἀληθὲς ᾦδ’ ἔχον εἰδέναι. κατὰ τὴν τοῦ αἵματος γένεσιν,
<span class="lb" data-page="2.136" data-line="12" id="l2.136.12"></span>ὅσον ἄν ἱκανῶς παχὺ καὶ γεῶδες ἐκ τῆς τῶν σιτίων
<span class="lb" data-page="2.136" data-line="13" id="l2.136.13"></span>φύσεως ἐμφερόμενον τῇ τροφῇ μὴ δέξηται καλῶς τὴν ἐκ
<span class="lb" data-page="2.136" data-line="14" id="l2.136.14"></span>τῆς ἐμφύτου θερμασίας ἀλλοίωσιν, ὁ σπλὴν εἰς ἑαυτὸν ἕλκει
<span class="lb" data-page="2.136" data-line="15" id="l2.136.15"></span>τοῦτο. τὸ δ’ ὀπτηθὲν, ὡς ἄν τις εἴποι, καὶ συγκαυθὲν
<span class="lb" data-page="2.136" data-line="16" id="l2.136.16"></span>τῆς τροφῆς (εἴη δ’ ἄν τοῦτο τὸ θερμότατον ἐν αὐτῇ καὶ
<span class="lb" data-page="2.136" data-line="17" id="l2.136.17"></span>γλυκύτατον, οἷον τό τε μέλι καὶ ἡ πιμελὴ) ξανθὴ γενόμενον
<span class="lb" data-page="2.136" data-line="18" id="l2.136.18"></span>χολὴ διὰ τῶν χοληδόχων ὀνομαζομένων ἀγγείων ἐκκαθαίρεται.
<span class="pb" data-page="2.137" id="p2.137"></span>
<span class="lb" data-page="2.137" data-line="1" id="l2.137.1"></span>λεπτὸν δέ ἐστι τοῦτο, καὶ ὑγρὸν, καὶ ῥυτὸν, οὐχ ὥσπερ
<span class="lb" data-page="2.137" data-line="2" id="l2.137.2"></span>ὅταν ὑπεροπτηθὲν ἐσχάτως ξανθὸν καὶ πυρῶδες καὶ παχὺ
<span class="lb" data-page="2.137" data-line="3" id="l2.137.3"></span>γένηται ταῖς τῶν ὠῶν ὅμοιον λεκίθοις. τοῦτο μὲν γὰρ ἤδη
<span class="lb" data-page="2.137" data-line="4" id="l2.137.4"></span>παρὰ φύσιν· θάτερον δὲ τὸ πρότερον εἰρημένον κατὰ φύσιν
<span class="lb" data-page="2.137" data-line="5" id="l2.137.5"></span>ἐστίν· ὥσπερ γε καὶ τοῦ μέλανος χυμοῦ τὸ μὲν μήπω
<span class="lb" data-page="2.137" data-line="6" id="l2.137.6"></span>τὴν οἰκείαν ζέσιν τε καὶ ζύμωσιν τῆς γῆς ἐργαζόμενον κατὰ
<span class="lb" data-page="2.137" data-line="7" id="l2.137.7"></span>φύσιν ἐστὶ, τὸ δ’ εἰς τοιαύτην μεθιστάμενον ἰδέαν τε καὶ
<span class="lb" data-page="2.137" data-line="8" id="l2.137.8"></span>δύναμιν ἤδη παρὰ φύσιν, ὡς ἂν τὴν ἐκ τῆς συγκαύσεως
<span class="lb" data-page="2.137" data-line="9" id="l2.137.9"></span>τοῦ παρὰ φύσιν θερμοῦ προσειληφὸς δριμύτητα, καὶ οἷον
<span class="lb" data-page="2.137" data-line="10" id="l2.137.10"></span>τέφρα τις ἤδη γεγονός. ᾧδέ πως καὶ ἡ κεκαυμένη τρὺξ τῆς
<span class="lb" data-page="2.137" data-line="11" id="l2.137.11"></span>ἀκαύστου διήνεγκε. θερμὸν γάρ τοι χρῆμα αὕτη ἱκανῶς
<span class="lb" data-page="2.137" data-line="12" id="l2.137.12"></span>ἐστιν, ὥστε καίειν καὶ τήκειν καὶ διαφθείρειν τὴν σάρκα.
<span class="lb" data-page="2.137" data-line="13" id="l2.137.13"></span>τῇ δ’ ἑτέρᾳ, τῇ μήπω κεκαυμένῃ, τοὺς ἰατρούς ἐστιν εὑρεῖν
<span class="lb" data-page="2.137" data-line="14" id="l2.137.14"></span>χρωμένους, εἰς ὅσα περ καὶ τῇ γῇ τῇ καλουμένῃ κεραμίτιδι,
<span class="lb" data-page="2.137" data-line="15" id="l2.137.15"></span>καὶ τοῖς ἄλλοις, ὅσα ξηραίνειν τε καὶ ψύχειν ἅμα πέφυκεν.
<span class="lb" data-page="2.137" data-line="16" id="l2.137.16"></span>εἰς τὴν τῆς οὕτω συγκαυθείσης μελαίνης χολῆς ἰδέαν καὶ
<span class="lb" data-page="2.137" data-line="17" id="l2.137.17"></span>ἡ λεκιθώδης ἐκείνη μεθίσταται πολλάκις, ὅταν καὶ αὐτή
<span class="lb" data-page="2.137" data-line="18" id="l2.137.18"></span>ποθ’ οἷον ὀπτηθεῖσα τύχῃ πυρώδει θερμασίᾳ. τὰ δ’ ἄλλα
<span class="pb" data-page="2.138" id="p2.138"></span>
<span class="lb" data-page="2.138" data-line="1" id="l2.138.1"></span>τῶν χολῶν εἴδη ξύμπαντα, τὰ μὲν ἐκ τῆς τῶν εἰρημένων
<span class="lb" data-page="2.138" data-line="2" id="l2.138.2"></span>κράσεως γίγνεται, τὰ δ’ οἷον ὁδοί τινές εἰσι τῆς τούτων
<span class="lb" data-page="2.138" data-line="3" id="l2.138.3"></span>γενέσεώς τε καὶ εἰς ἄλληλα μεταβολῆς. διαφέρουσι δὲ τῷ
<span class="lb" data-page="2.138" data-line="4" id="l2.138.4"></span>τὰς μὲν ἀκράτους εἶναι καὶ μόνας, τὰς δ’ οἷον ὀῤῥοῖς τισιν
<span class="lb" data-page="2.138" data-line="5" id="l2.138.5"></span>ἐξυγρασμένας. ἀλλ’ οἱ μὲν ὀῤῥοὶ τῶν χυμῶν ἅπαντες περιττώματα,
<span class="lb" data-page="2.138" data-line="6" id="l2.138.6"></span>καὶ καθαρὸν αὐτῶν εἶναι δεῖται τοῦ ζώου τὸ
<span class="lb" data-page="2.138" data-line="7" id="l2.138.7"></span>σῶμα. τῶν δ’ εἰρημένων ἐστί τις χρεία τῇ φύσει, καὶ τοῦ
<span class="lb" data-page="2.138" data-line="8" id="l2.138.8"></span>παχέος, καὶ τοῦ λεπτοῦ. καὶ καθαίρεται πρός τε τοῦ σπληνὸς
<span class="lb" data-page="2.138" data-line="9" id="l2.138.9"></span>καὶ τῆς ἐπὶ τῷ ἥπατι κύστεως τὸ αἷμα, καὶ ἀποτίθεται
<span class="lb" data-page="2.138" data-line="10" id="l2.138.10"></span>τοσοῦτόν τε καὶ τοιοῦτον ἑκατέρου μέρος, ὅσον καὶ οἷον,
<span class="lb" data-page="2.138" data-line="11" id="l2.138.11"></span>εἴπερ εἰς ὅλον ἠνέχθη τοῦ ζώου τὸ σῶμα, βλάβην ἡντιναοῦν
<span class="lb" data-page="2.138" data-line="12" id="l2.138.12"></span>εἰργάσατο. τὸ γὰρ ἱκανῶς παχὺ καὶ γεῶδες καὶ τελέως
<span class="lb" data-page="2.138" data-line="13" id="l2.138.13"></span>διαπεφευγὸς τὴν ἐν τῷ ἥπατι μεταβολὴν ὁ σπλὴν εἰς ἑαυτὸν
<span class="lb" data-page="2.138" data-line="14" id="l2.138.14"></span>ἕλκει· τὸ δ’ ἄλλο τὸ μετρίως παχὺ σὺν τῷ κατειργάσθαι
<span class="lb" data-page="2.138" data-line="15" id="l2.138.15"></span>πάντη φέρεται. δεῖται γὰρ ἐν πολλοῖς τοῦ ζώου μορίοις
<span class="lb" data-page="2.138" data-line="16" id="l2.138.16"></span>παχύτητός τινος τὸ αἷμα, καθάπερ, οἶμαι, καὶ τῶν ﻿
<span class="pb" data-page="2.139" id="p2.139"></span>
<span class="lb" data-page="2.139" data-line="1" id="l2.139.1"></span>ἐμφερομένων ἰνῶν. καὶ εἴρηται μὲν καὶ Πλάτωνι περὶ τῆς
<span class="lb" data-page="2.139" data-line="2" id="l2.139.2"></span>χρείας αὐτῶν· εἰρήσεται δὲ καὶ ἡμῖν ἐν ἐκείνοις τοῖς γράμμασιν,
<span class="lb" data-page="2.139" data-line="3" id="l2.139.3"></span>ἐν οἷς ἂν τὰς χρείας τῶν μορίων διεξερχώμεθα.
<span class="lb" data-page="2.139" data-line="4" id="l2.139.4"></span>δεῖται δὲ οὐχ ἥκιστα καὶ τοῦ ξανθοῦ χυμοῦ, μήπω πυρώδους
<span class="lb" data-page="2.139" data-line="5" id="l2.139.5"></span>ἐσχάτως γεγενημένου, τὸ αἷμα. τοῦ καὶ τίς αὐτῷ
<span class="lb" data-page="2.139" data-line="6" id="l2.139.6"></span>καὶ ἡ παρὰ τοῦδε χρεία, δι’ ἐκείνων εἰρήσεται. φλέγματος
<span class="lb" data-page="2.139" data-line="7" id="l2.139.7"></span>δ’ οὐδὲν ἐποίησεν ἡ φύσις ὄργανον καθαρτικὸν, ὅτι ψυχρὸν
<span class="lb" data-page="2.139" data-line="8" id="l2.139.8"></span>καὶ ὑγρόν ἐστι, καὶ οἷον ἡμίπεπτός τις τροφή. δεῖται
<span class="lb" data-page="2.139" data-line="9" id="l2.139.9"></span>τοίνυν οὐ κενοῦσθαι τὸ τοιοῦτον, ἀλλ’ ἐν τῷ σώματι
<span class="lb" data-page="2.139" data-line="10" id="l2.139.10"></span>μένον ἀλλοιοῦσθαι. τὸ δ’ ἐξ ἐγκεφάλου καταῤῥέον περίττωμα
<span class="lb" data-page="2.139" data-line="11" id="l2.139.11"></span>τάχα μὲν ἂν οὐδὲ φλέγμα τις ὀρθῶς, ἀλλὰ βλένναν
<span class="lb" data-page="2.139" data-line="12" id="l2.139.12"></span>τε καὶ κόρυζαν, ὥσπερ οὖν καὶ ὀνομάζεται, καλοίη· εἰ
<span class="lb" data-page="2.139" data-line="13" id="l2.139.13"></span>δὲ μὴ, ἀλλ’ ὅτι γε τῆς τούτου κενώσεως ὀρθῶς ἡ φύσις
<span class="lb" data-page="2.139" data-line="14" id="l2.139.14"></span>προὐνοήσατο, καὶ τοῦτ’ ἐν τοῖς περὶ χρείας μορίων εἰρήσεται.
<span class="lb" data-page="2.139" data-line="15" id="l2.139.15"></span>καὶ γὰρ οὖν καὶ τὸ κατὰ τὴν γαστέρα τε καὶ τὰ ἔντερα
<span class="lb" data-page="2.139" data-line="16" id="l2.139.16"></span>συνιστάμενον φλέγμα ὅπως ἂν ἐκκενῷτο καὶ αὐτὸ
<span class="lb" data-page="2.139" data-line="17" id="l2.139.17"></span>μάλιστά τε καὶ τάχιστα, παρεσκευασμένον τῇ <span class="milestone ed2page" data-n="5.53" data-unit="ed2page" id="ed2page.5.53"></span>φύσει
<span class="lb" data-page="2.139" data-line="18" id="l2.139.18"></span>μηχάνημα δι’ ἐκείνων εἰρήσεται καὶ αὐτὸ τῶν ὑπομνημάτων.
<span class="pb" data-page="2.140" id="p2.140"></span>
<span class="lb" data-page="2.140" data-line="1" id="l2.140.1"></span>ὅσον οὖν ἐμφέρεται ταῖς φλεψὶ φλέγμα, χρήσιμον
<span class="lb" data-page="2.140" data-line="2" id="l2.140.2"></span>ὑπάρχον τοῖς ζώοις, οὐδὲ μιᾶς δεῖται κενώσεως. προσέχειν
<span class="lb" data-page="2.140" data-line="3" id="l2.140.3"></span>δὲ χρὴ κᾀνταῦθα τὸν νοῦν καὶ γινώσκειν, ὥσπερ τῶν χολῶν
<span class="lb" data-page="2.140" data-line="4" id="l2.140.4"></span>ἑκατέρας τὸ μὲν χρήσιμον καὶ κατὰ φύσιν ἐν τοῖς
<span class="lb" data-page="2.140" data-line="5" id="l2.140.5"></span>ζώοις, τὸ δ’ ἄχρηστόν τε καὶ παρὰ φύσιν, οὕτω καὶ τοῦ
<span class="lb" data-page="2.140" data-line="6" id="l2.140.6"></span>φλέγματος, ὅσον μὲν ἂν ᾖ γλυκὺ, χρηστὸν μὲν εἶναι τοῦτο
<span class="lb" data-page="2.140" data-line="7" id="l2.140.7"></span>τῷ ζώῳ καὶ κατὰ φύσιν, ὅσον δ’ ὀξὺ καὶ ἁλμυρὸν ἐγένετο,
<span class="lb" data-page="2.140" data-line="8" id="l2.140.8"></span>τὸ μὲν ὀξὺ τελέως ἠπεπτῆσθαι, τὸ δ’ ἁλμυρὸν διασεσῆφθαι.
<span class="lb" data-page="2.140" data-line="9" id="l2.140.9"></span>τελείαν δ’ ἀπεψίαν φλέγματος ἀκούειν χρὴ τῆς
<span class="lb" data-page="2.140" data-line="10" id="l2.140.10"></span>δευτέρας πέψεως, δηλονότι τῆς ἐν φλεψίν· οὐ γὰρ δὴ τῆς
<span class="lb" data-page="2.140" data-line="11" id="l2.140.11"></span>γε πρώτης, τῆς κατὰ τὴν κοιλίαν, ἢ οὐδ’ ἂν ἐγεγένητο τὴν
<span class="lb" data-page="2.140" data-line="12" id="l2.140.12"></span>ἀρχὴν χυμὸς, εἰ καὶ ταύτην διεπεφεύγει. ταῦτ’ ἀρκεῖν μοι
<span class="lb" data-page="2.140" data-line="13" id="l2.140.13"></span>δοκεῖ περὶ γενέσεώς τε καὶ διαφθορᾶς χυμῶν ὑπομνήματα
<span class="lb" data-page="2.140" data-line="14" id="l2.140.14"></span>εἶναι τῶν Ἱπποκράτει τε καὶ Πλάτωνι, καὶ Ἀριστοτέλει,
<span class="lb" data-page="2.140" data-line="15" id="l2.140.15"></span>καὶ Πραξαγόρᾳ, καὶ Διοκλεῖ, καὶ πολλοῖς ἄλλοις τῶν παλαιῶν
<span class="lb" data-page="2.140" data-line="16" id="l2.140.16"></span>εἰρημένων. οὐ γὰρ ἐδικαίωσα πάντα μεταφέρειν εἰς
<span class="lb" data-page="2.140" data-line="17" id="l2.140.17"></span>τόνδε τὸν λόγον τὰ τελέως ἐκείνοις γεγραμμένα. τοσοῦτον
<span class="lb" data-page="2.140" data-line="18" id="l2.140.18"></span>δὲ μόνον ὑπὲρ ἑκάστου εἶπον, ὅσον ἐξορμήσει τε τοὺς
<span class="pb" data-page="2.141" id="p2.141"></span>
<span class="lb" data-page="2.141" data-line="1" id="l2.141.1"></span>ἐντυγχάνοντας, εἰ μὴ παντάπασιν εἶεν σκαιοὶ, τοῖς τῶν
<span class="lb" data-page="2.141" data-line="2" id="l2.141.2"></span>παλαιῶν ἀνδρῶν ὁμιλῆσαι γράμμασι, καὶ τὴν εἰς τὸ ῥᾷον
<span class="lb" data-page="2.141" data-line="3" id="l2.141.3"></span>αὐτοῖς συνεῖναι βοήθειαν παρέξει. γέγραπται δέ που καὶ
<span class="lb" data-page="2.141" data-line="4" id="l2.141.4"></span>δι’ ἑτέρου λόγου περὶ τῶν κατὰ Πραξαγόραν τὸν Νικάρχου
<span class="lb" data-page="2.141" data-line="5" id="l2.141.5"></span>χυμῶν. εἰ γὰρ καὶ ὅτι μάλιστα δέκα ποιεῖ χωρὶς
<span class="lb" data-page="2.141" data-line="6" id="l2.141.6"></span>τοῦ αἵματος, ἑνδέκατος γὰρ ἂν εἴη χυμὸς αὐτὸ τὸ αἷμα,
<span class="lb" data-page="2.141" data-line="7" id="l2.141.7"></span>τῆς Ἱπποκράτους οὐκ ἀποχωρεῖ διδασκαλίας. ἀλλ’ εἰς εἴδη
<span class="lb" data-page="2.141" data-line="8" id="l2.141.8"></span>τινὰ <span class="milestone ed1page" data-n="1.108" data-unit="ed1page" id="ed1page.1.108"></span>καὶ διαφορὰς τέμνει τοὺς ὑπ’ ἐκείνου πρῶτον
<span class="lb" data-page="2.141" data-line="9" id="l2.141.9"></span>πάντας ἅμα ταῖς οἰκείαις ἀποδείξεσιν εἰρημένους χυμούς.
<span class="lb" data-page="2.141" data-line="10" id="l2.141.10"></span>ἐπαινεῖν μὲν οὖν χρὴ τούς τ’ ἐξηγησαμένους τὰ καλῶς
<span class="lb" data-page="2.141" data-line="11" id="l2.141.11"></span>εἰρημένα, καὶ τοὺς, εἴ τι παραλέλειπται, προστιθέντας· οὐ
<span class="lb" data-page="2.141" data-line="12" id="l2.141.12"></span>γὰρ οἶόν τε τὸν αὐτὸν ἄρξασθαι καὶ τελειῶσαι· μέμφεσθαι
<span class="lb" data-page="2.141" data-line="13" id="l2.141.13"></span>δὲ τοὺς οὕτως ἀταλαιπώρους, ὡς μηδὲν ὑπομένειν
<span class="lb" data-page="2.141" data-line="14" id="l2.141.14"></span>μαθεῖν τῶν ὀρθῶς εἰρημένων, καὶ τοὺς εἰς τοσοῦτον φιλοτίμους,
<span class="lb" data-page="2.141" data-line="15" id="l2.141.15"></span>ὥστ’ ἐπιθυμίᾳ νεωτέρων δογμάτων ἀεὶ πανουργεῖν
<span class="lb" data-page="2.141" data-line="16" id="l2.141.16"></span>τι καὶ σοφίζεσθαι, τὰ μὲν ἑκοντὶ παραλιπόντας,
<span class="lb" data-page="2.141" data-line="17" id="l2.141.17"></span>ὥσπερ Ἐρασίστρατος ἐπὶ τῶν χυμῶν ἐποίησε, τὰ δὲ πανούργως
<span class="pb" data-page="2.142" id="p2.142"></span>
<span class="lb" data-page="2.142" data-line="1" id="l2.142.1"></span>ἀντιλέγοντας, ὥσπερ οὗτός τ’ αὐτὸς καὶ ἄλλοι
<span class="lb" data-page="2.142" data-line="2" id="l2.142.2"></span>πολλοὶ τῶν νεωτέρων. ἀλλ’ οὗτος μὲν ὁ λόγος ἐνταυθοῖ
<span class="lb" data-page="2.142" data-line="3" id="l2.142.3"></span>τελευτάτω, τὸ δ’ ὑπόλοιπον ἅπαν ἐν τῷ τρίτῳ
<span class="lb" data-page="2.142" data-line="4" id="l2.142.4"></span>προσθήσω.
</p>
          </article>

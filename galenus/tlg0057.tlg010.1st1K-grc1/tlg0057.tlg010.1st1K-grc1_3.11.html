<article xmlns="http://www.w3.org/1999/xhtml" id="urn:cts:greekLit:tlg0057.tlg010.1st1K-grc1:3.11">
<span class="pb page1" data-page="2.180" id="p2.180"></span>
<span class="milestone ed1page page1" data-n="1.113" data-unit="ed1page" id="ed1page.1.113"></span>
<span class="milestone ed2page page1" data-n="5.66" data-unit="ed2page" id="ed2page.5.66"></span>
            <p>
<span class="lb" data-page="2.180" data-line="6" id="l2.180.6"></span>Συμπεραντέον οὖν ἡμῖν τὸν λόγον ἕνεκα
<span class="lb" data-page="2.180" data-line="7" id="l2.180.7"></span>τῶν τῆς ἀληθείας ἐφιεμένων, ὅσα δὲ λείπει κατ’ αὐτὸν,
<span class="lb" data-page="2.180" data-line="8" id="l2.180.8"></span>ἐπιπροσθήσειν. ὡς ἡ γαστὴρ ἕλκει μὲν ἐναργῶς καὶ μετασπᾷ
<span class="lb" data-page="2.180" data-line="9" id="l2.180.9"></span>τὰ σιτία τοῖς σφόδρα πεινώδεσι, πρὶν ἀκριβῶς ἐν
<span class="lb" data-page="2.180" data-line="10" id="l2.180.10"></span>τῷ στόματι λειωθῆναι, δυσχεραίνει δὲ καὶ ἀπωθεῖται τοῖς
<span class="lb" data-page="2.180" data-line="11" id="l2.180.11"></span>ἀποσίτοις τε καὶ πρὸς ἀνάγκην ἐσθίουσιν, οὕτω καὶ τῶν
<span class="lb" data-page="2.180" data-line="12" id="l2.180.12"></span>ἄλλων ὀργάνων ἕκαστον ἀμφοτέρας ἔχει τὰς δυνάμεις, τήν
<span class="lb" data-page="2.180" data-line="13" id="l2.180.13"></span>τε τῶν οἰκείων ἑλκτικὴν καὶ τὴν τῶν ἀλλοτρίων ἀποκριτικήν.
<span class="lb" data-page="2.180" data-line="14" id="l2.180.14"></span>καὶ διὰ τοῦτο, κᾂν ἐξ ἑνὸς ᾖ χιτῶνος ὄργανόν τι
<span class="lb" data-page="2.180" data-line="15" id="l2.180.15"></span>συνεστὸς, ὥσπερ καὶ αἱ κύστεις ἀμφότεραι, καὶ αἱ μῆτραι,
<span class="lb" data-page="2.180" data-line="16" id="l2.180.16"></span>καὶ αἱ φλέβες, ἀμφοτέρων τῶν ἰνῶν ἔχει τὰ γένη, τῶν εὐθειῶν
<span class="lb" data-page="2.180" data-line="17" id="l2.180.17"></span>τε καὶ τῶν ἐγκαρσίων. καὶ μέν γε καὶ τρίτον τι
<span class="pb" data-page="2.181" id="p2.181"></span>
<span class="lb" data-page="2.181" data-line="1" id="l2.181.1"></span>γένος ἐστὶν ἰνῶν λοξῶν, ἔλαττον πολὺ τῷ πλήθει τῶν προειρημένων
<span class="lb" data-page="2.181" data-line="2" id="l2.181.2"></span>δύο γενῶν. εὑρίσκεται δ’ ἐν μὲν τοῖς ἐκ δυοῖν
<span class="lb" data-page="2.181" data-line="3" id="l2.181.3"></span>χιτώνων συνεστηκόσιν ὀργάνοις ἐν θατέρῳ μόνῳ ταῖς εὐθείαις
<span class="lb" data-page="2.181" data-line="4" id="l2.181.4"></span>ἰσὶν ἀναμεμιγμένον, ἐν δὲ τοῖς ἐξ ἑνὸς ἅμα τοῖς
<span class="lb" data-page="2.181" data-line="5" id="l2.181.5"></span>ἄλλοις δύο γένεσιν. συνεπιλαμβάνουσι δ’ αὗται μέγιστον
<span class="lb" data-page="2.181" data-line="6" id="l2.181.6"></span>τῇ τῆς καθεκτικῆς ὀνομασθείσης δυνάμεως ἐνεργεία. δεῖται
<span class="lb" data-page="2.181" data-line="7" id="l2.181.7"></span>γὰρ ἐν τούτῳ τῷ χρόνῳ πανταχόθεν ἐσφίχθαι καὶ περιτετάσθαι
<span class="lb" data-page="2.181" data-line="8" id="l2.181.8"></span>τοῖς ἐνυπάρχουσι τὸ μόριον· ἡ μὲν γαστὴρ ἐν
<span class="lb" data-page="2.181" data-line="9" id="l2.181.9"></span>τῷ τῆς πέψεως, αἱ μῆτραι δὲ ἐν τῷ τῆς κυήσεως χρόνῳ
<span class="lb" data-page="2.181" data-line="10" id="l2.181.10"></span>παντί. ταῦτ’ ἄρα καὶ ὁ τῆς φλεβὸς χιτὼν, εἶς ὢν, ἐκ
<span class="lb" data-page="2.181" data-line="11" id="l2.181.11"></span>πολυειδῶν ἰνῶν ἐγένετο, καὶ τῶν τῆς ἀρτηρίας ὁ μὲν ἔξωθεν
<span class="lb" data-page="2.181" data-line="12" id="l2.181.12"></span>ἐκ τῶν στρογγύλων, ὁ δ’ ἔσωθεν ἐκ μὲν τῶν εὐθειῶν
<span class="lb" data-page="2.181" data-line="13" id="l2.181.13"></span>πλείστων, ὀλίγων δέ τινων σὺν αὐταῖς καὶ τῶν λοξῶν,
<span class="lb" data-page="2.181" data-line="14" id="l2.181.14"></span>ὥστε τὰς μὲν φλέβας ταῖς μήτραις καὶ ταῖς κύστεσιν
<span class="lb" data-page="2.181" data-line="15" id="l2.181.15"></span>ἐοικέναι κατά γε τὴν τῶν ἰνῶν θέσιν, εἰ καὶ τῷ πάχει
<span class="lb" data-page="2.181" data-line="16" id="l2.181.16"></span>λείπονται, τὰς δ’ ἀρτηρίας τῇ γαστρί. μόνα δὲ πάντων
<span class="lb" data-page="2.181" data-line="17" id="l2.181.17"></span>ὀργάνων ἐκ δυοῖν ἅμα καὶ ἀμφοτέρων ἐγκαρσίας ἐχόντων
<span class="lb" data-page="2.181" data-line="18" id="l2.181.18"></span>τὰς ἶνας ἐγένετο τὰ ἔντερα. <span class="milestone ed2page" data-n="5.67" data-unit="ed2page" id="ed2page.5.67"></span>τὸ δ’, ὅτι βέλτιον ἦν
<span class="pb" data-page="2.182" id="p2.182"></span>
<span class="lb" data-page="2.182" data-line="1" id="l2.182.1"></span>τῶν ἄλλων ἑκάστῳ τοιοῦτον τὴν φύσιν ὑπάρχειν, οἶόν περ καὶ
<span class="lb" data-page="2.182" data-line="2" id="l2.182.2"></span>νῦν ἐστι, τοῖς δ’ ἐντέροις ἐκ δυοῖν ὁμοίων χιτώνων συγκεῖσθαι,
<span class="lb" data-page="2.182" data-line="3" id="l2.182.3"></span>τῆς περὶ χρείας μορίων πραγματείας ἐστίν. οὕκουν
<span class="lb" data-page="2.182" data-line="4" id="l2.182.4"></span>νῦν χρὴ ποθεῖν ἀκούειν ὑπὲρ τῶν τοιούτων, ὥσπερ οὐδὲ
<span class="lb" data-page="2.182" data-line="5" id="l2.182.5"></span>διὰ τί περὶ τοῦ πλήθους τῶν χιτώνων ἑκάστου τῶν ὀργάνων
<span class="lb" data-page="2.182" data-line="6" id="l2.182.6"></span>διαπεφώνηται τοῖς ἀνατομικοῖς ἀνδράσιν. ὑπὲρ μὲν γὰρ
<span class="lb" data-page="2.182" data-line="7" id="l2.182.7"></span>τούτων αὐτάρκως ἐν τοῖς περὶ τῆς ἀνατομικῆς διαφωνίας
<span class="lb" data-page="2.182" data-line="8" id="l2.182.8"></span>εἴρηται. περὶ δὲ τοῦ, διότι τοιοῦτον<span class="milestone ed1page" data-n="1.114" data-unit="ed1page" id="ed1page.1.114"></span> ἕκαστον ἐγένετο
<span class="lb" data-page="2.182" data-line="9" id="l2.182.9"></span>τῶν ὀργάνων, ἐν τοῖς περὶ χρείας μορίων εἰρήσεται.
</p>
          </article>

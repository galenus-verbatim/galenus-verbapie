<article xmlns="http://www.w3.org/1999/xhtml" id="urn:cts:greekLit:tlg0057.tlg010.1st1K-grc1:3.12">
<span class="pb page1" data-page="2.182" id="p2.182"></span>
<span class="milestone ed1page page1" data-n="1.114" data-unit="ed1page" id="ed1page.1.114"></span>
<span class="milestone ed2page page1" data-n="5.67" data-unit="ed2page" id="ed2page.5.67"></span>
            <p>
<span class="lb" data-page="2.182" data-line="10" id="l2.182.10"></span>Νυνὶ δὲ οὐδέτερον τούτων πρόκειται λέγειν,
<span class="lb" data-page="2.182" data-line="11" id="l2.182.11"></span>ἀλλὰ τὰς φυσικὰς δυνάμεις μόνας ἀποδεικνύειν, ἐν
<span class="lb" data-page="2.182" data-line="12" id="l2.182.12"></span>ἑκάστῳ τῶν ὀργάνων τέτταρας ὑπαρχούσας. ἐπὶ τοῦτ’ οὖν
<span class="lb" data-page="2.182" data-line="13" id="l2.182.13"></span>πάλιν ἐπανελθόντες, ἀναμνήσωμεν τῶν ἔμπροσθεν εἰρημένων,
<span class="lb" data-page="2.182" data-line="14" id="l2.182.14"></span>ἐπιθῶμέν τε κεφαλὴν ἤδη τῷ λόγῳ παντὶ, τὸ λεῖπον
<span class="lb" data-page="2.182" data-line="15" id="l2.182.15"></span>ἔτι προσθέντες. ἐπειδὴ γὰρ ἕκαστον τῶν ἐν τῷ ζώῳ μορίων
<span class="lb" data-page="2.182" data-line="16" id="l2.182.16"></span>ἕλκειν εἰς ἑαυτὸ τὸν οἰκεῖον χυμὸν ἀποδέδεικται, καὶ
<span class="lb" data-page="2.182" data-line="17" id="l2.182.17"></span>πρώτη σχεδὸν αὕτη τῶν φυσικῶν ἐστι δυνάμεων, ἐφεξῆς
<span class="pb" data-page="2.183" id="p2.183"></span>
<span class="lb" data-page="2.183" data-line="1" id="l2.183.1"></span>ἐκείνῳ γνωστέον, ὡς οὐ πρότερον ἀποτρίβεται τὴν ἑλχθεῖσαν,
<span class="lb" data-page="2.183" data-line="2" id="l2.183.2"></span>ἤτοι σύμπασαν, ἢ καί τι περίττωμα αὐτῆς, πρὶν ἂν εἰς
<span class="lb" data-page="2.183" data-line="3" id="l2.183.3"></span>ἐναντίαν μεταπέσῃ διάθεσιν ἢ αὐτὸ τὸ ὄργανον, ἢ καὶ
<span class="lb" data-page="2.183" data-line="4" id="l2.183.4"></span>τῶν περιεχομένων ἐν αὐτῷ τὰ πλεῖστα. ἡ μὲν οὗν γαστὴρ,
<span class="lb" data-page="2.183" data-line="5" id="l2.183.5"></span>ἐπειδὰν μὲν ἱκανῶς ἐμπλησθῇ τῶν σιτίων, καὶ τὸν χρηστότατον
<span class="lb" data-page="2.183" data-line="6" id="l2.183.6"></span>αὐτῶν εἰς τοὺς ἑαυτῆς χιτῶνας ἐναπόθηται βδάλλουσα,
<span class="lb" data-page="2.183" data-line="7" id="l2.183.7"></span>τηνικαῦτ’ ἤδη τὸ λοιπὸν ἀποτρίβεται, καθάπερ ἄχθος
<span class="lb" data-page="2.183" data-line="8" id="l2.183.8"></span>ἀλλότριον· αἱ κύστεις δὲ, ἐπειδὰν ἕκαστον τῶν ἑλχθέντων,
<span class="lb" data-page="2.183" data-line="9" id="l2.183.9"></span>ἢ τῷ πλήθει διατεῖνον, ἢ τῇ ποιότητι δάκνον, ἀνιαρὸν γένηται·
<span class="lb" data-page="2.183" data-line="10" id="l2.183.10"></span>τῷ δ’ αὐτῷ τρόπῳ καὶ αἱ μῆτραι· ἤτοι γὰρ, ἐπειδὰν
<span class="lb" data-page="2.183" data-line="11" id="l2.183.11"></span>μηκέτι φέρωσι διατεινόμεναι, τὸ λυποῦν ἀποθέσθαι
<span class="lb" data-page="2.183" data-line="12" id="l2.183.12"></span>σπεύδουσιν, ἢ τῇ ποιότητι δακνόμεναι τῶν ἐκχυθέντων εἰς
<span class="lb" data-page="2.183" data-line="13" id="l2.183.13"></span>αὐτὰς ὑγρῶν. ἑκάτερον δὲ τῶν εἰρημένων γίγνεται μὲν καὶ
<span class="lb" data-page="2.183" data-line="14" id="l2.183.14"></span>βιαίως ἐστὶν ὅτε, καὶ ἀμβλώσκουσι τηνικαῦτα· γίγνεται δ’
<span class="lb" data-page="2.183" data-line="15" id="l2.183.15"></span>ὡς τὰ πολλὰ καὶ προσηκόντως, ὅπερ οὐκ ἀμβλώσκειν, ἀλλ’
<span class="lb" data-page="2.183" data-line="16" id="l2.183.16"></span>ἀποκυΐσκειν τε καὶ τίκτειν ὀνομάζεται. τοῖς μὲν οὖν ἀμβλωθριδίοις
<span class="lb" data-page="2.183" data-line="17" id="l2.183.17"></span>φαρμάκοις, ἤ τισιν ἄλλοις παθήμασι διαφθείρουσι
<span class="pb" data-page="2.184" id="p2.184"></span>
<span class="lb" data-page="2.184" data-line="1" id="l2.184.1"></span>τὸ ἔμβρυον, ἤ τινας τῶν ὑμένων αὐτοῦ. ῥηγνύουσιν,
<span class="lb" data-page="2.184" data-line="2" id="l2.184.2"></span>αἱ ἀμβλώσεις ἕπονται· οὕτω δὲ κᾀπειδὰν ἀνεθῶσί ποθ’
<span class="lb" data-page="2.184" data-line="3" id="l2.184.3"></span>αἱ μῆτραι, κακῶς ἔχουσαι τῇ διατάσει· ταῖς δὲ τῶν ἐμβρύων
<span class="lb" data-page="2.184" data-line="4" id="l2.184.4"></span>αὐτῶν κινήσεσι ταῖς σφοδροτάταις οἱ τόκοι, καθάπερ
<span class="lb" data-page="2.184" data-line="5" id="l2.184.5"></span>καὶ τοῦθ’ ὑφ’ Ἱπποκράτους καλῶς εἴρηται. κοινὸν δ’ ἁπασῶν
<span class="lb" data-page="2.184" data-line="6" id="l2.184.6"></span>τῶν διαθέσεων ἡ ἀνία, καὶ ταύτης αὐτῆς αἴτιον τριττὸν,
<span class="lb" data-page="2.184" data-line="7" id="l2.184.7"></span>ἢ ὄγκος περιττὸς, ἤ τι βάρος, ἢ δῆξις· ὄγκος μὲν,
<span class="lb" data-page="2.184" data-line="8" id="l2.184.8"></span>ἐπειδὰν μηκέτι φέρωσι διατεινόμεναι, βάρος δ’, ἐπειδὰν
<span class="lb" data-page="2.184" data-line="9" id="l2.184.9"></span>ὑπὲρ τὴν ῥώμην αὐτῶν ᾖ τὸ περιεχόμενον, δῆξις δὲ, ἐπειδὰν
<span class="lb" data-page="2.184" data-line="10" id="l2.184.10"></span>ἤτοι τὰ πρότερον ἐν τοῖς ὑμέσιν ὑγρὰ στεγόμενα, ῥαγέντων
<span class="lb" data-page="2.184" data-line="11" id="l2.184.11"></span>αὐτῶν, εἰς αὐτὰς ἐκχυθῇ τὰς μήτρας, ἢ καὶ σύμπαν ἀποφθαρὲν
<span class="lb" data-page="2.184" data-line="12" id="l2.184.12"></span>τὸ κύημα, σηπόμενόν τε καὶ διαλυόμενον εἰς μοχθηροὺς
<span class="lb" data-page="2.184" data-line="13" id="l2.184.13"></span>ἰχῶρας, οὕτως ἐρεθίζῃ καὶ δάκνῃ τὸν χιτῶνα τῶν
<span class="lb" data-page="2.184" data-line="14" id="l2.184.14"></span>ὑστερῶν. ἀνάλογον οὖν ἐν ἅπασι τοῖς ὀργάνοις ἕκαστα
<span class="lb" data-page="2.184" data-line="15" id="l2.184.15"></span>τῶν τ’ ἔργων αὐτῶν τῶν φυσικῶν, καὶ μέντοι τῶν παθημάτων
<span class="lb" data-page="2.184" data-line="16" id="l2.184.16"></span>τε καὶ νοσημάτων φαίνεται γιγνόμενα, τὰ μὲν ἐναργῶς
<span class="lb" data-page="2.184" data-line="17" id="l2.184.17"></span>καὶ σαφῶς οὕτως, ὡς ἀποδείξεως δεῖσθαι μηδὲν, τὰ
<span class="lb" data-page="2.184" data-line="18" id="l2.184.18"></span>δ’ ἧττον μὲν ἐναργῶς, οὐ μὴν ἄγνωστά γε παντάπασι τοῖς
<span class="pb" data-page="2.185" id="p2.185"></span>
<span class="lb" data-page="2.185" data-line="1" id="l2.185.1"></span>θέλουσι προσέχειν τὸν νοῦν. <span class="milestone ed2page" data-n="5.68" data-unit="ed2page" id="ed2page.5.68"></span>ἐπὶ μὲν οὖν τῆς γαστρὸς
<span class="lb" data-page="2.185" data-line="2" id="l2.185.2"></span>αἵ τε δήξεις ἐναργεῖς, διότι πλείστης αἰσθήσεως μετέχει, τά
<span class="lb" data-page="2.185" data-line="3" id="l2.185.3"></span>τ’ ἄλλα παθήματα, τά τε ναυτίαν ἐμποιοῦντα καὶ οἱ καλούμενοι
<span class="lb" data-page="2.185" data-line="4" id="l2.185.4"></span>καρδιωγμοί, σαφῶς ἐνδείκνυνται τὴν ἀποκριτικήν τε
<span class="lb" data-page="2.185" data-line="5" id="l2.185.5"></span>καὶ ἀπωστικὴν τῶν ἀλλοτρίων δύναμιν. οὕτω δὲ κᾀπὶ τῶν
<span class="lb" data-page="2.185" data-line="6" id="l2.185.6"></span>ὑστερῶν τε καὶ τῆς κύστεως τῆς τὸ οὖρον ὑποδεχομένης.
<span class="lb" data-page="2.185" data-line="7" id="l2.185.7"></span>ἐναργῶς γὰρ καὶ αὕτη φαίνεται μέχρι τοσούτου τὸ ὑγρὸν
<span class="lb" data-page="2.185" data-line="8" id="l2.185.8"></span>ὑποδεχομένη τε καὶ ἀθροίζουσα, ἄχρις ἂν ἤτοι πρὸς τοῦ
<span class="lb" data-page="2.185" data-line="9" id="l2.185.9"></span>πλήθους αὐτοῦ διατεινομένη μηκέτι φέρῃ τὴν ἀνίαν, ἢ
<span class="lb" data-page="2.185" data-line="10" id="l2.185.10"></span>πρὸς τῆς ποιότητος δακνομένη. χρονίζον γὰρ ἕκαστον τῶν
<span class="lb" data-page="2.185" data-line="11" id="l2.185.11"></span>περιττωμάτων ἐν τῷ σώματι σήπεται δηλονότι, τὸ μὲν
<span class="lb" data-page="2.185" data-line="12" id="l2.185.12"></span>ἐλάττονι, τὸ δὲ πλείονι χρόνῳ, καὶ οὕτω δακνῶδές τε καὶ
<span class="lb" data-page="2.185" data-line="13" id="l2.185.13"></span>δριμὺ καὶ ἀνιαρὸν τοῖς περιέχουσι γίγνεται. οὐ μὴν ἐπί γε
<span class="lb" data-page="2.185" data-line="14" id="l2.185.14"></span>τῆς ἐπὶ τῷ ἥπατι κύστεως ὁμοίως ἔχει· ᾧ δῆλον, ὅτι νεύρων
<span class="lb" data-page="2.185" data-line="15" id="l2.185.15"></span>ἥκιστα μετέχει. χρὴ δὲ κᾀνταῦθα τόν γε φυσικὸν ἄνδρα
<span class="lb" data-page="2.185" data-line="16" id="l2.185.16"></span>τὸ ἀνάλογον ἐξευρίσκειν. εἰ γὰρ ἕλκειν τε τὸν οἰκεῖον
<span class="lb" data-page="2.185" data-line="17" id="l2.185.17"></span>ἀπεδείχθη χυμὸν, ὡς φαίνεσθαι πολλάκις μεστὴν, ἀποκρίνειν
<span class="pb" data-page="2.186" id="p2.186"></span>
<span class="lb" data-page="2.186" data-line="1" id="l2.186.1"></span>τε τὸν αὐτὸν τοῦτον οὐκ εἰς μακρὰν, ἀναγκαῖόν ἐστιν
<span class="lb" data-page="2.186" data-line="2" id="l2.186.2"></span>αὐτὴν, ἢ διὰ τὸ πλῆθος βαρυνομένην, ἢ τῆς ποιότητος
<span class="lb" data-page="2.186" data-line="3" id="l2.186.3"></span>μεταβαλλούσης ἐπὶ τὸ δακνῶδές τε καὶ δριμὺ, τῆς ἀποκρίσεως
<span class="lb" data-page="2.186" data-line="4" id="l2.186.4"></span>ἐφίεσθαι. οὐ γὰρ δὴ τὰ μὲν σιτία τὴν ἀρχαίαν ὑπαλλάττει
<span class="lb" data-page="2.186" data-line="5" id="l2.186.5"></span>ποιότητα ταχέως οὕτως, ὥστ’, ἐπειδὰν ἐμπέσῃ τοῖς
<span class="lb" data-page="2.186" data-line="6" id="l2.186.6"></span>λεπτοῖς ἐντέροις, εὐθὺς εἶναι κόπρον, ἡ χολὴ δ’ οὐ πολλῷ
<span class="lb" data-page="2.186" data-line="7" id="l2.186.7"></span>μᾶλλον, ἢ τὸ οὖρον, ἐπειδὰν ἅπαξ ἐκπέσῃ τῶν φλεβῶν,
<span class="lb" data-page="2.186" data-line="8" id="l2.186.8"></span>ἐξαλλάττει τὴν ποιότητα, τάχιστα μεταβάλλοντα καὶ σηπόμενα.
<span class="lb" data-page="2.186" data-line="9" id="l2.186.9"></span>καὶ μὴν εἴ περ ἐπί τε τῶν κατὰ τὰς ὑστέρας καὶ
<span class="lb" data-page="2.186" data-line="10" id="l2.186.10"></span>τὴν κοιλίαν καὶ τὰ ἔντερα καὶ προσέτι τὴν τὸ οὖρον ὑποδεχομένην
<span class="lb" data-page="2.186" data-line="11" id="l2.186.11"></span>κύστιν ἐναργῶς φαίνεται διάτασίς τις, ἢ δῆξις,
<span class="lb" data-page="2.186" data-line="12" id="l2.186.12"></span>ἢ ἄχθος ἐπεγεῖρον ἕκαστον τῶν ὀργάνων εἰς ἀπόκρισιν, οὐδὲν
<span class="lb" data-page="2.186" data-line="13" id="l2.186.13"></span>χαλεπὸν κᾀπὶ τῆς χοληδόχου κύστεως ταὐτὸ τοῦτο ἐννοεῖν,
<span class="lb" data-page="2.186" data-line="14" id="l2.186.14"></span>ἐπί τε τῶν ἄλλων ἁπάντων ὀργάνων, ἐξ ὧν δηλονότι
<span class="lb" data-page="2.186" data-line="15" id="l2.186.15"></span>καὶ αἱ ἀρτηρίαι καὶ αἱ φλέβες εἰσίν.
</p>
          </article>

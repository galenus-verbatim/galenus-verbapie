<article xmlns="http://www.w3.org/1999/xhtml" id="urn:cts:greekLit:tlg0057.tlg010.1st1K-grc1:3.13">
<span class="pb page1" data-page="2.186" id="p2.186"></span>
<span class="milestone ed1page page1" data-n="1.114" data-unit="ed1page" id="ed1page.1.114"></span>
<span class="milestone ed2page page1" data-n="5.68" data-unit="ed2page" id="ed2page.5.68"></span>
            <p>
<span class="lb" data-page="2.186" data-line="16" id="l2.186.16"></span>Οὐ μὴν οὐδὲ τὸ διὰ τοῦ αὐτοῦ πόρου
<span class="lb" data-page="2.186" data-line="17" id="l2.186.17"></span>τὴν ὁλκὴν γίνεσθαι καὶ τὴν ἀπόκρισιν ἐν διαφόροις τοῖς
<span class="pb" data-page="2.187" id="p2.187"></span>
<span class="lb" data-page="2.187" data-line="1" id="l2.187.1"></span>χρόνοις οὐδὲν ἔτι χαλεπὸν ἐξευρεῖν, εἴ γε καὶ τῆς γαστρὸς
<span class="lb" data-page="2.187" data-line="2" id="l2.187.2"></span>ὁ στόμαχος, οὐ μόνον ἐδέσματα καὶ πόματα παράγων εἰς
<span class="lb" data-page="2.187" data-line="3" id="l2.187.3"></span>αὐτὴν, ἀλλὰ κᾀν ταῖς ναυτίαις τὴν ἐναντίαν ὑπηρεσίαν
<span class="lb" data-page="2.187" data-line="4" id="l2.187.4"></span>ὑπηρετῶν ἐναργῶς φαίνεται· καὶ τῆς ἐπὶ τῷ ἥπατι κύστεως
<span class="lb" data-page="2.187" data-line="5" id="l2.187.5"></span>ὁ αὐχὴν εἷς ὢν ἅμα μὲν δι’ ἑαυτοῦ πληροῖ τὴν κύστιν,
<span class="lb" data-page="2.187" data-line="6" id="l2.187.6"></span>ἅμα δὲ καὶ ἐκκενοῖ· καὶ τῶν μητρῶν ὡσαύτως ὁ στόμαχος
<span class="lb" data-page="2.187" data-line="7" id="l2.187.7"></span>ὁδός ἐστιν εἴσω μὲν τοῦ σπέρματος, ἔξω δὲ τοῦ κυήματος.
<span class="lb" data-page="2.187" data-line="8" id="l2.187.8"></span>ἀλλὰ κᾀνταῦθα πάλιν ἡ μὲν ἐκκριτικὴ δύναμις ἐναργὴς,
<span class="lb" data-page="2.187" data-line="9" id="l2.187.9"></span>οὐ μὴν ὁμοίως γε σαφὴς αὐτῇ τοῖς πολλοῖς ἡ ἑλκτική. ἀλλ’
<span class="lb" data-page="2.187" data-line="10" id="l2.187.10"></span>Ἱπποκράτης μὲν, ἀῤῥώστου μήτρας αἰτιώμενος αὐχένα, φησί·
<span class="lb" data-page="2.187" data-line="11" id="l2.187.11"></span>οὐ γὰρ δύναται αὐτέης ὁ στόμαχος εἰρύσαι τὴν γονὴν εἴσω.
<span class="lb" data-page="2.187" data-line="12" id="l2.187.12"></span>Ἐρασίστρατος δὲ καὶ Ἀσκληπιάδης εἰς τοσοῦτον ἥκουσι σοφίας,
<span class="lb" data-page="2.187" data-line="13" id="l2.187.13"></span>ὥστ’ οὐ μόνον τὴν μήτραν καὶ τὴν κοιλίαν ἀποστεροῦσι
<span class="lb" data-page="2.187" data-line="14" id="l2.187.14"></span>τῆς τοιαύτης δυνάμεως, ἀλλὰ καὶ τὴν ἐπὶ τῷ ἥπατι
<span class="lb" data-page="2.187" data-line="15" id="l2.187.15"></span>κύστιν ἅμα τοῖς νεφροῖς. καίτοι γ’, ὅτι μηδ’ εἰπεῖν δυνατὸν
<span class="lb" data-page="2.187" data-line="16" id="l2.187.16"></span>ἕτερον αἴτιον ἢ οὔρων ἢ χολῆς διακρίσεως, ἐν τῷ
<span class="lb" data-page="2.187" data-line="17" id="l2.187.17"></span>πρώτῳ δέδεικται λόγῳ. καὶ μήτραν οὖν καὶ γαστέρα καὶ
<span class="lb" data-page="2.187" data-line="18" id="l2.187.18"></span>τὴν ἐπὶ τῷ ἥπατι κύστιν <span class="milestone ed2page" data-n="5.69" data-unit="ed2page" id="ed2page.5.69"></span>δι’ ἑνὸς καὶ ταὐτοῦ στομάχου
<span class="pb" data-page="2.188" id="p2.188"></span>
<span class="lb" data-page="2.188" data-line="1" id="l2.188.1"></span>τήν θ’ ὁλκὴν καὶ τὴν ἀπόκρισιν εὑρίσκοντες ποιουμένας,
<span class="lb" data-page="2.188" data-line="2" id="l2.188.2"></span>μηκέτι θαυμάζωμεν, εἰ καὶ διὰ τῶν φλεβῶν ἡ φύσις
<span class="lb" data-page="2.188" data-line="3" id="l2.188.3"></span>ἐκκρίνει πολλάκις εἰς τὴν γαστέρα περιττώματα. τούτου δ’
<span class="lb" data-page="2.188" data-line="4" id="l2.188.4"></span>ἔτι μᾶλλον οὐ χρὴ θαυμάζειν, εἰ, δι’ ὧν εἰς ἧπαρ ἀνεδόθη
<span class="lb" data-page="2.188" data-line="5" id="l2.188.5"></span>τι φλεβῶν ἐκ γαστρὸς, αὖθις εἰς αὐτὴν ἐξ ἥπατος ἐν ταῖς
<span class="lb" data-page="2.188" data-line="6" id="l2.188.6"></span>μακροτέραις ἀσιτίαις δύναται ἕλκεσθαι ἡ τροφή. τὸ γὰρ
<span class="lb" data-page="2.188" data-line="7" id="l2.188.7"></span>τοῖς τοιούτοις ἀπορεῖν, ὅμοιόν ἐστι δήπου τῷ μηκέτι πιστεύειν,
<span class="lb" data-page="2.188" data-line="8" id="l2.188.8"></span>μηδ’ ὅτι τὰ καθαίροντα φάρμακα διὰ τῶν αὐτῶν
<span class="lb" data-page="2.188" data-line="9" id="l2.188.9"></span>στομάτων ἐξ ὅλου τοῦ σώματος εἰς τὴν γαστέρα τοὺς οἰκείους
<span class="lb" data-page="2.188" data-line="10" id="l2.188.10"></span>ἐπισπᾶται χυμοὺς, δι’ ὧν ἔμπροσθεν ἡ ἀνάδοσις
<span class="lb" data-page="2.188" data-line="11" id="l2.188.11"></span>ἐγένετο, ἀλλ’ ἕτερα μὲν ζητεῖν ἀναδόσεως, ἕτερα δὲ καθάρσεως
<span class="lb" data-page="2.188" data-line="12" id="l2.188.12"></span>στόματα. καὶ μὴν, εἴπερ ἕν καὶ ταὐτὸν στόμα
<span class="lb" data-page="2.188" data-line="13" id="l2.188.13"></span>διτταῖς ὑπηρετεῖ ταῖς δυνάμεσιν, ἐν διαφόροις χρόνοις εἰς
<span class="lb" data-page="2.188" data-line="14" id="l2.188.14"></span>τἀναντία τὴν ὁλκὴν ποιουμέναις, ἔμπροσθεν μὲν τῇ κατὰ
<span class="lb" data-page="2.188" data-line="15" id="l2.188.15"></span>τὸ ἧπαρ, ἐν δὲ τῷ τῆς καθάρσεως καιρῷ τῇ τοῦ φαρμάκου,
<span class="lb" data-page="2.188" data-line="16" id="l2.188.16"></span>τί θαυμαστόν ἐστι, διττὴν ὑπηρεσίαν τε καὶ χρείαν
<span class="lb" data-page="2.188" data-line="17" id="l2.188.17"></span>εἶναι ταῖς φλεψὶ ταῖς ἐν τῷ μέσῳ τεταγμέναις ἥπατός τε
<span class="lb" data-page="2.188" data-line="18" id="l2.188.18"></span>καὶ τῶν κατὰ τὴν κοιλίαν, ὥσθ’, ὁπότε μὲν ἐν τούτοις
<span class="lb" data-page="2.188" data-line="19" id="l2.188.19"></span>ἄφθονος εἴη περιεχομένη τροφὴ, διὰ τῶν εἰρημένων εἰς
<span class="pb" data-page="2.189" id="p2.189"></span>
<span class="lb" data-page="2.189" data-line="1" id="l2.189.1"></span>ἧπαρ ἀναφέρεσθαι φλεβῶν, ὁπότε δ’ εἴη κενὰ <span class="milestone ed1page" data-n="1.115" data-unit="ed1page" id="ed1page.1.115"></span>καὶ
<span class="lb" data-page="2.189" data-line="2" id="l2.189.2"></span>δεόμενα τρέφεσθαι, διὰ τῶν αὐτῶν αὖθις ἐξ ἥπατος ἕλκεσθαι;
<span class="lb" data-page="2.189" data-line="3" id="l2.189.3"></span>πᾶν γὰρ ἐκ παντὸς ἕλκειν φαίνεται, καὶ παντὶ μεταδιδόναι,
<span class="lb" data-page="2.189" data-line="4" id="l2.189.4"></span>καὶ μίαν πάντων εἶναι σύῤῥοιαν καὶ σύμπνοιαν, καθάπερ
<span class="lb" data-page="2.189" data-line="5" id="l2.189.5"></span>καὶ τοῦθ’ ὁ θαυμασιώτατος Ἱπποκράτης εἶπεν· ἕλκει μὲν οὖν
<span class="lb" data-page="2.189" data-line="6" id="l2.189.6"></span>τὸ ἰσχυρότερον, ἐκκενοῦται δὲ τὸ ἀσθενέστερον. ἰσχυρότερον
<span class="lb" data-page="2.189" data-line="7" id="l2.189.7"></span>δὲ καὶ ἀσθενέστερον ἕτερον ἑτέρου μόριον ἢ ἁπλῶς
<span class="lb" data-page="2.189" data-line="8" id="l2.189.8"></span>καὶ φύσει καὶ κοινῇ πᾶσίν ἐστιν, ἢ ἰδίως τῷδέ τινι γίγνεται.
<span class="lb" data-page="2.189" data-line="9" id="l2.189.9"></span>φύσει μὲν καὶ κοινῇ πᾶσιν ἀνθρώποις τε ἅμα καὶ
<span class="lb" data-page="2.189" data-line="10" id="l2.189.10"></span>ζώοις ἡ μὲν καρδία τοῦ ἥπατος, τὸ δ’ ἧπαρ ἐντέρων τε
<span class="lb" data-page="2.189" data-line="11" id="l2.189.11"></span>καὶ γαστρὸς, αἱ δ’ ἀρτηρίαι τῶν φλεβῶν, ἑλκύσαι τε τὸ
<span class="lb" data-page="2.189" data-line="12" id="l2.189.12"></span>χρήσιμον ἑαυταῖς, ἀποκρῖναί τε τὸ μὴ τοιοῦτον ἰσχυρότεραι.
<span class="lb" data-page="2.189" data-line="13" id="l2.189.13"></span>καὶ καθ’ ἕκαστον δ’ ἡμῶν ἰδίως ἐν μὲν τῷδε τῷ καιρῷ
<span class="lb" data-page="2.189" data-line="14" id="l2.189.14"></span>τὸ ἧπαρ ἰσχυρότερον ἕλκειν, ἐν δὲ τῷδε ἡ γαστήρ. πολλῆς
<span class="lb" data-page="2.189" data-line="15" id="l2.189.15"></span>μὲν γὰρ ἐν τῇ κοιλίᾳ περιεχομένης τροφῆς, καὶ σφοδρῶς ὀρεγομένου
<span class="lb" data-page="2.189" data-line="16" id="l2.189.16"></span>τε καὶ χρῄζοντος τοῦ ἥπατος, πάντως ἰσχυρότερον ἕλκει
<span class="lb" data-page="2.189" data-line="17" id="l2.189.17"></span>τὸ σπλάγχνον. ἔμπαλιν δὲ, τοῦ μὲν ἐμπεπλησμένου τε καὶ διατεταμένου,
<span class="pb" data-page="2.190" id="p2.190"></span>
<span class="lb" data-page="2.190" data-line="1" id="l2.190.1"></span>τῆς γαστρὸς δ’ ὀρεγομένης καὶ κενῆς ὑπαρχούσης,
<span class="lb" data-page="2.190" data-line="2" id="l2.190.2"></span>ἡ τῆς ὁλκῆς ἰσχὺς εἰς ἐκείνην μεθίσταται· ὥσπερ, εἰ κᾀν
<span class="lb" data-page="2.190" data-line="3" id="l2.190.3"></span>ταῖς χερσί τινα σιτία κατέχοντες ἀλλήλων ἁρπάζοιμεν, εἰ
<span class="lb" data-page="2.190" data-line="4" id="l2.190.4"></span>μὲν ὁμοίως εἴημεν δεόμενοι, περιγίνεσθαι τὸν ἰσχυρότερον
<span class="lb" data-page="2.190" data-line="5" id="l2.190.5"></span>εἰκός· εἰ δ’ οὗτος μὲν ἐμπεπλησμένος εἴη, καὶ διὰ τοῦτο
<span class="lb" data-page="2.190" data-line="6" id="l2.190.6"></span>ἀμελῶς κατέχων τὰ περιττὰ, ἢ καί τινι μεταδοῦναι ποθῶν,
<span class="lb" data-page="2.190" data-line="7" id="l2.190.7"></span>ὁ δ’ ἀσθενέστερος ὀρέγοιτο δεινῶς, οὐδὲν ἂν εἴη κώλυμα
<span class="lb" data-page="2.190" data-line="8" id="l2.190.8"></span>τοῦ μὴ πάντα λαβεῖν αὐτόν. οὕτω καὶ ἡ γαστὴρ ἐκ τοῦ
<span class="lb" data-page="2.190" data-line="9" id="l2.190.9"></span>ἥπατος ἐπισπᾶται ῥᾳδίως, ὅταν αὐτὴ μὲν ἱκανῶς ὀρέγοιτο
<span class="lb" data-page="2.190" data-line="10" id="l2.190.10"></span>τροφῆς, ἐμπεπλησμένον δ’ εἴη τὸ σπλάγχνον. καὶ τοῦ γε μὴ
<span class="lb" data-page="2.190" data-line="11" id="l2.190.11"></span>πεινῇν ἐνίοτε τὸ ζῶον ἡ περιουσία τῆς ἐν τῷ ἥπατι τροφῆς
<span class="lb" data-page="2.190" data-line="12" id="l2.190.12"></span>αἰτία. κρείττονα γὰρ ἔχουσα καὶ ἑτοιμοτέραν τροφὴν ἡ
<span class="lb" data-page="2.190" data-line="13" id="l2.190.13"></span>γαστὴρ οὐδὲν δεῖται τῆς ἔξωθεν. εἰ δέ γέ ποτε δέοιτο
<span class="lb" data-page="2.190" data-line="14" id="l2.190.14"></span>μὲν, ἀποροίη δὲ, πληροῦται περιττωμάτων. ἰχῶρες δέ τινές
<span class="lb" data-page="2.190" data-line="15" id="l2.190.15"></span>εἰσι ταῦτα, χολώδεις τε καὶ φλεγματώδεις καὶ ὀῤῥωδεις,
<span class="lb" data-page="2.190" data-line="16" id="l2.190.16"></span>οὓς μόνους ἑλκούσῃ μεθίησιν αὐτῇ τὸ ἧπαρ, ὅταν ποτὲ καὶ
<span class="lb" data-page="2.190" data-line="17" id="l2.190.17"></span>αὐτὸ δέηται τροφῆς. ὥσπερ οὖν ἐξ ἀλλήλων ἕλκει τὰ μόρια
<span class="pb" data-page="2.191" id="p2.191"></span>
<span class="lb" data-page="2.191" data-line="1" id="l2.191.1"></span>τροφὴν, οὕτω καὶ ἀποτίθεταί ποτ’ εἰς ἄλληλα τὸ περιττόν·
<span class="lb" data-page="2.191" data-line="2" id="l2.191.2"></span>καὶ <span class="milestone ed2page" data-n="5.70" data-unit="ed2page" id="ed2page.5.70"></span>ὥσπερ ἑλκόντων ἐπλεονέκτει τὸ ἰσχυρότερον, οὕτω
<span class="lb" data-page="2.191" data-line="3" id="l2.191.3"></span>καὶ ἀποτιθεμένων καὶ τῶν γε καλουμένων ῥευμάτων ἥδε
<span class="lb" data-page="2.191" data-line="4" id="l2.191.4"></span>ἡ πρόφασις. ἕκαστον γὰρ τῶν μορίων ἔχει τινὰ τόνον σύμφυτον,
<span class="lb" data-page="2.191" data-line="5" id="l2.191.5"></span>ᾧ διωθεῖται τὸ περιττόν. ὅταν οὖν ἓν ἐξ αὐτῶν
<span class="lb" data-page="2.191" data-line="6" id="l2.191.6"></span>ἀῤῥωστότερον γένηται κατά τινα διάθεσιν, ἐξ ἁπάντων εἰς
<span class="lb" data-page="2.191" data-line="7" id="l2.191.7"></span>ἐκεῖνο συῤῥεῖν ἀνάγκη τὰ περιττά. τὸ μὲν γὰρ ἰσχυρότατον
<span class="lb" data-page="2.191" data-line="8" id="l2.191.8"></span>ἐναποτίθεται τοῖς πλησίον ἅπασιν, ἐκείνων δ’ αὖ πάλιν
<span class="lb" data-page="2.191" data-line="9" id="l2.191.9"></span>ἕκαστον εἰς ἕτερ’ ἄττα τῶν ἀσθενεστέρων, εἶτ’ αὖθις ἐκείνων
<span class="lb" data-page="2.191" data-line="10" id="l2.191.10"></span>ἕκαστον εἰς ἄλλα. καὶ τοῦτ’ ἐπὶ πλεῖστον γίνεται, μέχρι
<span class="lb" data-page="2.191" data-line="11" id="l2.191.11"></span>περ ἂν ἐξ ἁπάντων ἐλαυνόμενον τὸ περίττωμα καθ’
<span class="lb" data-page="2.191" data-line="12" id="l2.191.12"></span>ἕν τι μείνῃ τῶν ἀσθενεστάτων· ἐντεῦθεν γὰρ οὐκέτ’ εἰς
<span class="lb" data-page="2.191" data-line="13" id="l2.191.13"></span>ἄλλο δύναται μεταῤῥεῖν, ὡς ἂν μήτε δεχομένου τινὸς αὐτὸ
<span class="lb" data-page="2.191" data-line="14" id="l2.191.14"></span>τῶν ἰσχυροτέρων, μήτ’ ἀπώσασθαι δυναμένου τοῦ πεπονθότος.
<span class="lb" data-page="2.191" data-line="15" id="l2.191.15"></span>ἀλλὰ περὶ μὲν τῶν παθῶν τῆς γενέσεως καὶ τῆς
<span class="lb" data-page="2.191" data-line="16" id="l2.191.16"></span>ἰάσεως αὖθις ἡμῖν ἐπιδεικνύουσιν ἱκανὰ κᾀξ ἐκείνων λαβεῖν
<span class="lb" data-page="2.191" data-line="17" id="l2.191.17"></span>ἐστι μαρτύρια τῷ λόγῳ τῶν ἐν τῷδε τῷ λόγῳ παντὶ
<span class="pb" data-page="2.192" id="p2.192"></span>
<span class="lb" data-page="2.192" data-line="1" id="l2.192.1"></span>δεδειγμένων ὀρθῶς. ὃ δ’ ἐν τῷ παρόντι δεῖξαι προὔκειτο,
<span class="lb" data-page="2.192" data-line="2" id="l2.192.2"></span>πάλιν ἀναλάβωμεν, ὡς οὐδὲν θαυμαστὸν ἐξ ἥπατος ἥκειν
<span class="lb" data-page="2.192" data-line="3" id="l2.192.3"></span>τινὰ τροφὴν ἐντέροις τε καὶ γαστρὶ διὰ τῶν αὐτῶν φλεβῶν,
<span class="lb" data-page="2.192" data-line="4" id="l2.192.4"></span>δι’ ὧν ἔμπροσθεν ἐξ ἐκείνων εἰς ἧπαρ ἀνεφέρετο. καὶ πολλοῖς
<span class="lb" data-page="2.192" data-line="5" id="l2.192.5"></span>ἀθρόως τε καὶ τελέως ἀποστᾶσιν ἰσχυρῶν γυμνασίων
<span class="lb" data-page="2.192" data-line="6" id="l2.192.6"></span>ἤ τι κῶλον ἀποκοπεῖσιν αἵματος ἀθρόου διὰ τῶν ἐντέρων
<span class="lb" data-page="2.192" data-line="7" id="l2.192.7"></span>γίνεται κένωσις ἔκ τινων περιόδων, ὥς που καὶ Ἱπποκράτης
<span class="lb" data-page="2.192" data-line="8" id="l2.192.8"></span>ἔλεγεν, οὐδὲν μὲν ἄλλο λυποῦσα, καθαίρουσα δ’ ὀξέως
<span class="lb" data-page="2.192" data-line="9" id="l2.192.9"></span>τὸ πᾶν σῶμα, καὶ τὰς πλησμονὰς ἐκκενοῦσα, διὰ τῶν αὐτῶν
<span class="lb" data-page="2.192" data-line="10" id="l2.192.10"></span>δήπου φλεβῶν τῆς ἔσω φορᾶς τῶν περιττῶν ἐπιτελουμένης,
<span class="lb" data-page="2.192" data-line="11" id="l2.192.11"></span>δι’ ὧν ἔμπροσθεν ἡ ἀνάδοσις ἐγίνετο. πολλάκις δ’ ἐν νόσοις
<span class="lb" data-page="2.192" data-line="12" id="l2.192.12"></span>ἡ φύσις διὰ μὲν τῶν αὐτῶν τούτων δήπου φλεβῶν τὸ
<span class="lb" data-page="2.192" data-line="13" id="l2.192.13"></span>πᾶν ἐκκαθαίρει ζῶον· οὐ μὴν αἱματώδης γ’ ἡ κένωσις αὐτοῖς,
<span class="lb" data-page="2.192" data-line="14" id="l2.192.14"></span>ἀλλὰ κατὰ τὸν λυποῦντα γίνεται χυμόν. οὕτω δὲ κᾀν
<span class="lb" data-page="2.192" data-line="15" id="l2.192.15"></span>ταῖς χολέραις ἐκκενοῦται πᾶν σῶμα διὰ τῶν εἰς ἔντερά τε
<span class="lb" data-page="2.192" data-line="16" id="l2.192.16"></span>καὶ γαστέρα καθηκουσῶν φλεβῶν. τὸ δ’ οἴεσθαι, μίαν εἶναι
<span class="lb" data-page="2.192" data-line="17" id="l2.192.17"></span>ταῖς ὕλαις φορὰν, τελέως ἀγνοοῦντός ἐστι τὰς φυσικὰς
<span class="pb" data-page="2.193" id="p2.193"></span>
<span class="lb" data-page="2.193" data-line="1" id="l2.193.1"></span>δυνάμεις, τάς τ’ ἄλλας καὶ τὴν ἐκκριτικὴν ἐναντίαν οὖσαν
<span class="lb" data-page="2.193" data-line="2" id="l2.193.2"></span>τῇ ἑλκτικῇ. ταῖς γὰρ ἐναντίαις δυνάμεσιν ἐναντίας κινήσεις
<span class="lb" data-page="2.193" data-line="3" id="l2.193.3"></span>τε καὶ φορὰς τῶν ὑλῶν ἀναγκαῖον ἀκολουθεῖν. ἕκαστον
<span class="lb" data-page="2.193" data-line="4" id="l2.193.4"></span>γὰρ τῶν μορίων, ὅταν ἑλκύσῃ τὸν οἰκεῖον χυμὸν, ἔπειτα
<span class="lb" data-page="2.193" data-line="5" id="l2.193.5"></span>κατάσχῃ καὶ ἀπολαύσῃ, τὸ περιττὸν ἅπαν ἀποθέσθαι
<span class="lb" data-page="2.193" data-line="6" id="l2.193.6"></span>σπεύδει, καθ’ ὅτι μάλιστα δύναται, τάχιστά τε ἅμα καὶ
<span class="lb" data-page="2.193" data-line="7" id="l2.193.7"></span>κάλλιστα κατὰ τὴν τοῦ περιττοῦ ῥοπήν. ὅθεν ἡ γαστὴρ
<span class="lb" data-page="2.193" data-line="8" id="l2.193.8"></span>τὰ μὲν ἐπιπολάζοντα τῶν περιττωμάτων ἐμέτοις ἐκκαθαίρει,
<span class="lb" data-page="2.193" data-line="9" id="l2.193.9"></span>τὰ δ’ ὑφιστάμενα διαῤῥοίαις. καὶ τότε ναυτιῶδες γίνεσθαι
<span class="lb" data-page="2.193" data-line="10" id="l2.193.10"></span>τὸ ζῶον λέγομεν, τουτέστιν ὁρμῆσαι τὴν γαστέρα κενωθῆναι
<span class="lb" data-page="2.193" data-line="11" id="l2.193.11"></span>δι’ ἐμέτου. οὕτως δή τι βίαιον καὶ σφοδρὸν ἡ ἐκκριτικὴ
<span class="lb" data-page="2.193" data-line="12" id="l2.193.12"></span>δύναμις ἔχει, ὥστ’ ἐν τοῖς εἰλεοῖς, ὅταν ἀποκλεισθῇ τελέως
<span class="lb" data-page="2.193" data-line="13" id="l2.193.13"></span>ἡ κάτω διέξοδος, ἐμεῖται κόπρος. καίτοι πρὶν διελθεῖν
<span class="lb" data-page="2.193" data-line="14" id="l2.193.14"></span>τό τε λεπτὸν ἔντερον ἅπαν, καὶ τὴν νῆστιν, καὶ τὸν πυλωρὸν,
<span class="lb" data-page="2.193" data-line="15" id="l2.193.15"></span>καὶ τὴν γαστέρα, καὶ τὸν οἰσοφάγον, οὐχ οἷόν τε διὰ
<span class="lb" data-page="2.193" data-line="16" id="l2.193.16"></span>τοῦ στόματος ἐκπεσεῖν οὐδὲν οὐδενὶ τοιούτῳ περιττώματι. τί
<span class="lb" data-page="2.193" data-line="17" id="l2.193.17"></span>δὴ θαυμαστὸν, εἰ κᾀκ τῆς ἐσχάτης ἐπιφανείας τῆς κατὰ τὸ
<span class="lb" data-page="2.193" data-line="18" id="l2.193.18"></span>δέρμα μέχρι τῶν ἐντέρων τε καὶ τῆς γαστρὸς ἀφικνεῖταί τι
<span class="pb" data-page="2.194" id="p2.194"></span>
<span class="lb" data-page="2.194" data-line="1" id="l2.194.1"></span>μεταλαμβανόμενον, ὡς καὶ τοῦθ’ Ἱπποκράτης ἡμᾶς ἐδίδαξεν,
<span class="lb" data-page="2.194" data-line="2" id="l2.194.2"></span>οὐ πνεῦμα μόνον, ἢ περίττωμα φάσκων, ἀλλὰ καὶ
<span class="lb" data-page="2.194" data-line="3" id="l2.194.3"></span>τὴν τροφὴν αὐτὴν ἐκ τῆς ἐσχάτης ἐπιφανείας αὖθις ἐπὶ
<span class="lb" data-page="2.194" data-line="4" id="l2.194.4"></span>τὴν ἀρχὴν, ὅθεν ἀνηνέχθη, καταφέρεσθαι. ἐλάχισται γὰρ
<span class="lb" data-page="2.194" data-line="5" id="l2.194.5"></span>ῥοπαὶ κινήσεων τὴν ἐκκριτικὴν ταύτην οἰακίζουσι<span class="milestone ed2page" data-n="5.71" data-unit="ed2page" id="ed2page.5.71"></span> δύναμιν,
<span class="lb" data-page="2.194" data-line="6" id="l2.194.6"></span>ὡς ἂν διὰ τῶν ἐγκαρσίων μὲν ἰνῶν γινομένην, ὠκύτατα
<span class="lb" data-page="2.194" data-line="7" id="l2.194.7"></span>δὲ διαδιδομένην ἀπὸ τῆς κινησάσης ἀρχῆς ἐπὶ τὰ καταντικρὺ
<span class="lb" data-page="2.194" data-line="8" id="l2.194.8"></span>πέρατα. οὔκουν ἀπεικὸς οὐδ’ ἀδύνατον, ἀήθει ποτὲ
<span class="lb" data-page="2.194" data-line="9" id="l2.194.9"></span>ψύξει τὸ πρὸς τῷ δέρματι μόριον ἐξαίφνης πιληθὲν, ἅμα
<span class="lb" data-page="2.194" data-line="10" id="l2.194.10"></span>μὲν ἀῤῥωστότερον αὐτὸ γινόμενον, ἅμα δ’ οἷον ἄχθος τι
<span class="lb" data-page="2.194" data-line="11" id="l2.194.11"></span>μᾶλλον ἢ παρασκευὴν θρέψεως ἔχον τὴν ἔμπροσθεν ἀλύπως
<span class="lb" data-page="2.194" data-line="12" id="l2.194.12"></span>αὐτῷ παρεσπαρμένην ὑγρότητα καὶ διὰ τοῦτ’ ἀποθέσθαι
<span class="lb" data-page="2.194" data-line="13" id="l2.194.13"></span>σπεῦδον, ἅμα δὲ τῆς ἔξω φορᾶς ἀποκεκλεισμένης
<span class="lb" data-page="2.194" data-line="14" id="l2.194.14"></span>τῇ πυκνώσει, πρὸς τὴν λοιπὴν ἐπιστραφῆναι, καὶ οὕτω
<span class="lb" data-page="2.194" data-line="15" id="l2.194.15"></span>βιασάμενον εἰς τὸ παρακείμενον αὐτῷ μόριον ἀθρόως ἀπώσασθαι
<span class="lb" data-page="2.194" data-line="16" id="l2.194.16"></span>τὸ περιττὸν, ἐκεῖνο δ’ αὖ πάλιν εἰς τὸ μετ’ αὐτὸ,
<span class="pb" data-page="2.195" id="p2.195"></span>
<span class="lb" data-page="2.195" data-line="1" id="l2.195.1"></span>καὶ τοῦτο μὴ παύσασθαι γινόμενον, ἄχρις ἂν ἡ μετάληψις
<span class="lb" data-page="2.195" data-line="2" id="l2.195.2"></span>ἐπὶ τὰ ἐντὸς πέρατα τῶν φλεβῶν τελευτήσῃ. αἱ μὲν δὴ
<span class="lb" data-page="2.195" data-line="3" id="l2.195.3"></span>τοιαῦται κινήσεις θᾶττον ἀποπαύονται. αἱ δ’ ἀπὸ τῶν ἔνδοθεν
<span class="lb" data-page="2.195" data-line="4" id="l2.195.4"></span>διερεθιζόντων, ὡς ἔν τε τοῖς καθαίρουσι φαρμάκοις
<span class="lb" data-page="2.195" data-line="5" id="l2.195.5"></span>καὶ ταῖς χολέραις, ἰσχυρότεραί τε πολὺ καὶ μονιμώτεραι
<span class="lb" data-page="2.195" data-line="6" id="l2.195.6"></span>γίνονται, καὶ διαμένουσιν, ἔστ’ ἂν καὶ ἡ περὶ τοῖς στόμασι
<span class="lb" data-page="2.195" data-line="7" id="l2.195.7"></span>τῶν ἀγγείων διάθεσις, ἡ τὸ πλησίον ἕλκουσα, παραμένῃ.
<span class="lb" data-page="2.195" data-line="8" id="l2.195.8"></span>αὕτη μὲν γὰρ εἰς τὸ συνεχὲς ἐκκενοῖ μόριον, ἐκεῖνο δ’ αὖ
<span class="lb" data-page="2.195" data-line="9" id="l2.195.9"></span>εἰς τὸ μετ’ αὐτὸ, καὶ τοῦτ’ οὐ παύεται μέχρι τῆς ἐσχάτης
<span class="lb" data-page="2.195" data-line="10" id="l2.195.10"></span>ἐπιφανείας, ὥστε, μεταδιδόντων τῶν ἐφεξῆς ἀεὶ μορίων ἑτέρων
<span class="lb" data-page="2.195" data-line="11" id="l2.195.11"></span>ἑτέροις, τὸ πρῶτον πάθος ὠκύτατα διϊκνεῖσθαι μέχρι
<span class="lb" data-page="2.195" data-line="12" id="l2.195.12"></span>τῶν ἐσχάτων. οὕτως οὖν ἔχει κᾀπὶ τῶν εἰλεῶν. αὐτὸ μὲν
<span class="lb" data-page="2.195" data-line="13" id="l2.195.13"></span>γὰρ τὸ φλεγμαῖνον ἔντερον οὔτε τοῦ βάρους οὔτε τῆς
<span class="lb" data-page="2.195" data-line="14" id="l2.195.14"></span>δριμύτητος ἀνέχεται τῶν περιττωμάτων, καὶ διὰ τοῦτ’
<span class="lb" data-page="2.195" data-line="15" id="l2.195.15"></span><span class="milestone ed1page" data-n="1.116" data-unit="ed1page" id="ed1page.1.116"></span>ἐκκρίνειν αὐτὰ σπεύδει καὶ ἀπωθεῖσθαι ποῤῥωτάτω·
<span class="lb" data-page="2.195" data-line="16" id="l2.195.16"></span>κωλυόμενον δὲ κάτω ποιεῖσθαι τὴν δίωσιν, ὅταν ἐνταυθοῖ
<span class="lb" data-page="2.195" data-line="17" id="l2.195.17"></span>ποτε τὸ σφοδρότατον ᾖ τῆς φλεγμονῆς, εἰς τὰ πλησιάζοντα
<span class="lb" data-page="2.195" data-line="18" id="l2.195.18"></span>τῶν ὑπερκειμένων ἐντέρων ἀπωθεῖται· καὶ οὕτως ἤδη κατὰ
<span class="pb" data-page="2.196" id="p2.196"></span>
<span class="lb" data-page="2.196" data-line="1" id="l2.196.1"></span>τὸ συνεχὲς, τὴν ῥοπὴν τῆς ἐκκριτικῆς δυνάμεως ἄνω ποιησάμενον,
<span class="lb" data-page="2.196" data-line="2" id="l2.196.2"></span>ἄχρι τοῦ στόματος ἐπανέρχεται τὰ περιττώματα.
<span class="lb" data-page="2.196" data-line="3" id="l2.196.3"></span>ταῦτα μὲν δὴ κᾀν τοῖς τῶν νοσημάτων λογισμοῖς ἐπὶ πλέον
<span class="lb" data-page="2.196" data-line="4" id="l2.196.4"></span>εἰρήσεται. τὸ δ’ ἐκ παντὸς εἰς πᾶν φέρεσθαί τι καὶ μεταλαμβάνεσθαι,
<span class="lb" data-page="2.196" data-line="5" id="l2.196.5"></span>καὶ μίαν ἁπάντων εἶναι σύμπνοιάν τε καὶ
<span class="lb" data-page="2.196" data-line="6" id="l2.196.6"></span>σύῤῥοιαν, ὡς Ἱπποκράτης ἔλεγεν, ἤδη μοι δοκῶ δεδεῖχθαι
<span class="lb" data-page="2.196" data-line="7" id="l2.196.7"></span>σαφῶς, καὶ μηκέτ’ ἄν τινα, μηδ’ εἰ βραδὺς αὐτῷ νοῦς
<span class="lb" data-page="2.196" data-line="8" id="l2.196.8"></span>ἐνείη, περὶ τῶν τοιούτων ἀπορῆσαι μηδενὸς, οἷον ὅπως ἡ
<span class="lb" data-page="2.196" data-line="9" id="l2.196.9"></span>γαστὴρ ἢ τὰ ἔντερα τρέφεται, καὶ τίνα τρόπον ἐκ τῆς
<span class="lb" data-page="2.196" data-line="10" id="l2.196.10"></span>ἐσχάτης ἐπιφανείας εἴσω τι διϊκνεῖται. πάντων γὰρ τῶν
<span class="lb" data-page="2.196" data-line="11" id="l2.196.11"></span>μορίων ἕλκειν μὲν τὸ προσῆκόν τε καὶ φίλιον, ἀποκρίνειν
<span class="lb" data-page="2.196" data-line="12" id="l2.196.12"></span>δὲ τὸ βαρύνον ἢ δάκνον ἐχόντων δύναμιν, οὐδὲν θαυμαστὸν
<span class="lb" data-page="2.196" data-line="13" id="l2.196.13"></span>ἐναντίας συνεχῶς γίγνεσθαι κινήσεις ἐν αὐτοῖς, ὥσπερ
<span class="lb" data-page="2.196" data-line="14" id="l2.196.14"></span>ἐπί τε τῆς καρδίας ὁρᾶται σαφῶς καὶ τῶν ἀρτηριῶν ἁπασῶν,
<span class="lb" data-page="2.196" data-line="15" id="l2.196.15"></span>καὶ τοῦ θώρακος, καὶ τοῦ πνεύμονος. ἐπὶ μέν γε
<span class="lb" data-page="2.196" data-line="16" id="l2.196.16"></span>τούτων ἁπάντων μόνον οὐ καθ’ ἑκάστην καιροῦ ῥοπὴν τὰς
<span class="lb" data-page="2.196" data-line="17" id="l2.196.17"></span>ἐναντίας κινήσεις τε ἅμα τῶν ὀργάνων καὶ φορὰς τῶν ὑλῶν
<span class="pb" data-page="2.197" id="p2.197"></span>
<span class="lb" data-page="2.197" data-line="1" id="l2.197.1"></span>ἐναργῶς ἐστιν ἰδεῖν γιγνομένας. εἶτ’ ἐπὶ μὲν τῆς τραχείας
<span class="lb" data-page="2.197" data-line="2" id="l2.197.2"></span>ἀρτηρίας οὐκ ἀπορεῖς, ἐναλλὰξ ποτὲ μὲν εἴσω παραγούσης
<span class="lb" data-page="2.197" data-line="3" id="l2.197.3"></span>εἰς τὸν πνεύμονα τὸ πνεῦμα, ποτὲ δ’ ἔξω, καὶ τῶν κατὰ
<span class="lb" data-page="2.197" data-line="4" id="l2.197.4"></span>τὰς ῥῖνας πόρων, καὶ ὅλου τοῦ στόματος ὡσαύτως, οὐδέ τ’
<span class="lb" data-page="2.197" data-line="5" id="l2.197.5"></span>εἶναι δοκεῖ σοι θαυμαστὸν οὐδὲ παράδοξον, εἰ, δι’ οὗ μικρῷ
<span class="lb" data-page="2.197" data-line="6" id="l2.197.6"></span>πρόσθεν εἴσω παρεκομίζετο τὸ πνεῦμα, διὰ τούτου νῦν
<span class="lb" data-page="2.197" data-line="7" id="l2.197.7"></span>ἐκπέμπεται, περὶ δὲ τῶν ἐξ ἥπατος εἰς ἔντερά τε καὶ γαστέρα
<span class="lb" data-page="2.197" data-line="8" id="l2.197.8"></span>καθηκουσῶν φλεβῶν ἀπορεῖς, καί σοι θαυμαστὸν
<span class="lb" data-page="2.197" data-line="9" id="l2.197.9"></span>εἶναι φαίνεται, διὰ τῶν αὐτῶν ἀναδίδοσθαί τε ἅμα τὴν
<span class="lb" data-page="2.197" data-line="10" id="l2.197.10"></span>τροφὴν εἰς ἧπαρ, ἕλκεσθαί τ’ ἐξ ἐκείνου πάλιν εἰς τὴν
<span class="lb" data-page="2.197" data-line="11" id="l2.197.11"></span>γαστέρα; διορίσαι δεῖ, τὸ ἅμα τοῦτο ποτέρως λέγεις. <span class="milestone ed2page" data-n="5.72" data-unit="ed2page" id="ed2page.5.72"></span>εἰ
<span class="lb" data-page="2.197" data-line="12" id="l2.197.12"></span>μὲν γὰρ κατὰ τὸν αὐτὸν χρόνον, οὐδὲ ἡμεῖς τοῦτό γέ φαμεν.
<span class="lb" data-page="2.197" data-line="13" id="l2.197.13"></span>ὥσπερ γὰρ εἰσπνέομεν ἐν ἑτέρῳ χρόνῳ, καὶ αὖθις
<span class="lb" data-page="2.197" data-line="14" id="l2.197.14"></span>πάλιν ἐν ἑτέρῳ ἀντεκπνέομεν, οὕτω καὶ τροφὴν ἐν ἑτέρῳ
<span class="lb" data-page="2.197" data-line="15" id="l2.197.15"></span>μὲν χρόνῳ τὸ ἧπαρ ἐκ τῆς γαστρὸς, ἐν ἑτέρῳ δ’ ἡ γαστὴρ
<span class="lb" data-page="2.197" data-line="16" id="l2.197.16"></span>ἀπὸ τοῦ ἥπατος ἐπισπᾶται. εἰ δ’, ὅτι καθ’ ἓν καὶ ταὐτὸν
<span class="lb" data-page="2.197" data-line="17" id="l2.197.17"></span>ζῶον ἓν ὄργανον ἐναντίαις φοραῖς ὑλῶν ὑπηρετεῖται, τοῦτό
<span class="lb" data-page="2.197" data-line="18" id="l2.197.18"></span>σοι βούλεται τὸ ἅμα δηλοῦν, καὶ τοῦτό σε ταράττει, τήν τε
<span class="pb" data-page="2.198" id="p2.198"></span>
<span class="lb" data-page="2.198" data-line="1" id="l2.198.1"></span>εἰσπνοὴν ἴδε καὶ τὴν ἐκπνοήν. πάντως που γὰρ καὶ αὗται
<span class="lb" data-page="2.198" data-line="2" id="l2.198.2"></span>διὰ μὲν τῶν αὐτῶν ὀργάνων γίγνονται, τρόπῳ δὲ κινήσεώς
<span class="lb" data-page="2.198" data-line="3" id="l2.198.3"></span>τε καὶ φορᾶς τῶν ὑλῶν διαφέρουσιν. ὁ πνεύμων οὖν
<span class="lb" data-page="2.198" data-line="4" id="l2.198.4"></span>καὶ ὁ θώραξ, καὶ αἱ ἀρτηρίαι αἱ τραχεῖαι καὶ αἱ λεῖαι,
<span class="lb" data-page="2.198" data-line="5" id="l2.198.5"></span>καὶ καρδία, καὶ στόμα, καὶ ῥῖνες ἐν ἐλαχίσταις χρόνου
<span class="lb" data-page="2.198" data-line="6" id="l2.198.6"></span>ῥοπαῖς εἰς ἐναντίας κινήσεις αὐτά τε μεταβάλλει καὶ τὰς
<span class="lb" data-page="2.198" data-line="7" id="l2.198.7"></span>ὕλας μεθίστησιν. αἱ δ’ ἐξ ἥπατος εἰς ἔντερα καὶ γαστέρα
<span class="lb" data-page="2.198" data-line="8" id="l2.198.8"></span>καθήκουσαι φλέβες οὐκ ἐν οὕτω βραχέσι χρόνου μορίοις,
<span class="lb" data-page="2.198" data-line="9" id="l2.198.9"></span>ἀλλ’ ἐν πολλαῖς ἡμέραις ἅπαξ ἐνίοτε τὴν ἐναντίαν κινοῦνται
<span class="lb" data-page="2.198" data-line="10" id="l2.198.10"></span>κίνησιν. ἔχει γὰρ ᾧδε τὸ σύμπαν. ἕκαστον τῶν ὀργάνων
<span class="lb" data-page="2.198" data-line="11" id="l2.198.11"></span>εἰς ἑαυτὸ τὴν πλησιάζουσαν ἐπισπᾶται τροφὴν, ἐκβοσκόμενον
<span class="lb" data-page="2.198" data-line="12" id="l2.198.12"></span>αὐτῆς ἅπασαν τὴν χρηστὴν νοτίδα, μέχρις ἂν ἱκανῶς
<span class="lb" data-page="2.198" data-line="13" id="l2.198.13"></span>κορεσθῇ, καὶ ταύτην, ὡς καὶ πρόσθεν ἐδείκνυμεν, ἐναποτίθεται
<span class="lb" data-page="2.198" data-line="14" id="l2.198.14"></span>ἐν ἑαυτῷ, καὶ μετὰ ταῦτα προσφύει τε καὶ ὁμοιοῖ,
<span class="lb" data-page="2.198" data-line="15" id="l2.198.15"></span>τουτέστι τρέφεται. διώρισται γὰρ ἱκανῶς ἔμπροσθεν ἕτερόν
<span class="lb" data-page="2.198" data-line="16" id="l2.198.16"></span>τι τῆς θρέψεως ἐξ ἀνάγκης αὐτῆς προηγούμενον ἡ πρόσφυσις
<span class="lb" data-page="2.198" data-line="17" id="l2.198.17"></span>ὑπάρχειν, ἐκείνης δ’ ἔτι πρότερον ἡ πρόσθεσις. ὥσπερ οὖν
<span class="pb" data-page="2.199" id="p2.199"></span>
<span class="lb" data-page="2.199" data-line="1" id="l2.199.1"></span>τοῖς ζώοις αὐτοῖς ὅρος ἐστὶ τῆς ἐδωδῆς τὸ ἐκπληρῶσαι τὴν
<span class="lb" data-page="2.199" data-line="2" id="l2.199.2"></span>γαστέρα, κατὰ τὸν αὐτὸν τρόπον ἑκάστῳ τῶν μορίων ὅρος
<span class="lb" data-page="2.199" data-line="3" id="l2.199.3"></span>ἐστὶ τῆς προσθέσεως ἡ πλήρωσις τῆς οἰκείας ὑγρότητος.
<span class="lb" data-page="2.199" data-line="4" id="l2.199.4"></span>ἐπεὶ τοίνυν ἅπαν μόριον τῇ γαστρὶ ὁμοίως ὀρέγεται, τρέφεταί
<span class="lb" data-page="2.199" data-line="5" id="l2.199.5"></span>τε καὶ περιπτύσσεται τὴν τροφὴν, καὶ οὕτως σφίγγει
<span class="lb" data-page="2.199" data-line="6" id="l2.199.6"></span>πανταχόθεν αὐτὴν, ὡς ἡ γαστήρ. ἕπεται δ’ ἐξ ἀνάγκης
<span class="lb" data-page="2.199" data-line="7" id="l2.199.7"></span>τούτῳ, καθάπερ καὶ πρόσθεν ἐῤῥέθη, τὸ πέττεσθαι τοῖς
<span class="lb" data-page="2.199" data-line="8" id="l2.199.8"></span>σιτίοις, τῆς γαστρὸς οὐ διὰ τοῦτο περιστελλομένης αὐτοῖς,
<span class="lb" data-page="2.199" data-line="9" id="l2.199.9"></span>ἵν’ ἐπιτήδεια τοῖς ἄλλοις ἐργάσηται μορίοις· οὕτως γὰρ ἂν
<span class="lb" data-page="2.199" data-line="10" id="l2.199.10"></span>οὐκέτι φυσικὸν ὄργανον, ἀλλὰ ζῶόν τι γίγνοιτο, λογισμόν
<span class="lb" data-page="2.199" data-line="11" id="l2.199.11"></span>τε καὶ νοῦν ἔχον, ὡς αἱρεῖσθαι τὸ βέλτιον· ἀλλὰ αὕτη μὲν
<span class="lb" data-page="2.199" data-line="12" id="l2.199.12"></span>περιστέλλεται, τῷ τὸ πᾶν σῶμα δύναμιν ἑλκτικήν τε καὶ
<span class="lb" data-page="2.199" data-line="13" id="l2.199.13"></span>ἀπολαυστικὴν κεκτῆσθαι τῶν οἰκείων ποιοτήτων, ὡς ἔμπροσθεν
<span class="lb" data-page="2.199" data-line="14" id="l2.199.14"></span>ἐδείκνυτο· συμβαίνει δ’ ἐν τούτῳ τοῖς σιτίοις ἀλλοιοῦσθαι.
<span class="lb" data-page="2.199" data-line="15" id="l2.199.15"></span>καὶ μέντοι καὶ πληρωθεῖσα τῆς ἐξ αὐτῶν ὑγρότητος
<span class="lb" data-page="2.199" data-line="16" id="l2.199.16"></span>καὶ κορεσθεῖσα βάρος ἡγεῖται λοιπὸν αὐτά. τὸ
<span class="lb" data-page="2.199" data-line="17" id="l2.199.17"></span>περιττὸν οὖν εὐθὺς ἀποτρίβεταί τε καὶ ὠθεῖ κάτω, πρὸς
<span class="pb" data-page="2.200" id="p2.200"></span>
<span class="lb" data-page="2.200" data-line="1" id="l2.200.1"></span>ἕτερον ἔργον αὕτη τρεπομένη, τὴν πρόσφυσιν. ἐν δὲ τούτῳ
<span class="lb" data-page="2.200" data-line="2" id="l2.200.2"></span>τῷ χρόνῳ διερχομένη τὸ ἔντερον ἅπαν ἡ τροφὴ, διὰ τῶν
<span class="lb" data-page="2.200" data-line="3" id="l2.200.3"></span>εἰς αὐτὰ καθηκόντων ἀγγείων ἀναρπάζεται, πλείστη μὲν
<span class="lb" data-page="2.200" data-line="4" id="l2.200.4"></span>εἰς τὰς φλέβας, ὀλίγη δέ τις εἰς τὰς ἀρτηρίας, ὡς μικρὸν
<span class="lb" data-page="2.200" data-line="5" id="l2.200.5"></span>ὕστερον ἀποδείξομεν. ἐν τούτῳ δ’ αὖ τῷ χρόνῳ καὶ τοῖς
<span class="lb" data-page="2.200" data-line="6" id="l2.200.6"></span>τῶν ἐντέρων χιτῶσι προστίθεται. καί μοι τεμὼν ἤδη τῷ
<span class="lb" data-page="2.200" data-line="7" id="l2.200.7"></span>λογισμῷ τὴν τῆς τροφῆς οἰκονομίαν ἅπασαν εἰς τρεῖς μοίρας
<span class="lb" data-page="2.200" data-line="8" id="l2.200.8"></span>χρόνων, ἐν μὲν τῇ πρώτῃ νόει μένουσάν τε ἅμα κατὰ τὴν
<span class="lb" data-page="2.200" data-line="9" id="l2.200.9"></span>κοιλίαν αὐτὴν, καὶ πεττομένην, καὶ προστιθεμένην εἰς κόρον
<span class="lb" data-page="2.200" data-line="10" id="l2.200.10"></span>τῇ γαστρὶ, καί τι καὶ τῷ ἥπατι παρ’ αὐτῆς ἀναφερόμενον·
<span class="lb" data-page="2.200" data-line="11" id="l2.200.11"></span>ἐν δὲ τῇ δευτέρᾳ διερχομένην τά τε ἔντερα καὶ προστιθεμένην
<span class="lb" data-page="2.200" data-line="12" id="l2.200.12"></span>εἰς κόρον αὐτοῖς τε τούτοις καὶ τῷ ἥπατι, καί τι
<span class="lb" data-page="2.200" data-line="13" id="l2.200.13"></span>βραχὺ μέρος αὐτῆς πάντη τοῦ σώματος φερόμενον· ἐν δὲ
<span class="lb" data-page="2.200" data-line="14" id="l2.200.14"></span>δὴ τούτῳ τῷ καιρῷ τὸ προστεθὲν ἐν τῷ πρώτῳ χρόνῳ
<span class="lb" data-page="2.200" data-line="15" id="l2.200.15"></span>προσφύεσθαι νόει τῇ γαστρί· κατὰ δὲ τὴν <span class="milestone ed2page" data-n="5.73" data-unit="ed2page" id="ed2page.5.73"></span>τρίτην
<span class="lb" data-page="2.200" data-line="16" id="l2.200.16"></span>μοῖραν τοῦ χρόνου τρέφεσθαι μὲν ἤδη τὴν κοιλίαν, ὁμοιώσασαν
<span class="lb" data-page="2.200" data-line="17" id="l2.200.17"></span>ἑαυτῇ τελέως τὰ προσφύντα· πρόσφυσιν δὲ τῷ
<span class="lb" data-page="2.200" data-line="18" id="l2.200.18"></span>ἥπατι καὶ τοῖς ἐντέροις γίγνεσθαι τῶν προστεθέντων, ἀνάδοσιν
<span class="pb" data-page="2.201" id="p2.201"></span>
<span class="lb" data-page="2.201" data-line="1" id="l2.201.1"></span>δὲ πάντη τοῦ σώματος καὶ πρόσθεσιν. εἰ μὲν οὖν
<span class="lb" data-page="2.201" data-line="2" id="l2.201.2"></span>ἐπὶ τούτοις εὐθέως τὸ ζῶον λαμβάνοι τροφὴν, ἐν ᾧ πάλιν
<span class="lb" data-page="2.201" data-line="3" id="l2.201.3"></span>ἡ γαστὴρ χρόνῳ πέττει ταύτην καὶ ἀπολαύει, προστιθεῖσα
<span class="lb" data-page="2.201" data-line="4" id="l2.201.4"></span>πᾶν ἐξ αὐτῆς τὸ χρηστὸν τοῖς ἑαυτῆς χιτῶσι, τὰ μὲν ἔντερα
<span class="lb" data-page="2.201" data-line="5" id="l2.201.5"></span>τελέως ὁμοιώσει τὸν προσφύντα χυμόν· ὡσαύτως δὲ
<span class="lb" data-page="2.201" data-line="6" id="l2.201.6"></span>καὶ τὸ ἧπαρ· ἐν ὅλῳ δὲ τῷ σώματι πρόσφυσις τῶν προστεθέντων
<span class="lb" data-page="2.201" data-line="7" id="l2.201.7"></span>τῆς τροφῆς ἔσται μορίων. εἰ δ’ ἄσιτος ἀναγκάζοιτο
<span class="lb" data-page="2.201" data-line="8" id="l2.201.8"></span>μένειν ἡ γαστὴρ ἐν τούτῳ τῷ χρόνῳ, παρὰ τῶν ἐν
<span class="lb" data-page="2.201" data-line="9" id="l2.201.9"></span>μεσεντερίῳ τε καὶ ἥπατι φλεβῶν ἕλξει τὴν τροφήν· οὐ γὰρ
<span class="lb" data-page="2.201" data-line="10" id="l2.201.10"></span>ἐξ αὐτοῦ γε τοῦ σώματος τοῦ ἥπατος. λέγω δὲ σῶμα τοῦ
<span class="lb" data-page="2.201" data-line="11" id="l2.201.11"></span>ἥπατος αὐτήν τε τὴν ἰδίαν αὐτοῦ σάρκα πρώτην καὶ μάλιστα,
<span class="lb" data-page="2.201" data-line="12" id="l2.201.12"></span>μετὰ δὲ τήνδε καὶ τῶν ἀγγείων ἕκαστον τῶν κατ’
<span class="lb" data-page="2.201" data-line="13" id="l2.201.13"></span>αὐτό. τὸν μὲν γὰρ ἐν ἑκάστῳ τῶν μορίων ἤδη περιεχόμενον
<span class="lb" data-page="2.201" data-line="14" id="l2.201.14"></span>χυμὸν οὐκέτ’ εὔλογον ἀντισπᾷν ἑτέρῳ μορίῳ, καὶ μάλισθ’
<span class="lb" data-page="2.201" data-line="15" id="l2.201.15"></span>ὅταν ἤδη πρόσφυσις ἢ ἐξομοίωσις αὐτοῦ γίγνηται· τὸν δ’ ἐν
<span class="lb" data-page="2.201" data-line="16" id="l2.201.16"></span>ταῖς εὐρυχωρίαις τῶν φλεβῶν τὸ μᾶλλον ἰσχύον τε ἅμα
<span class="lb" data-page="2.201" data-line="17" id="l2.201.17"></span>καὶ δεόμενον ἀντισπᾷ μόριον. οὕτως οὖν καὶ ἡ γαστὴρ, ἐν
<span class="pb" data-page="2.202" id="p2.202"></span>
<span class="lb" data-page="2.202" data-line="1" id="l2.202.1"></span>ᾧ χρόνῳ δεῖται μὲν αὕτη τροφῆς, ἐσθίει δ’ οὐδέπω τὸ
<span class="lb" data-page="2.202" data-line="2" id="l2.202.2"></span>ζῶον, ἐν τούτῳ τῶν κατὰ τὸ ἧπαρ ἐξαρπάζει φλεβῶν. ἐπεὶ
<span class="lb" data-page="2.202" data-line="3" id="l2.202.3"></span>δὲ καὶ τὸν σπλῆνα διὰ τῶν ἔμπροσθεν ἐδείκνυμεν, ὅσον
<span class="lb" data-page="2.202" data-line="4" id="l2.202.4"></span>ἐν ἥπατι παχύτερον ἕλκοντα, κατεργάζεσθαί τε καὶ μεταβάλλειν
<span class="lb" data-page="2.202" data-line="5" id="l2.202.5"></span>ἐπὶ τὸ χρηστότερον, οὐδὲν οὐδ’ ἐνταῦθα θαυμαστὸν,
<span class="lb" data-page="2.202" data-line="6" id="l2.202.6"></span>ἕλκεσθαί τι κᾀκ τοῦ σπληνὸς εἰς ἕκαστον τῶν κοινωνούντων
<span class="lb" data-page="2.202" data-line="7" id="l2.202.7"></span>αὐτῷ κατὰ τὰς φλέβας ὀργάνων, οἶον εἰς ἐπίπλοον,
<span class="lb" data-page="2.202" data-line="8" id="l2.202.8"></span>καὶ μεσεντέριον, καὶ λεπτὸν <span class="milestone ed1page" data-n="1.117" data-unit="ed1page" id="ed1page.1.117"></span>ἔντερον, καὶ
<span class="lb" data-page="2.202" data-line="9" id="l2.202.9"></span>κῶλον, καὶ αὐτὴν τὴν γαστέρα· κατὰ δὲ τὸν αὐτὸν τρόπον
<span class="lb" data-page="2.202" data-line="10" id="l2.202.10"></span>ἐξερεύγεσθαι μὲν εἰς τὴν γαστέρα τὸ περίττωμα καθ’ ἕτερον
<span class="lb" data-page="2.202" data-line="11" id="l2.202.11"></span>χρόνον, αὐτὸν δ’ αὖθις ἐκ τῆς γαστρὸς ἕλκειν τι τῆς
<span class="lb" data-page="2.202" data-line="12" id="l2.202.12"></span>οἰκείας τροφῆς ἐν ἑτέρῳ καιρῷ. καθόλου δ’ εἰπεῖν, ὃ καὶ
<span class="lb" data-page="2.202" data-line="13" id="l2.202.13"></span>πρόσθεν ἤδη λέλεκται, πᾶν ἐκ παντὸς ἕλκειν τε καὶ πέμπειν
<span class="lb" data-page="2.202" data-line="14" id="l2.202.14"></span>ἐγχωρεῖ κατὰ διαφέροντας χρόνους, ὁμοιοτάτου γιγνομένου
<span class="lb" data-page="2.202" data-line="15" id="l2.202.15"></span>τοῦ συμβαίνοντος, ὡς εἰ καὶ ζῶα νοήσαις πολλὰ τροφὴν
<span class="lb" data-page="2.202" data-line="16" id="l2.202.16"></span>ἄφθονον ἐν κοινῷ κατακειμένην, εἰς ὅσον βούλεται,
<span class="lb" data-page="2.202" data-line="17" id="l2.202.17"></span>προσφερόμενα. καθ’ ὃν γὰρ ἤδη πέπαυται χρόνον ἕτερα,
<span class="lb" data-page="2.202" data-line="18" id="l2.202.18"></span>κατὰ τοῦτον εἰκὸς ἐσθίειν ἕτερα, καὶ μέλλειν γε τὰ μὲν
<span class="pb" data-page="2.203" id="p2.203"></span>
<span class="lb" data-page="2.203" data-line="1" id="l2.203.1"></span>παύεσθαι, τὰ δ’ ἄρχεσθαι, καί τινα μὲν συνεσθίοντα, τὰ
<span class="lb" data-page="2.203" data-line="2" id="l2.203.2"></span>δ’ ἀνὰ μέρος ἐσθίοντα, καὶ ναὶ μὰ Δία γε τὸ ἕτερον ἁρπάζειν
<span class="lb" data-page="2.203" data-line="3" id="l2.203.3"></span>θατέρου πολλάκις, εἰ τὸ μὲν ἕτερον ἐπιδέοιτο, τῷ
<span class="lb" data-page="2.203" data-line="4" id="l2.203.4"></span>δ’ ἀφθόνως παρακέοιτο. καὶ οὕτως οὐδὲν θαυμαστὸν, οὔτ’
<span class="lb" data-page="2.203" data-line="5" id="l2.203.5"></span>ἐκ τῆς ἐσχάτης ἐπιφανείας εἴσω τι πάλιν ὑποστρέφειν, οὔτε
<span class="lb" data-page="2.203" data-line="6" id="l2.203.6"></span>διὰ τῶν αὐτῶν ἀγγείων ἐξ ἥπατός τε καὶ σπληνὸς εἰς κοιλίαν
<span class="lb" data-page="2.203" data-line="7" id="l2.203.7"></span>ἀνενεχθῆναί τι, δι’ ὧν ἐκ ταύτης εἰς ἐκεῖνα πρότερον
<span class="lb" data-page="2.203" data-line="8" id="l2.203.8"></span>ἀνηνέχθη. κατὰ μὲν γὰρ τὰς ἀρτηρίας ἱκανῶς ἐναργὲς τὸ
<span class="lb" data-page="2.203" data-line="9" id="l2.203.9"></span>τοιοῦτο, ὥσπερ καὶ κατὰ τὴν καρδίαν τε καὶ τὸν θώρακα
<span class="lb" data-page="2.203" data-line="10" id="l2.203.10"></span>καὶ τὸν πνεύμονα. τούτων γὰρ ἁπάντων διαστελλομένων τε
<span class="lb" data-page="2.203" data-line="11" id="l2.203.11"></span>καὶ συστελλομένων ἐναλλὰξ, ἀναγκαῖον, ἐξ ὧν εἱλκύσθη τι
<span class="lb" data-page="2.203" data-line="12" id="l2.203.12"></span>πρότερον, εἰς ταῦθ’ ὕστερον ἐκπέμπεσθαι. καὶ ταύτην ἄρα
<span class="lb" data-page="2.203" data-line="13" id="l2.203.13"></span>τὴν ἀνάγκην ἡ φύσις προγινώσκουσα τοῖς ἐν τῇ καρδίᾳ
<span class="lb" data-page="2.203" data-line="14" id="l2.203.14"></span>στόμασι τῶν ἀγγείων ὑμένας ἐπέφυσε, κωλύσοντας εἰς τοὐπίσω
<span class="lb" data-page="2.203" data-line="15" id="l2.203.15"></span>φέρεσθαι τὰς ὕλας. ἀλλ’ ὅπως μὲν τοῦτο γίγνεται,
<span class="lb" data-page="2.203" data-line="16" id="l2.203.16"></span>καὶ καθ’ ὅντινα τρόπον, ἐν τοῖς περὶ χρείας μορίων εἰρήσεται,
<span class="lb" data-page="2.203" data-line="17" id="l2.203.17"></span>δεικνύντων ἡμῶν τά τ’ ἄλλα, καὶ ὡς ἀδύνατον
<span class="lb" data-page="2.203" data-line="18" id="l2.203.18"></span>οὕτως ἀκριβῶς κλείεσθαι τὰ στόματα τῶν ἀγγείων, ὡς
<span class="pb" data-page="2.204" id="p2.204"></span>
<span class="lb" data-page="2.204" data-line="1" id="l2.204.1"></span>μηδὲν παλινδρομεῖν. εἰς μέν γε τὴν ἀρτηρίαν τὴν φλεβώδη,
<span class="lb" data-page="2.204" data-line="2" id="l2.204.2"></span><span class="milestone ed2page" data-n="5.74" data-unit="ed2page" id="ed2page.5.74"></span>καὶ γὰρ καὶ τοῦτ’ ἐν ἐκείνοις δειχθήσεται, πολὺ πλέον
<span class="lb" data-page="2.204" data-line="3" id="l2.204.3"></span>ἢ διὰ τῶν ἄλλων στομάτων εἰς τοὐπίσω πάλιν ἀναγκαῖον
<span class="lb" data-page="2.204" data-line="4" id="l2.204.4"></span>ἐπανέρχεσθαι. τὸ δ’ εἰς τὰ παρόντα χρήσιμον, ὡς οὐκ ἐνδέχεταί
<span class="lb" data-page="2.204" data-line="5" id="l2.204.5"></span>τι τῶν αἰσθητὴν καὶ μεγάλην ἐχόντων εὐρύτητα
<span class="lb" data-page="2.204" data-line="6" id="l2.204.6"></span>μὴ οὐκ ἤτοι διαστελλόμενον μὲν ἕλκειν ἐξ ἁπάντων τῶν
<span class="lb" data-page="2.204" data-line="7" id="l2.204.7"></span>πλησίον, ἢ ἐκθλίβειν δ’ αὖθις εἰς ταῦτα συστελλόμενον,
<span class="lb" data-page="2.204" data-line="8" id="l2.204.8"></span>ἔκ τε τῶν ἤδη προειρημένων ἐν τῷδε τῷ λόγῳ σαφὲς ἂν
<span class="lb" data-page="2.204" data-line="9" id="l2.204.9"></span>εἴη, κᾀξ ὧν Ἐρασίστρατός τε καὶ ἡμεῖς ἑτέρωθι περὶ τῆς
<span class="lb" data-page="2.204" data-line="10" id="l2.204.10"></span>πρὸς τὸ κενούμενον ἀκολουθίας ἐδείξαμεν.
</p>
          </article>

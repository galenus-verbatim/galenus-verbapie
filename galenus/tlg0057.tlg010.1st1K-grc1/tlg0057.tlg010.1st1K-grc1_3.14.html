<article xmlns="http://www.w3.org/1999/xhtml" id="urn:cts:greekLit:tlg0057.tlg010.1st1K-grc1:3.14">
<span class="pb page1" data-page="2.204" id="p2.204"></span>
<span class="milestone ed1page page1" data-n="1.117" data-unit="ed1page" id="ed1page.1.117"></span>
<span class="milestone ed2page page1" data-n="5.74" data-unit="ed2page" id="ed2page.5.74"></span>
            <p>
<span class="lb" data-page="2.204" data-line="11" id="l2.204.11"></span>Ἀλλὰ μὴν καὶ ὡς ἐν ἑκάστῃ τῶν ἀρτηριῶν
<span class="lb" data-page="2.204" data-line="12" id="l2.204.12"></span>ἐστί τις δύναμις ἐκ τῆς καρδίας ἐπιῤῥέουσα, καθ’ ἣν
<span class="lb" data-page="2.204" data-line="13" id="l2.204.13"></span>διαστέλλονταί τε καὶ συστέλλονται, δέδεικται δι’ ἑτέρων.
<span class="lb" data-page="2.204" data-line="14" id="l2.204.14"></span>εἴπερ οὖν συνθείης ἄμφω, τό τε ταύτην εἶναι τὴν κίνησιν
<span class="lb" data-page="2.204" data-line="15" id="l2.204.15"></span>αὐτῆς, τό τε πᾶν τὸ διαστελλόμενον ἕλκειν ἐκ τῶν πλησίον
<span class="lb" data-page="2.204" data-line="16" id="l2.204.16"></span>εἰς ἑαυτὸ, θαυμαστὸν οὐδέν σοι φανεῖται, τὰς ἀρτηρίας,
<span class="lb" data-page="2.204" data-line="17" id="l2.204.17"></span>ὅσαι μὲν εἰς τὸ δέρμα περαίνουσιν αὐτῶν, ἐπισπᾶσθαι τὸν
<span class="lb" data-page="2.204" data-line="18" id="l2.204.18"></span>ἔξωθεν ἀέρα διαστελλομένας· ὅσαι δὲ κατά τι πρὸς τὰς
<span class="pb" data-page="2.205" id="p2.205"></span>
<span class="lb" data-page="2.205" data-line="1" id="l2.205.1"></span>φλέβας ἀνεστόμωνται, τὸ λεπτότατον ἐν αὐταῖς καὶ ἀτμωδέστατον
<span class="lb" data-page="2.205" data-line="2" id="l2.205.2"></span>ἐπισπᾶσθαι τοῦ αἵματος· ὅσαι δ’ ἐγγὺς τῆς καρδίας
<span class="lb" data-page="2.205" data-line="3" id="l2.205.3"></span>εἰσὶν, ἐξ αὐτῆς ἐκείνης ποιεῖσθαι τὴν ὁλκήν. ἐν γὰρ
<span class="lb" data-page="2.205" data-line="4" id="l2.205.4"></span>τῇ πρὸς τὸ κενούμενον ἀκολουθία τὸ κουφότατόν τε καὶ
<span class="lb" data-page="2.205" data-line="5" id="l2.205.5"></span>λεπτότατον ἕπεται πρότερον τοῦ βαρυτέρου τε καὶ παχυτέρου.
<span class="lb" data-page="2.205" data-line="6" id="l2.205.6"></span>κουφότατον δ’ ἐστὶ καὶ λεπτότατον ἁπάντων τῶν
<span class="lb" data-page="2.205" data-line="7" id="l2.205.7"></span>κατὰ σῶμα πρῶτον μὲν τὸ πνεῦμα, δεύτερον δ’ ὁ ἀτμὸς,
<span class="lb" data-page="2.205" data-line="8" id="l2.205.8"></span>ἐπὶ τούτῳ δὲ τρίτον, ὅσον ἂν ἀκριβῶς ᾖ κατειργασμένον τε
<span class="lb" data-page="2.205" data-line="9" id="l2.205.9"></span>καὶ λελεπτυσμένον αἷμα. ταῦτ’ οὖν εἰς ἑαυτὰς ἕλκουσιν αἱ
<span class="lb" data-page="2.205" data-line="10" id="l2.205.10"></span>ἀρτηρίαι πανταχόθεν· αἱ μὲν εἰς τὸ δέρμα καθήκουσαι τὸν
<span class="lb" data-page="2.205" data-line="11" id="l2.205.11"></span>ἔξωθεν ἀέρα· πλησίον τε γὰρ αὐταῖς οὗτός ἐστιν, ἐν τοῖς
<span class="lb" data-page="2.205" data-line="12" id="l2.205.12"></span>μάλιστά τε κουφότατος· τῶν δ’ ἄλλων ἡ μὲν ἐπὶ τὸν τράχηλον
<span class="lb" data-page="2.205" data-line="13" id="l2.205.13"></span>ἐκ τῆς καρδίας ἀνιοῦσα καὶ ἡ κατὰ ῥάχιν, ἤδη δὲ
<span class="lb" data-page="2.205" data-line="14" id="l2.205.14"></span>καὶ ὅσαι τούτων ἐγγὺς, ἐξ αὐτῆς μάλιστα τῆς καρδίας. ὅσαι
<span class="lb" data-page="2.205" data-line="15" id="l2.205.15"></span>δὲ καὶ τῆς καρδίας ποῤῥωτέρω καὶ τοῦ δέρματος, ἕλκειν
<span class="lb" data-page="2.205" data-line="16" id="l2.205.16"></span>ταύταις ἀναγκαῖον ἐκ τῶν φλεβῶν τὸ κουφότατον τοῦ αἵματος·
<span class="lb" data-page="2.205" data-line="17" id="l2.205.17"></span>ὥστε καὶ τῶν εἰς τὴν γαστέρα τε καὶ τὰ ἔντερα
<span class="lb" data-page="2.205" data-line="18" id="l2.205.18"></span>καθηκουσῶν ἀρτηριῶν, ἀπὸ τῆς ἐπὶ ῥάχει πεφυκυίας, ἁπασῶν
<span class="lb" data-page="2.205" data-line="19" id="l2.205.19"></span>τὴν ὁλκὴν ἐν τῷ διαστέλλεσθαι γίνεσθαι παρά τε τῆς
<span class="pb" data-page="2.206" id="p2.206"></span>
<span class="lb" data-page="2.206" data-line="1" id="l2.206.1"></span>καρδίας αὐτῆς καὶ τῶν παρακειμένων αὐτῇ φλεβῶν παμπόλλων
<span class="lb" data-page="2.206" data-line="2" id="l2.206.2"></span>οὐσῶν. οὐ γὰρ δὴ ἔκ γε τῶν ἐντέρων καὶ τῆς κοιλίας,
<span class="lb" data-page="2.206" data-line="3" id="l2.206.3"></span>τροφὴν οὕτω παχεῖάν τε καὶ βαρεῖαν ἐν ἑαυτοῖς ἐχόντων,
<span class="lb" data-page="2.206" data-line="4" id="l2.206.4"></span>δύνανταί τι μεταλαμβάνειν, ὅ τι καὶ ἄξιον λόγου,
<span class="lb" data-page="2.206" data-line="5" id="l2.206.5"></span>φθάνουσαι πληροῦσθαι τοῖς κουφοτέροις. οὐδὲ γὰρ, εἰ καθιεὶς
<span class="lb" data-page="2.206" data-line="6" id="l2.206.6"></span>αὐλίσκον εἰς ἀγγεῖον ὕδατός τε καὶ ψάμμου πλῆρες
<span class="lb" data-page="2.206" data-line="7" id="l2.206.7"></span>ἐπισπάσαιο τῷ στόματι τὸν ἐκ τοῦ ἀγγείου ἀέρα, δύναιτ’
<span class="lb" data-page="2.206" data-line="8" id="l2.206.8"></span>ἂν ἀκολουθῆσαί σοι πρὸ τοῦ ὕδατος ψάμμος. ἀεὶ γὰρ ἐν
<span class="lb" data-page="2.206" data-line="9" id="l2.206.9"></span>τῇ πρὸς τὸ κενούμενον ἀκολουθίᾳ τὸ κουφότερον ἕπεται
<span class="lb" data-page="2.206" data-line="10" id="l2.206.10"></span>πρότερον. οὔκουν χρὴ θαυμάζειν, εἰ παντελῶς ὀλίγον ἐκ
<span class="lb" data-page="2.206" data-line="11" id="l2.206.11"></span>τῆς κοιλίας, ὅσον ἂν ἀκριβῶς ᾖ κατειργασμένον, εἰς τὰς
<span class="lb" data-page="2.206" data-line="12" id="l2.206.12"></span>ἀρτηρίας παραγίνεται, φθανούσας πληροῦσθαι τῶν
<span class="lb" data-page="2.206" data-line="13" id="l2.206.13"></span>κουφοτέρων.
</p>
          </article>

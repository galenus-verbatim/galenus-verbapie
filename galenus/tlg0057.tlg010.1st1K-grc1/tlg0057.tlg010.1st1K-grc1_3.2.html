<article xmlns="http://www.w3.org/1999/xhtml" id="urn:cts:greekLit:tlg0057.tlg010.1st1K-grc1:3.2">
<span class="pb page1" data-page="2.145" id="p2.145"></span>
<span class="milestone ed1page page1" data-n="1.108" data-unit="ed1page" id="ed1page.1.108"></span>
<span class="milestone ed2page page1" data-n="5.55" data-unit="ed2page" id="ed2page.5.55"></span>
            <p>
<span class="lb" data-page="2.145" data-line="13" id="l2.145.13"></span>Ἀλλ’ ἡμεῖς οὐ τούτῳ μόνῳ τῷ γένει τῆς
<span class="lb" data-page="2.145" data-line="14" id="l2.145.14"></span>ἀποδείξεως εἰθισμένοι χρῆσθαι, προστιθέντες δὲ αὐτῷ καὶ
<span class="lb" data-page="2.145" data-line="15" id="l2.145.15"></span>τὰς ἐκ τῶν ἐναργῶς φαινομένων ἀναγκαζούσας τε καὶ βιαζομένας
<span class="lb" data-page="2.145" data-line="16" id="l2.145.16"></span>πίστεις, ἐπὶ τὰς τοιαύτας καὶ νῦν ἀφιξόμεθα,
<span class="lb" data-page="2.145" data-line="17" id="l2.145.17"></span>καὶ δείξομεν ἐπὶ μέν τινων μορίων τοῦ σώματος οὕτως
<span class="lb" data-page="2.145" data-line="18" id="l2.145.18"></span>ἐναργῆ τὴν καθεκτικὴν δύναμιν, ὡς αὐταῖς ταῖς αἰσθήσεσι
<span class="pb" data-page="2.146" id="p2.146"></span>
<span class="lb" data-page="2.146" data-line="1" id="l2.146.1"></span>διαγιγνώσκεσθαι τὴν ἐνέργειαν αὐτῆς, ἐπὶ δέ τινων ἧττον
<span class="lb" data-page="2.146" data-line="2" id="l2.146.2"></span>μὲν ἐναργῶς ταῖς αἰσθήσεσι, λόγῳ δὲ κᾀνταῦθα φωραθῆναι
<span class="lb" data-page="2.146" data-line="3" id="l2.146.3"></span>δυναμένην. ἀρξώμεθα οὖν τῆς διδασκαλίας ἀπ’ αὐτοῦ
<span class="lb" data-page="2.146" data-line="4" id="l2.146.4"></span>τοῦ πρώτου, μεθόδῳ τινὶ προχειρίσασθαι μόρι’ ἄττα τοῦ
<span class="lb" data-page="2.146" data-line="5" id="l2.146.5"></span>σώματος, ἐφ’ ὧν ἀκριβῶς ἐστι βασανίσαι τε καὶ ζητῆσαι
<span class="lb" data-page="2.146" data-line="6" id="l2.146.6"></span>τὴν καθεκτικὴν δύναμιν, ὁποία ποτ’ ἐστίν. ἆρ’ οὖν ἄν τις
<span class="lb" data-page="2.146" data-line="7" id="l2.146.7"></span>ἄμεινον ἑτέρωθεν ἢ ἀπὸ τῶν μεγίστων τε καὶ κοιλοτάτων
<span class="lb" data-page="2.146" data-line="8" id="l2.146.8"></span>ὀργάνων ὑπάρξαιτο τῆς ζητήσεως; ἐμοὶ μὲν οὖν οὐκ ἂν δοκεῖ
<span class="lb" data-page="2.146" data-line="9" id="l2.146.9"></span>βέλτιον. ἐναργεῖς γοῦν εἰκὸς ἐπὶ τούτων φανῆναι τὰς
<span class="lb" data-page="2.146" data-line="10" id="l2.146.10"></span>ἐνεργείας διὰ τὸ μέγεθος· ὡς τά γε σμικρὰ τάχ’ ἂν, εἰ
<span class="lb" data-page="2.146" data-line="11" id="l2.146.11"></span>καὶ σφοδρὰν ἔχει τὴν τοιαύτην δύναμιν, ἀλλ’ οὐκ αἰσθήσει
<span class="lb" data-page="2.146" data-line="12" id="l2.146.12"></span>γ’ ἑτοίμην διαγιγνώσκεσθαι τὴν ἐνέργειαν αὐτῆς. ἀλλ’
<span class="lb" data-page="2.146" data-line="13" id="l2.146.13"></span>ἔστιν ἐν τοῖς μάλιστα κοιλότατα καὶ μέγιστα τῶν τοῦ ζώου
<span class="lb" data-page="2.146" data-line="14" id="l2.146.14"></span>μορίων ἥ τε γαστὴρ, αἱ μῆτραί τε, αἱ καὶ ὑστέραι καλούμεναι.
<span class="lb" data-page="2.146" data-line="15" id="l2.146.15"></span>τί οὖν κωλύει ταῦτα προχειρισαμένους ἐπισκέψασθαι.
<span class="lb" data-page="2.146" data-line="16" id="l2.146.16"></span>τὰς ἐνεργείας αὐτῶν, ὅσαι μὲν καὶ πρὸ τῆς ἀνατομῆς
<span class="lb" data-page="2.146" data-line="17" id="l2.146.17"></span>δῆλαι, τὴν ἐξέτασιν ἐφ’ ἐμῶν αὐτῶν ποιουμένους, ὅσαι
<span class="lb" data-page="2.146" data-line="18" id="l2.146.18"></span>δ’ ἀμυδρότεραι, τὰ παραπλήσια διαιροῦντας ἀνθρώπῳ ζῶα;
<span class="pb" data-page="2.147" id="p2.147"></span>
<span class="lb" data-page="2.147" data-line="1" id="l2.147.1"></span>οὐχ ὡς οὐκ ἂν ἱκανῶς τό γε καθόλου περὶ τῆς ζητουμένης
<span class="lb" data-page="2.147" data-line="2" id="l2.147.2"></span>δυνάμεως καὶ τῶν ἀνομοίων ἐνδειξαμένων, ἀλλ’ ὅσην ἅμα
<span class="lb" data-page="2.147" data-line="3" id="l2.147.3"></span>τῷ κοινῷ καὶ τὸ ἴδιον ἐφ’ ἡμῶν αὐτῶν ἐγνωκότες, εἴς τε
<span class="lb" data-page="2.147" data-line="4" id="l2.147.4"></span>τὰς διαγνώσεις τῶν νοσημάτων αὐτῶν καὶ τὰς ἰάσεις εὐπορώτεροι
<span class="lb" data-page="2.147" data-line="5" id="l2.147.5"></span>γιγνώμεθα. περὶ μὲν οὖν ἀμφοτέρων τῶν ὀργάνων
<span class="lb" data-page="2.147" data-line="6" id="l2.147.6"></span>ἅμα λέγειν ἀδύνατον· ἐν μέρει δ’ ὑπὲρ ἑκατέρου ποιησόμεθα
<span class="lb" data-page="2.147" data-line="7" id="l2.147.7"></span>τὸν λόγον, ἀπὸ τοῦ σαφέστερον ἐνδείξασθαι δυναμένου
<span class="lb" data-page="2.147" data-line="8" id="l2.147.8"></span>τὴν καθεκτικὴν δύναμιν ἀρξάμενοι. κατέχει μὲν γὰρ
<span class="lb" data-page="2.147" data-line="9" id="l2.147.9"></span>καὶ ἡ γαστὴρ τὰ σιτία, μέχρι περ ἂν ἐκπέψῃ· κατέχουσι
<span class="lb" data-page="2.147" data-line="10" id="l2.147.10"></span>δὲ καὶ αἱ μῆτραι τὸ ἔμβρυον, ἔστ’ ἂν τελειώσωσιν. ἀλλὰ
<span class="lb" data-page="2.147" data-line="11" id="l2.147.11"></span>πολλαπλάσιός ἐστιν ὁ τῆς τῶν ἐμβρύων τελειώσεως χρόνος
<span class="lb" data-page="2.147" data-line="12" id="l2.147.12"></span>τῆς τῶν σιτίων πέψεως.
</p>
          </article>

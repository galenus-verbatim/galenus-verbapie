<article xmlns="http://www.w3.org/1999/xhtml" id="urn:cts:greekLit:tlg0057.tlg010.1st1K-grc1:3.3">
<span class="pb page1" data-page="2.147" id="p2.147"></span>
<span class="milestone ed1page page1" data-n="1.108" data-unit="ed1page" id="ed1page.1.108"></span>
<span class="milestone ed2page page1" data-n="5.55" data-unit="ed2page" id="ed2page.5.55"></span>
            <p>
<span class="lb" data-page="2.147" data-line="13" id="l2.147.13"></span><span class="milestone ed2page" data-n="5.56" data-unit="ed2page" id="ed2page.5.56"></span>Εἰκὸς οὖν καὶ τὴν δύναμιν ἐναργέστερον
<span class="lb" data-page="2.147" data-line="14" id="l2.147.14"></span>ἐν ταῖς μήτραις φωράσειν ἡμᾶς τὴν καθεκτικὴν, ὅσῳ
<span class="lb" data-page="2.147" data-line="15" id="l2.147.15"></span>καὶ πολυχρονιωτέραν τῆς γαστρὸς τὴν ἐνέργειαν κέκτηται.
<span class="lb" data-page="2.147" data-line="16" id="l2.147.16"></span>μησὶ γὰρ ἐννέα που ταῖς πλείσταις τῶν γυναικῶν ἐν αὐταῖς
<span class="lb" data-page="2.147" data-line="17" id="l2.147.17"></span>τελειοῦται τὰ κυήματα, μεμυκυίαις μὲν ἅπαντι τῷ
<span class="lb" data-page="2.147" data-line="18" id="l2.147.18"></span>αὐχένι, περιεχούσαις δὲ πανταχόθεν αὐτὰ σὺν τῷ χορίῳ.
<span class="pb" data-page="2.148" id="p2.148"></span>
<span class="lb" data-page="2.148" data-line="1" id="l2.148.1"></span>καὶ πέρας γε τῆς τοῦ στόματος μύσεως καὶ τῆς τοῦ κυουμένου
<span class="lb" data-page="2.148" data-line="2" id="l2.148.2"></span>κατὰ τὰς μήτρας μονῆς ἡ χρεία τῆς ἐνεργείας ἐστίν.
<span class="lb" data-page="2.148" data-line="3" id="l2.148.3"></span>οὐ γὰρ ὡς ἔτυχεν, οὐδ’ ἀλόγως ἱκανὰς περιστέλλεσθαι
<span class="lb" data-page="2.148" data-line="4" id="l2.148.4"></span>καὶ κατέχειν τὸ ἔμβρυον ἡ φύσις ἀπειργάσατο τὰς ὑστέρας,
<span class="lb" data-page="2.148" data-line="5" id="l2.148.5"></span>ἀλλ’ ἵν’ εἰς τὸ πρέπον ἀφίκηται μέγεθος τὸ κυούμενον.
<span class="lb" data-page="2.148" data-line="6" id="l2.148.6"></span>ὅταν οὖν, οὗ χάριν ἐνήργουν τῇ καθεκτικῇ δυνάμει, συμπεπληρωμένον
<span class="lb" data-page="2.148" data-line="7" id="l2.148.7"></span>ᾖ, ταύτην μὲν ἀνέπαυσάν τε καὶ εἰς ἠρεμίαν
<span class="lb" data-page="2.148" data-line="8" id="l2.148.8"></span>ἀνήγαγον· ἀντ’ αὐτῆς δ’ ἑτέρᾳ χρῶνται τῇ τέως ἡσυχαζούσῃ,
<span class="lb" data-page="2.148" data-line="9" id="l2.148.9"></span>τῇ προωστικῇ. ἦν δ’ ἄρα καὶ τῆς ἐκείνης ἡσυχίας
<span class="lb" data-page="2.148" data-line="10" id="l2.148.10"></span>ὅρος ἡ χρεία, καὶ τῆς γ’ ἐνεργείας ὡσαύτως ἡ χρεία.
<span class="lb" data-page="2.148" data-line="11" id="l2.148.11"></span>καλούσης μὲν γὰρ αὐτῆς, ἐνεργεῖ, μὴ καλούσης δὲ, ἡσυχάζει.
<span class="lb" data-page="2.148" data-line="12" id="l2.148.12"></span>καὶ χρὴ πάλιν. κᾀνταῦθα καταμαθεῖν τῆς φύσεως τὴν
<span class="lb" data-page="2.148" data-line="13" id="l2.148.13"></span>τέχνην, ὡς οὐ μόνον ἐνεργειῶν χρησίμων δυνάμεις ἐνέθηκεν
<span class="lb" data-page="2.148" data-line="14" id="l2.148.14"></span>ἑκάστῳ τῶν ὀργάνων, ἀλλὰ καὶ τοῦ τῶν ἡσυχιῶν τε καὶ
<span class="lb" data-page="2.148" data-line="15" id="l2.148.15"></span>κινήσεων καιροῦ προὐνοήσατο. καλῶς μὲν γὰρ ἁπάντων
<span class="lb" data-page="2.148" data-line="16" id="l2.148.16"></span>γιγνομένων τῶν κατὰ τὴν ὑστέραν, ἡ ἀποκριτικὴ δύναμις
<span class="lb" data-page="2.148" data-line="17" id="l2.148.17"></span>ἡσυχάζει τελέως, ὥσπερ οὐκ οὖσα· κακοπραγίας δέ τινος
<span class="lb" data-page="2.148" data-line="18" id="l2.148.18"></span>γενομένης,<span class="milestone ed1page" data-n="1.109" data-unit="ed1page" id="ed1page.1.109"></span> ἢ περὶ τὸ χορίον, ἢ περί τινα τῶν ἄλλων
<span class="pb" data-page="2.149" id="p2.149"></span>
<span class="lb" data-page="2.149" data-line="1" id="l2.149.1"></span>ὑμένων, ἢ περὶ τὸ κυούμενον αὐτὸ, καὶ τῆς τελειώσεως
<span class="lb" data-page="2.149" data-line="2" id="l2.149.2"></span>αὐτοῦ παντάπασιν ἀπογνωσθείσης, οὐκέτ’ ἀναμένουσι τὸν
<span class="lb" data-page="2.149" data-line="3" id="l2.149.3"></span>ἐννεάμηνον αἱ μῆτραι χρόνον, ἀλλ’ ἡ μὲν καθεκτικὴ δύναμις
<span class="lb" data-page="2.149" data-line="4" id="l2.149.4"></span>αὐτίκα δὴ πέπαυται, καὶ παραχωρεῖ κινεῖσθαι τῇ πρότερον
<span class="lb" data-page="2.149" data-line="5" id="l2.149.5"></span>ἀργούσῃ, πράττει δ’ ἤδη τι καὶ πραγματεύεται χρηστὸν
<span class="lb" data-page="2.149" data-line="6" id="l2.149.6"></span>ἡ ἀποκριτική τε καὶ προωστική· καὶ γὰρ οὖν καὶ
<span class="lb" data-page="2.149" data-line="7" id="l2.149.7"></span>ταύτην οὕτως ἐκάλεσαν ἀπὸ τῶν ἔργων αὐτῇ τὰ ὀνόματα
<span class="lb" data-page="2.149" data-line="8" id="l2.149.8"></span>θέμενοι, καθάπερ καὶ ταῖς ἄλλαις. καί πως ὁ λόγος ἔοικεν
<span class="lb" data-page="2.149" data-line="9" id="l2.149.9"></span>ὑπὲρ ἀμφοτέρων ἀποδείξειν ἅμα· καὶ γάρ τοι καὶ διαδεχομένας
<span class="lb" data-page="2.149" data-line="10" id="l2.149.10"></span>αὐτὰς ἀλλήλας, καὶ παραχωροῦσαν ἀεὶ τὴν ἑτέραν
<span class="lb" data-page="2.149" data-line="11" id="l2.149.11"></span>τῇ λοιπῇ, καθότι ἂν ἡ χρεία κελεύῃ, καὶ τὴν διδασκαλίαν
<span class="lb" data-page="2.149" data-line="12" id="l2.149.12"></span>κοινὴν οὐκ ἀπεικός ἐστι δέχεσθαι. τῆς μὲν οὖν καθεκτικῆς
<span class="lb" data-page="2.149" data-line="13" id="l2.149.13"></span>δυνάμεως ἔργον περιστεῖλαι τὰς μήτρας τῶν κυουμένων
<span class="lb" data-page="2.149" data-line="14" id="l2.149.14"></span>πανταχόθεν, ὥστ’ εὐλόγως ἁπτομέναις μὲν ταῖς μαιευτρίαις
<span class="lb" data-page="2.149" data-line="15" id="l2.149.15"></span>τὸ στόμα μεμυκὸς αὐτῶν φαίνεται, καὶ ταῖς κυούσαις δ’
<span class="lb" data-page="2.149" data-line="16" id="l2.149.16"></span>αὐταῖς κατὰ τὰς πρώτας ἡμέρας, καὶ μάλιστα κατ’ αὐτὴν
<span class="lb" data-page="2.149" data-line="17" id="l2.149.17"></span>ἐκείνην, ἐν ᾗπερ ἄν ἡ τῆς γονῆς σύλληψις γίνηται, κινουμένων
<span class="lb" data-page="2.149" data-line="18" id="l2.149.18"></span>τε καὶ συντρεχουσῶν εἰς ἑαυτὰς τῶν ὑστερῶν αἴσθησις
<span class="pb" data-page="2.150" id="p2.150"></span>
<span class="lb" data-page="2.150" data-line="1" id="l2.150.1"></span>γίνεται. καὶ ἢν ἄμφω ταῦτα συμβαίη, μῦσαι μὲν τὸ
<span class="lb" data-page="2.150" data-line="2" id="l2.150.2"></span>στόμα χωρὶς φλεγμονῆς ἤ τινος ἄλλου παθήματος, αἴσθησιν
<span class="lb" data-page="2.150" data-line="3" id="l2.150.3"></span>δὲ τῆς κατὰ τὴν μήτραν κινήσεως ἀκολουθῆσαι, πρὸς
<span class="lb" data-page="2.150" data-line="4" id="l2.150.4"></span>αὑτὰς ἤδη τὸ σπέρμα τὸ παρὰ τοῦ ἀνδρὸς εἰληφέναι τε
<span class="lb" data-page="2.150" data-line="5" id="l2.150.5"></span>καὶ κατέχειν αἱ γυναῖκες νομίζουσι. ταῦτα δ’ οὐχ ἡμεῖς
<span class="lb" data-page="2.150" data-line="6" id="l2.150.6"></span>νῦν ἀναπλάττομεν αὐταῖς, ἀλλ’ ἐκ μακρᾶς πείρας δοκιμασθέντα
<span class="lb" data-page="2.150" data-line="7" id="l2.150.7"></span>πᾶσι γέγραπται σχεδόν τι τοῖς περὶ τούτων πραγματευσαμένοις.
<span class="lb" data-page="2.150" data-line="8" id="l2.150.8"></span>Ἡρόφιλός γε μὴν, ὡς οὐδὲ πυρῆνα μήλης
<span class="lb" data-page="2.150" data-line="9" id="l2.150.9"></span>οὐκ ἂν δέχοιτο τῶν μητρῶν τὸ στόμα, πρὶν ἀποκύειν τὴν
<span class="lb" data-page="2.150" data-line="10" id="l2.150.10"></span>γυναῖκα, καὶ ὡς οὐδὲ τοὐλάχιστον ἔτι διέστηκε, πρὶν ὑπάρξηται
<span class="lb" data-page="2.150" data-line="11" id="l2.150.11"></span>κύειν, καὶ ὡς ἐπὶ πλέον ἀναστομοῦνται κατὰ τὰς τῶν
<span class="lb" data-page="2.150" data-line="12" id="l2.150.12"></span>ἐπιμηνίων φορὰς, οὐκ ὤκνησε γράφειν. συνομολογοῦσι δ’
<span class="lb" data-page="2.150" data-line="13" id="l2.150.13"></span>αὐτῷ καὶ οἱ ἄλλοι πάντες οἱ περὶ τούτων πραγματευσάμενοι,
<span class="lb" data-page="2.150" data-line="14" id="l2.150.14"></span>καὶ πρῶτός γε πάντων ἰατρῶν τε <span class="milestone ed2page" data-n="5.57" data-unit="ed2page" id="ed2page.5.57"></span>καὶ φιλοσόφων
<span class="lb" data-page="2.150" data-line="15" id="l2.150.15"></span>Ἱπποκράτης ἀπεφῄνατο μύειν τὸ στόμα τῶν ὑστερῶν ἔν τε
<span class="lb" data-page="2.150" data-line="16" id="l2.150.16"></span>ταῖς κυήσεσι καὶ ταῖς φλεγμοναῖς, ἀλλ’ ἐν μὲν ταῖς κυήσεσιν
<span class="lb" data-page="2.150" data-line="17" id="l2.150.17"></span>οὐκ ἐξιστάμενον τῆς φύσεως, ἐν δὲ ταῖς φλεγμοναῖς
<span class="lb" data-page="2.150" data-line="18" id="l2.150.18"></span>σκληρὸν γιγνόμενον. ἐπὶ δέ γε τῆς ἐναντίας, τῆς ἐκκριτικῆς,
<span class="lb" data-page="2.150" data-line="19" id="l2.150.19"></span>ἀνοίγνυται μὲν τὸ στόμα, προέρχεται δ’ ὁ πυθμὴν
<span class="pb" data-page="2.151" id="p2.151"></span>
<span class="lb" data-page="2.151" data-line="1" id="l2.151.1"></span>ἅπας ὅσον οἶόν τ’ ἐγγυτάτω τοῦ στόματος, ἀπωθούμενος
<span class="lb" data-page="2.151" data-line="2" id="l2.151.2"></span>ἔξω τὸ ἔμβρυον· ἅμα δ’ αὐτῷ καὶ τὰ συνεχῆ μέρη, τὰ
<span class="lb" data-page="2.151" data-line="3" id="l2.151.3"></span>οἷον πλευρὰ τοῦ παντὸς ὀργάνου, συνεπιλαμβανόμενα παντὸς
<span class="lb" data-page="2.151" data-line="4" id="l2.151.4"></span>τοῦ ἔργου, θλίβει τε καὶ προωθεῖ πᾶν ἔξω τὸ ἔμβρυον.
<span class="lb" data-page="2.151" data-line="5" id="l2.151.5"></span>καὶ πολλαῖς τῶν γυναικῶν ὠδῖνες βίαιοι τὰς μήτρας ὅλας
<span class="lb" data-page="2.151" data-line="6" id="l2.151.6"></span>ἐκπεσεῖν ἠνάγκασαν, ἀμέτρως χρησαμέναις τῇ τοιαύτη δυνάμει,
<span class="lb" data-page="2.151" data-line="7" id="l2.151.7"></span>παραπλησίου τινὸς γιγνομένου τῷ πολλάκις ἐν πάλαις
<span class="lb" data-page="2.151" data-line="8" id="l2.151.8"></span>τισὶ καὶ φιλονεικίαις συμβαίνοντι, ὅταν ἀνατρέψαι τε
<span class="lb" data-page="2.151" data-line="9" id="l2.151.9"></span>καὶ καταβαλεῖν ἑτέρους σπεύδοντες αὐτοῖς συγκαταπέσωμεν.
<span class="lb" data-page="2.151" data-line="10" id="l2.151.10"></span>οὕτω γὰρ καὶ αἱ μῆτραι τὸ ἔμβρυον ὠθοῦσαι συνεξέπεσον
<span class="lb" data-page="2.151" data-line="11" id="l2.151.11"></span>ἐνίοτε, καὶ μάλισθ’ ὅταν οἱ πρὸς τὴν ῥάχιν αὐτῶν σύνδεσμοι
<span class="lb" data-page="2.151" data-line="12" id="l2.151.12"></span>χαλαροὶ φύσει τυγχάνωσιν ὄντες. ἔστι δὲ καὶ τοῦτο θαυμαστόν
<span class="lb" data-page="2.151" data-line="13" id="l2.151.13"></span>τι τῆς φύσεως σόφισμα, τὸ, ζῶντος τοῦ κυήματος,
<span class="lb" data-page="2.151" data-line="14" id="l2.151.14"></span>ἀκριβῶς πάνυ τὸ στόμα μεμυκέναι τῶν μητρῶν, ἀποθανόντος
<span class="lb" data-page="2.151" data-line="15" id="l2.151.15"></span>δὲ, παραχρῆμα διανοίγεσθαι τοσοῦτον, ὅσον εἰς τὴν
<span class="lb" data-page="2.151" data-line="16" id="l2.151.16"></span>ἔξοδον αὐτοῦ διαφέρει. καὶ μέντοι καὶ αἱ μαῖαι τὰς τικτούσας
<span class="lb" data-page="2.151" data-line="17" id="l2.151.17"></span>οὐκ εὐθὺς ἀνιστῶσιν, οὐδ’ ἐπὶ τῶν δίφρων καθίζουσιν,
<span class="lb" data-page="2.151" data-line="18" id="l2.151.18"></span>ἀλλ’ ἅπτονται πρότερον ἀνοιγομένου τοῦ στόματος
<span class="pb" data-page="2.152" id="p2.152"></span>
<span class="lb" data-page="2.152" data-line="1" id="l2.152.1"></span>κατὰ βραχὺ, καὶ πρῶτον μὲν, ὥστε τὸν μικρὸν δάκτυλον
<span class="lb" data-page="2.152" data-line="2" id="l2.152.2"></span>καθιέναι, διεστηκέναι φασὶν, ἔπειτα ἤδη καὶ μεῖζον, καὶ κατὰ
<span class="lb" data-page="2.152" data-line="3" id="l2.152.3"></span>βραχὺ δὴ πυνθανομένοις ἡμῖν ἀποκρίνονται τὸ μέγεθος τῆς
<span class="lb" data-page="2.152" data-line="4" id="l2.152.4"></span>διαστάσεως ἐπαυξανόμενον. ὅταν δ’ ἱκανὸν ᾖ πρὸς τὴν
<span class="lb" data-page="2.152" data-line="5" id="l2.152.5"></span>τοῦ κυουμένου δίοδον, ἀνιστῶσιν αὐτὰς καὶ καθίζουσι, καὶ
<span class="lb" data-page="2.152" data-line="6" id="l2.152.6"></span>προθυμεῖσθαι κελεύουσιν ἀπώσασθαι τὸ παιδίον. ἔστι δὲ
<span class="lb" data-page="2.152" data-line="7" id="l2.152.7"></span>τοῦτο τὸ ἔργον, ὃ παρ’ ἑαυτῶν αἱ κύουσαι προστιθέασιν,
<span class="lb" data-page="2.152" data-line="8" id="l2.152.8"></span>οὐκέτι τῶν ὑστερῶν, ἀλλὰ τῶν κατ’ ἐπιγάστριον μυῶν,
<span class="lb" data-page="2.152" data-line="9" id="l2.152.9"></span>οἳ πρὸς τὴν ἀποπάτησίν τε καὶ τὴν οὔρησιν ἡμῖν συντελοῦσιν.
<span class="lb" data-page="2.152" data-line="10" id="l2.152.10"></span>οὕτω μὲν ἐπὶ τῶν μητρῶν ἐναργῶς αἱ δύο φαίνονται
<span class="lb" data-page="2.152" data-line="11" id="l2.152.11"></span>δυνάμεις.
</p>
          </article>

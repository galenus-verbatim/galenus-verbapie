<article xmlns="http://www.w3.org/1999/xhtml" id="urn:cts:greekLit:tlg0057.tlg011.1st1K-grc1:1.2">
<span class="pb page1" data-page="2.218" id="p2.218"></span>
<span class="milestone ed1page page1" data-n="0.12" data-unit="ed1page" id="ed1page.1.120"></span>
<span class="milestone ed2page page1" data-n="4.26" data-unit="ed2page" id="ed2page.4.26"></span>
            <p>
<span class="lb" data-page="2.218" data-line="16" id="l2.218.16"></span>Ὁποῖόν τι ταῖς σκηναῖς οἱ καλούμενοι κάμακές
<span class="lb" data-page="2.218" data-line="17" id="l2.218.17"></span>εἰσιν, καὶ ταῖς οἰκίαις οἱ τοῖχοι, τοιοῦτον ἐν τοῖς
<span class="lb" data-page="2.218" data-line="18" id="l2.218.18"></span>ζώοις ἥ γε τῶν ὀστῶν οὐσία. συνεξομοιοῦσθαι γὰρ αὐτῇ
<span class="pb" data-page="2.219" id="p2.219"></span>
<span class="lb" data-page="2.219" data-line="1" id="l2.219.1"></span>τἄλλα καὶ συμμεταβάλλεσθαι πέφυκεν. οἷον, εἰ τῷ ζώῳ τὸ
<span class="lb" data-page="2.219" data-line="2" id="l2.219.2"></span>κράνιον ᾖ στρογγύλον, ἀνάγκη καὶ τὸν ἐγκέφαλον τοιοῦτον
<span class="lb" data-page="2.219" data-line="3" id="l2.219.3"></span>εἶναι, ὥσπερ γε καὶ, εἰ πρόμηκες, προμήκης τούτῳ τῷ ζώῳ
<span class="lb" data-page="2.219" data-line="4" id="l2.219.4"></span>καὶ ὁ ἐγκέφαλος. εἰ δὲ γένυες σμικραὶ, καὶ τὸ πρόσωπον
<span class="lb" data-page="2.219" data-line="5" id="l2.219.5"></span>ὅλον στρογγυλώτερον, ἀνάγκη καὶ τοὺς μῦς αὐτῶν εἶναι σμικρούς.
<span class="lb" data-page="2.219" data-line="6" id="l2.219.6"></span>οὕτως δὲ καὶ, εἰ μακραὶ, μακρὸν μὲν εὐθὺς ὅλον καὶ
<span class="lb" data-page="2.219" data-line="7" id="l2.219.7"></span>τὸ πρόσωπον ἔσται τῷ τοιούτῳ ζώῳ, μακροὶ δὲ καὶ οἱ κατ’
<span class="lb" data-page="2.219" data-line="8" id="l2.219.8"></span>αὐτὸ μύες. διὰ τοῦτο γοῦν καὶ ὁ πίθηκος ἁπάντων τῶν
<span class="lb" data-page="2.219" data-line="9" id="l2.219.9"></span>ζώων ὁμοιότατος ἀνθρώπῳ καὶ σπλάγχνοις, καὶ μυσὶ, καὶ
<span class="lb" data-page="2.219" data-line="10" id="l2.219.10"></span>ἀρτηρίαις, καὶ φλεψὶ, καὶ νεύροις, ὅτι καὶ τῇ τῶν ὀστῶν
<span class="lb" data-page="2.219" data-line="11" id="l2.219.11"></span>ἰδέᾳ. διὰ γὰρ τὴν τούτων φύσιν ἐπί τε δυοῖν βαδίζει σκελοῖν,
<span class="lb" data-page="2.219" data-line="12" id="l2.219.12"></span>καὶ τοῖς προσθίοις κώλοις ὥσπερ χερσὶ χρῆται, καὶ
<span class="lb" data-page="2.219" data-line="13" id="l2.219.13"></span>στέρνον πλατύτατον ἁπάντων τῶν τετραπόδων ἔχει, καὶ
<span class="lb" data-page="2.219" data-line="14" id="l2.219.14"></span>κλεῖς ὡσαύτως ἀνθρώπῳ, καὶ πρόσωπον στρογγύλον καὶ
<span class="lb" data-page="2.219" data-line="15" id="l2.219.15"></span>τράχηλον μικρόν. <span class="milestone ed2page" data-n="4.27" data-unit="ed2page" id="ed2page.4.27"></span>τούτων δ’ ὁμοίων ὑπαρχόντων, οὐκ
<span class="lb" data-page="2.219" data-line="16" id="l2.219.16"></span>ἐνδέχεται τοὺς μῦς ἑτεροίως ἔχειν. ἐπιτέτανται γὰρ οὗτοι
<span class="lb" data-page="2.219" data-line="17" id="l2.219.17"></span>τοῖς ὀστοῖς ἔξωθεν, ὥστε καὶ τὸ μέγεθος αὐτῶν καὶ τὸ
<span class="lb" data-page="2.219" data-line="18" id="l2.219.18"></span>σχῆμα μιμοῦνται. τούτοις δ’ ἀκολουθοῦσιν ἀρτηρίαι καὶ
<span class="pb" data-page="2.220" id="p2.220"></span>
<span class="lb" data-page="2.220" data-line="1" id="l2.220.1"></span>φλέβες, καὶ νεῦρα. καὶ ταῦτ’ οὖν ὅμοια τοῖς ὁμοίοις ὀστοῖς.
<span class="lb" data-page="2.220" data-line="2" id="l2.220.2"></span>ἐπεὶ τοίνυν ἥ τε μορφὴ τοῦ σώματος ὁμοιοῦται τοῖς ὀστοῖς,
<span class="lb" data-page="2.220" data-line="3" id="l2.220.3"></span>ἥ τε τῶν ἄλλων μορίων φύσις ἕπεται τοῖσδε, πρῶτον οὖν
<span class="lb" data-page="2.220" data-line="4" id="l2.220.4"></span>ἁπάντων ἀξιῶ σε τῶν ἀνθρωπίνων ὀστῶν ἐμπειρίαν ἀκριβῆ
<span class="lb" data-page="2.220" data-line="5" id="l2.220.5"></span>λαβεῖν, μὴ κατὰ τὸ πάρεργον αὐτὰ θεασάμενον, ἀλλὰ μηδ’
<span class="lb" data-page="2.220" data-line="6" id="l2.220.6"></span>ἐκ βιβλίου μόνου ἀναλεξάμενον, ἅ τινες μὲν ὀστολογίας
<span class="lb" data-page="2.220" data-line="7" id="l2.220.7"></span>ἐπιγράφουσιν, ἔνιοι δὲ σκελετοὺς, ἔνιοι δ’ ἁπλῶς περὶ
<span class="lb" data-page="2.220" data-line="8" id="l2.220.8"></span>ὀστῶν, οἷόν πέρ ἐστι καὶ τὸ ἡμέτερον, ὃ πέπεισμαι καὶ
<span class="lb" data-page="2.220" data-line="9" id="l2.220.9"></span>τῇ τῶν πραγμάτων ἀκριβείᾳ, καὶ τῷ τάχει τῆς ἑρμηνείας,
<span class="lb" data-page="2.220" data-line="10" id="l2.220.10"></span>καὶ τῇ σαφηνείᾳ, βέλτιον εἶναι τῶν ἅπασι τοῖς ἔμπροσθεν
<span class="lb" data-page="2.220" data-line="11" id="l2.220.11"></span>γεγραμμένων. ἔργον δέ σοι γενέσθω καὶ σπούδασμα, μὴ
<span class="lb" data-page="2.220" data-line="12" id="l2.220.12"></span>μόνον ἐκ τοῦ βιβλίου τὴν ἰδέαν ἑκάστου τῶν ὀστῶν ἀκριβῶς
<span class="lb" data-page="2.220" data-line="13" id="l2.220.13"></span>ἐκμαθεῖν, ἀλλὰ καὶ διὰ τῶν ὀμμάτων σύντονον αὐτόπτην
<span class="lb" data-page="2.220" data-line="14" id="l2.220.14"></span>αὑτὸν ἐργάσασθαι τῶν ἀνθρωπείων ὀστῶν. ἔστι δ’
<span class="lb" data-page="2.220" data-line="15" id="l2.220.15"></span>ἐν Ἀλεξανδρείᾳ μὲν τοῦτο πάνυ ῥᾴδιον, ὥστε καὶ τὴν διδασκαλίαν
<span class="lb" data-page="2.220" data-line="16" id="l2.220.16"></span>αὐτῶν τοῖς φοιτηταῖς οἱ κατ’ ἐκεῖνο τὸ χωρίον
<span class="lb" data-page="2.220" data-line="17" id="l2.220.17"></span>ἰατροὶ μετὰ τῆς αὐτοψίας πορίζονται. καὶ πειρατέον ἐστί
<span class="lb" data-page="2.220" data-line="18" id="l2.220.18"></span>σοι, κᾄν μὴ δι’ ἄλλο τι, διὰ τοῦτο γοῦν αὐτὸ μόνον ἐν
<span class="pb" data-page="2.221" id="p2.221"></span>
<span class="lb" data-page="2.221" data-line="1" id="l2.221.1"></span>Ἀλεξανδρείᾳ γενέσθαι. μὴ δυνηθέντι δὲ τούτου τυχεῖν, οὐκ
<span class="lb" data-page="2.221" data-line="2" id="l2.221.2"></span>ἀδύνατον οὐδ’ οὕτως ἀνθρώπων ὀστᾶ θεάσασθαι. ἐγώ γε
<span class="lb" data-page="2.221" data-line="3" id="l2.221.3"></span>οὖν ἐθεασάμην πάνυ πολλάκις, ἤτοι τάφων τινῶν, ἢ μνημάτων
<span class="lb" data-page="2.221" data-line="4" id="l2.221.4"></span>διαλυθέντων. ἀλλὰ καὶ ποταμὸς ἐπαναβάς ποτε
<span class="lb" data-page="2.221" data-line="5" id="l2.221.5"></span>τάφῳ πρὸ μηνῶν ὀλίγων αὐτοσχεδίως γεγενημένῳ διέλυσέ
<span class="lb" data-page="2.221" data-line="6" id="l2.221.6"></span>τε ῥᾳδίως αὐτὸν, ἐπισυράμενός τε τῇ ῥύμῃ τῆς φορᾶς ὅλον
<span class="lb" data-page="2.221" data-line="7" id="l2.221.7"></span>τοῦ νεκροῦ τὸ σῶμα, τῶν μὲν σαρκῶν ἤδη σεσηπυιῶν, ἀκριβῶς
<span class="lb" data-page="2.221" data-line="8" id="l2.221.8"></span>δ’ ἀλλήλοις ἔτι συνεχομένων τῶν ὀστῶν, ἄχρι μὲν σταδίου
<span class="lb" data-page="2.221" data-line="9" id="l2.221.9"></span>κάταντες συρόμενον ἐπηνέγκατο· λιμνώδους δὲ αὐτὸ
<span class="lb" data-page="2.221" data-line="10" id="l2.221.10"></span>ἐκδεξαμένου χωρίου, τοῖς χείλεσιν ὑπτίου, πρὸς τοῦτο ἀπεκρούσθη
<span class="lb" data-page="2.221" data-line="11" id="l2.221.11"></span>τὸ τοῦ νεκροῦ σῶμα, καὶ ἦν ἰδεῖν καὶ τοῦτο
<span class="lb" data-page="2.221" data-line="12" id="l2.221.12"></span>τοιοῦτο, οἶόν περ ἂν ἐπίτηδες αὐτὸ παρεσκεύασεν ἰατρὸς
<span class="lb" data-page="2.221" data-line="13" id="l2.221.13"></span>εἰς διδασκαλίαν μειρακίου. ἐθεασάμεθα δέ ποτε καὶ λῃστοῦ
<span class="lb" data-page="2.221" data-line="14" id="l2.221.14"></span>σκελετὸν ἐν ὄρει κείμενον ὀλίγον ἐξωτέρω τῆς ὁδοῦ, ὃν
<span class="lb" data-page="2.221" data-line="15" id="l2.221.15"></span>ἀπέκτεινε μέν τις ὁδοιπόρος ἐπεγχειροῦντα πρότερον ὁμόσε
<span class="lb" data-page="2.221" data-line="16" id="l2.221.16"></span>χωρήσας, οὐκ ἔμελλε δὲ θάψειν οὐδεὶς τῶν οἰκητόρων τῆς
<span class="lb" data-page="2.221" data-line="17" id="l2.221.17"></span>χώρας ἐκείνης, ἀλλ’ ὑπὸ μίσους ἐπέχαιρον ἐσθιομένῳ τῷ
<span class="lb" data-page="2.221" data-line="18" id="l2.221.18"></span>σώματι πρὸς τῶν οἰωνῶν,<span class="milestone ed1page" data-n="1.120" data-unit="ed1page" id="ed1page.1.120"></span> οἵτινες ἐν δυσὶν ἡμέραις
<span class="pb" data-page="2.222" id="p2.222"></span>
<span class="lb" data-page="2.222" data-line="1" id="l2.222.1"></span>αὐτοῦ καταφαγόντες τὰς σάρκας ἀπέλιπον ὡς εἰς διδασκαλίαν
<span class="lb" data-page="2.222" data-line="2" id="l2.222.2"></span>τῷ βουληθέντι θεάσασθαι τὸν σκελετόν. σὺ δὲ, εἰ
<span class="lb" data-page="2.222" data-line="3" id="l2.222.3"></span>μηδὲ τοιοῦτον μηδὲν εὐτύχησας θεάσασθαι, πίθηκον οὖν
<span class="lb" data-page="2.222" data-line="4" id="l2.222.4"></span>ἀνατεμὼν, ἐπ’ αὐτοῦ κατανόησον ἕκαστον τῶν ὀστῶν ἀκριβῶς
<span class="lb" data-page="2.222" data-line="5" id="l2.222.5"></span>ἀφελὼν τὰς σάρκας. ἔκλεξαι δὲ εἰς τοῦτο τῶν πιθήκων
<span class="lb" data-page="2.222" data-line="6" id="l2.222.6"></span>τοὺς ὁμοιοτάτους ἀνθρώπῳ. τοιοῦτοι δ’ εἰσὶν, ὧν
<span class="lb" data-page="2.222" data-line="7" id="l2.222.7"></span>οὔθ’ αἱ γένυες προμήκεις, οὔθ’ οἱ κυνόδοντες ὀνομαζόμενοι
<span class="lb" data-page="2.222" data-line="8" id="l2.222.8"></span>μεγάλοι. τοῖς δὲ τοιούτοις πιθήκοις εὑρήσεις καὶ τἄλλα
<span class="lb" data-page="2.222" data-line="9" id="l2.222.9"></span>μόρια παραπλησίως ἀνθρώποις διακείμενα, καὶ διὰ τοῦτο
<span class="lb" data-page="2.222" data-line="10" id="l2.222.10"></span>βαδίζοντάς τε καὶ τρέχοντας αὐτοὺς ἐπὶ δυοῖν σκελοῖν. ὅσοι
<span class="lb" data-page="2.222" data-line="11" id="l2.222.11"></span>δ’ ἐξ αὐτῶν ἐοίκασι τοῖς κυνοκεφάλοις, μακρορυγχότεροί τέ
<span class="lb" data-page="2.222" data-line="12" id="l2.222.12"></span>εἰσι καὶ μεγάλους ἔχουσι τοὺς κυνόδοντας. οὗτοι καὶ μόλις
<span class="lb" data-page="2.222" data-line="13" id="l2.222.13"></span>ἐπὶ δυοῖν ἵστανται κώλων ὄρθιοι· τοσοῦτον ἀπέχουσι τοῦ
<span class="lb" data-page="2.222" data-line="14" id="l2.222.14"></span>περιπατεῖν ἢ τρέχειν. ἀπολείπονται οὖν βραχύ τι καὶ οἱ
<span class="lb" data-page="2.222" data-line="15" id="l2.222.15"></span>μάλιστα ἐοικότες ἀνθρώπῳ πίθηκοι τῆς ἀκριβοῦς ὀρθότητος.
<span class="lb" data-page="2.222" data-line="16" id="l2.222.16"></span>ἥ τε γὰρ τοῦ μηροῦ κεφαλὴ τῇ κατ’ ἰσχίον κοτύλῃ
<span class="lb" data-page="2.222" data-line="17" id="l2.222.17"></span>λοξοτέρα πως ἐπερήρεισται, καὶ τῶν καθηκόντων εἰς τὴν κνήμην
<span class="pb" data-page="2.223" id="p2.223"></span>
<span class="lb" data-page="2.223" data-line="1" id="l2.223.1"></span>μυῶν ἐπὶ πλέον ἔνιοι προέρχονται· κωλύει δ’ ἄμφω
<span class="lb" data-page="2.223" data-line="2" id="l2.223.2"></span>ταῦτα καὶ παραβλάπτει τὴν ὀρθότητα, καθάπερ <span class="milestone ed2page" data-n="4.28" data-unit="ed2page" id="ed2page.4.28"></span>καὶ
<span class="lb" data-page="2.223" data-line="3" id="l2.223.3"></span>οἱ πόδες αὐτοὶ, στενοτέρας μὲν ἔχοντες τὰς πτέρνας, ἐσχισμένους
<span class="lb" data-page="2.223" data-line="4" id="l2.223.4"></span>δ’ ἀπ’ ἀλλήλων ἐπὶ πολὺ τοὺς δακτύλους. ἀλλὰ
<span class="lb" data-page="2.223" data-line="5" id="l2.223.5"></span>σμικρὰ ταῦτά ἐστι, καὶ διὰ τοῦτο βραχὺ τῆς ὀρθότητος
<span class="lb" data-page="2.223" data-line="6" id="l2.223.6"></span>ἀφαιρεῖται τὸν πίθηκον. ὅσοι δὲ ἐοίκασι τοῖς κυνοκεφάλοις
<span class="lb" data-page="2.223" data-line="7" id="l2.223.7"></span>πίθηκοι, πλέον οὗτοι καὶ σαφὲς ἤδη τῆς ἀνθρώπων ἰδέας
<span class="lb" data-page="2.223" data-line="8" id="l2.223.8"></span>ἀποκεχωρηκότες ἐναργῆ καὶ τὴν τῶν ὀστῶν ἀνομοιότητα
<span class="lb" data-page="2.223" data-line="9" id="l2.223.9"></span>κέκτηνται. τῶν μὲν δὴ πιθήκων τοὺς ἀνθρωποειδεστάτους
<span class="lb" data-page="2.223" data-line="10" id="l2.223.10"></span>ἐκλεγόμενος, ἐπ’ αὐτῶν καταμάνθανε τὴν τῶν ὀστῶν φύσιν
<span class="lb" data-page="2.223" data-line="11" id="l2.223.11"></span>ἀκριβῶς ἐκ τῶν ἡμετέρων ἀναλεγόμενος γραμμάτων. εὐθὺς
<span class="lb" data-page="2.223" data-line="12" id="l2.223.12"></span>γὰρ ὑπάρξει σοι καὶ τοῖς ὀνόμασιν αὐτῶν ἐθίζεσθαι, χρησίμοις
<span class="lb" data-page="2.223" data-line="13" id="l2.223.13"></span>ἔσεσθαι μέλλουσι καὶ εἰς τὴν τῶν ἄλλων μορίων διδασκαλίαν
<span class="lb" data-page="2.223" data-line="14" id="l2.223.14"></span>τῆς ἀνατομῆς. οὕτω δὲ κᾂν εἰ περιτύχοις πόθ’
<span class="lb" data-page="2.223" data-line="15" id="l2.223.15"></span>ὕστερον ἀνθρωπίνῳ σκελετῷ, ῥαδίως ἅπαντα κατανοήσεις
<span class="lb" data-page="2.223" data-line="16" id="l2.223.16"></span>τε καὶ μνημονεύσεις. εἰ δ’ ἀναγνώσει μόνῃ θαῤῥήσεις,
<span class="lb" data-page="2.223" data-line="17" id="l2.223.17"></span>ἄνευ τοῦ προεθισθῆναι τῇ θέᾳ τῶν πιθηκείων ὀστῶν, οὐκ
<span class="lb" data-page="2.223" data-line="18" id="l2.223.18"></span>ἂν οὔτε κατανοήσαις ἀκριβῶς ἀνθρώπου σκελετὸν ἐξαίφνης
<span class="pb" data-page="2.224" id="p2.224"></span>
<span class="lb" data-page="2.224" data-line="1" id="l2.224.1"></span>ἰδὼν, οὔτε μνημονεύσαις. ἡ γάρ τοι τῶν αἰσθητῶν πραγμάτων
<span class="lb" data-page="2.224" data-line="2" id="l2.224.2"></span>μνήμη συνεχοῦς ὁμιλίας δεῖται· καὶ διὰ τοῦτο καὶ
<span class="lb" data-page="2.224" data-line="3" id="l2.224.3"></span>αὐτῶν τῶν ἀνθρώπων ἐκείνους τάχιστα γνωρίζομεν, οἷς
<span class="lb" data-page="2.224" data-line="4" id="l2.224.4"></span>πολλάκις συνεγενόμεθα, τὸν δ’ ἅπαξ ἢ δὶς ὀφθέντα διὰ
<span class="lb" data-page="2.224" data-line="5" id="l2.224.5"></span>χρόνου πλείονος θεασάμενοι πάλιν παρερχόμεθα, μήτε γνωρίζοντες
<span class="lb" data-page="2.224" data-line="6" id="l2.224.6"></span>ὅλως, μήτε ἀναμιμνησκόμενοι τῆς ἔμπροσθεν θέας.
<span class="lb" data-page="2.224" data-line="7" id="l2.224.7"></span>οὕτως οὖν οὐδ’ ἡ πολυθρύλλητος ἀνατομὴ ἡ κατὰ περίπτωσιν,
<span class="lb" data-page="2.224" data-line="8" id="l2.224.8"></span>ἣν ἔνιοι τῶν ἰατρῶν πρεσβεύουσιν, ἱκανὴ διδάσκειν
<span class="lb" data-page="2.224" data-line="9" id="l2.224.9"></span>ἐστὶ τῶν ὀφθέντων τὴν φύσιν. ὁρᾶσθαι γὰρ χρὴ πρότερον
<span class="lb" data-page="2.224" data-line="10" id="l2.224.10"></span>ἐπὶ πολλῆς σχολῆς ἕκαστον τῶν μορίων, ἵν’ ἐξαίφνης ὀφθὲν
<span class="lb" data-page="2.224" data-line="11" id="l2.224.11"></span>γνωρισθῇ, μάλιστα μὲν ἐπ’ ἀνθρώπων αὐτῶν· εἰ δὲ μὴ,
<span class="lb" data-page="2.224" data-line="12" id="l2.224.12"></span>ἀλλ’ ἐπὶ ζώων παραπλησίων ἀνθρώπῳ. πολλῶν γοῦν ἐψιλώθη
<span class="lb" data-page="2.224" data-line="13" id="l2.224.13"></span>μόρια τοῦ δέρματος, τινῶν δὲ καὶ τῆς σαρκὸς αὐτῆς ἐκ
<span class="lb" data-page="2.224" data-line="14" id="l2.224.14"></span>τῶν ἐπιδημησάντων ἀνθράκων ἐν πολλαῖς τῶν ἐν Ἀσίᾳ πόλεων.
<span class="lb" data-page="2.224" data-line="15" id="l2.224.15"></span>ἐγὼ δὲ ἐν τῇ πατρίδι κατ’ ἐκεῖνον ἔτι διέτριβον τὸν χρόνον,
<span class="lb" data-page="2.224" data-line="16" id="l2.224.16"></span>ὑπὸ Σατύρῳ παιδευόμενος; ἐτὸς ἤδη τέταρτον ἐπιδημοῦντι
<span class="lb" data-page="2.224" data-line="17" id="l2.224.17"></span>τῇ Περγάμῳ μετὰ Κοστουνίου Ῥουφίνου, κατασκευάζοντος
<span class="pb" data-page="2.225" id="p2.225"></span>
<span class="lb" data-page="2.225" data-line="1" id="l2.225.1"></span>ἡμῖν τὸν νεὼν τοῦ Διὸς Ἀσκληπιοῦ· ἐτεθνήκει δ’ οὐ πρὸ
<span class="lb" data-page="2.225" data-line="2" id="l2.225.2"></span>πολλοῦ Κόϊντος, ὁ διδάσκαλος τοῦ Σατύρου. ὅσοι μὲν οὖν
<span class="lb" data-page="2.225" data-line="3" id="l2.225.3"></span>ἡμῶν ἐτεθέαντο, Σατύρου ἀνατέμνοντος τῶν ἐψιλωμένων τι
<span class="lb" data-page="2.225" data-line="4" id="l2.225.4"></span>μορίων, ἑτοίμως τ’ ἐγνωρίζομεν αὐτὰ καὶ διηρθρωμένην
<span class="lb" data-page="2.225" data-line="5" id="l2.225.5"></span>ἐποιούμεθα τὴν διάγνωσιν, ἐπιτάττοντες τοῖς κάμνουσι, κινεῖσθαί
<span class="lb" data-page="2.225" data-line="6" id="l2.225.6"></span>τινα κίνησιν, ἣν ἠπιστάμεθα διὰ τοῦδέ τινος ἐπιτελεῖσθαι
<span class="lb" data-page="2.225" data-line="7" id="l2.225.7"></span>μυὸς, ὀλίγον τι παραστέλλοντες καὶ παρατρέποντες
<span class="lb" data-page="2.225" data-line="8" id="l2.225.8"></span>ἐνίοτε τοὺς μῦς ὑπὲρ τοῦ θεάσασθαι παρακειμένην
<span class="lb" data-page="2.225" data-line="9" id="l2.225.9"></span>ἀρτηρίαν μεγάλην ἢ νεῦρον ἢ φλέβα. τοὺς δ’ ἄλλους
<span class="lb" data-page="2.225" data-line="10" id="l2.225.10"></span>ἅπαντας ἑωρῶμεν οἷον τυφλοὺς ἀγνοοῦντάς τε τὰ γεγυμνωμένα
<span class="lb" data-page="2.225" data-line="11" id="l2.225.11"></span>μόρια, καὶ πάσχοντας ἐξ ἀνάγκης δυοῖν θάτερον, ἢ
<span class="lb" data-page="2.225" data-line="12" id="l2.225.12"></span>πολλὰ μέρη τῶν ἐψιλωμένων μυῶν ἐπαίροντάς τε καὶ παρατρέποντας,
<span class="lb" data-page="2.225" data-line="13" id="l2.225.13"></span>ἐξ ὧν ἀνιαροὶ οἱ κάμνοντες ἐγίγνοντο, μάτην ἐνοχλοῦντας,
<span class="lb" data-page="2.225" data-line="14" id="l2.225.14"></span>ἢ μηδὲ τὴν ἀρχὴν ἐπιχειροῦντας θέᾳ τοιαύτῃ· τὸ
<span class="lb" data-page="2.225" data-line="15" id="l2.225.15"></span>μὲν γὰρ προστάξαι τῷ κάμνοντι τὴν προσήκουσαν κίνησιν
<span class="lb" data-page="2.225" data-line="16" id="l2.225.16"></span>κινῆσαι τὸ μόριον οἱ ἐν ἔθει μᾶλλον ἠπίσταντο. ἔγνων
<span class="lb" data-page="2.225" data-line="17" id="l2.225.17"></span>οὖν ἐναργῶς ἐκ τουτωνὶ τὴν τραυματικὴν θέαν τοῖς
<span class="pb" data-page="2.226" id="p2.226"></span>
<span class="lb" data-page="2.226" data-line="1" id="l2.226.1"></span>μὲν ἤδη τι προδεδειγμένοις βεβαιοῦσαν ἃ μεμαθήκασι, τοῖς
<span class="lb" data-page="2.226" data-line="2" id="l2.226.2"></span>δ’ οὐδὲν προεπισταμένοις ἀδυνατοῦσαν διδάσκειν τὸ πᾶν.
<span class="lb" data-page="2.226" data-line="3" id="l2.226.3"></span>ἀλλ’ ἐπὶ τὸ προκείμενον ἰτέον. ἁπάντων, ὡς ἔφην, τῶν
<span class="lb" data-page="2.226" data-line="4" id="l2.226.4"></span>ὀστῶν κατανοῆσαι χρὴ τὴν φύσιν, εἴτ’ ἐπὶ ἀνθρώπου σώματι,
<span class="lb" data-page="2.226" data-line="5" id="l2.226.5"></span>εἴτ’ ἐν πιθήκου, εἰ δυνηθείης, ἄμεινον δ’ ἐπ’
<span class="lb" data-page="2.226" data-line="6" id="l2.226.6"></span>ἀμφοῖν, εἶθ’ ἑξῆς ἐπὶ τὴν τῶν μυῶν ἀνατομὴν ἐλθεῖν.
<span class="lb" data-page="2.226" data-line="7" id="l2.226.7"></span><span class="milestone ed2page" data-n="4.29" data-unit="ed2page" id="ed2page.4.29"></span>ὑποβέβληται γὰρ ἄμφω ταῦτα τὰ μόρια τοῖς ἄλλοις
<span class="lb" data-page="2.226" data-line="8" id="l2.226.8"></span>ἅπασιν, οἷόν περ θεμέλια. μετὰ δὲ ταῦτα δυνήσῃ μανθάνειν
<span class="lb" data-page="2.226" data-line="9" id="l2.226.9"></span>ὅ τι περ ἂν ἐθελήσαις πρῶτον, εἴτ’ οὖν ἀρτηρίας,
<span class="lb" data-page="2.226" data-line="10" id="l2.226.10"></span>εἴτε φλέβας, εἴτε νεῦρα. ταῖς τούτων ἀνατομαῖς ὁμιλοῦντί
<span class="lb" data-page="2.226" data-line="11" id="l2.226.11"></span>σοι καὶ ἡ τῆς τῶν σπλάγχνων φύσεως ἐπίγνωσις ἔσται.
<span class="lb" data-page="2.226" data-line="12" id="l2.226.12"></span>εἶτα δὲ ἐντέρων τε καὶ πιμελῆς καὶ ἀδένων ὑπάρξει γνῶσις·
<span class="lb" data-page="2.226" data-line="13" id="l2.226.13"></span>ἃ πάλιν αὐτὰ καθ’ ἑαυτὰ λεπτομερέστερον ἐπισκέπτεσθαι
<span class="lb" data-page="2.226" data-line="14" id="l2.226.14"></span>προσήκει. γυμνάζεσθαι μὲν οὖν σε τῇδε τῇ τάξει
<span class="lb" data-page="2.226" data-line="15" id="l2.226.15"></span>βέλτιον. ἄλλως δ’ ἐπιδεικνύντα παρασκευάσαι χρὴ τὸ προβληθὲν
<span class="lb" data-page="2.226" data-line="16" id="l2.226.16"></span>ὑπ’ αὐτοῦ μόριον ὅτι τάχιστα γυμνῶσαί τε καὶ
<span class="lb" data-page="2.226" data-line="17" id="l2.226.17"></span>δεῖξαι πολυειδέστερον, ἄλλοτε κατ’ ἄλλην ἐπιβολὴν, ὡς
<span class="lb" data-page="2.226" data-line="18" id="l2.226.18"></span>διδάξω. παρεσκευάσθαι δ’ ἄμεινον, ὅταν ἀπορῇς πιθήκων,
<span class="pb" data-page="2.227" id="p2.227"></span>
<span class="lb" data-page="2.227" data-line="1" id="l2.227.1"></span>τὰ τῶν ἄλλων ζώων διαιρεῖν σώματα, διοριζόμενον εὐθὺς,
<span class="lb" data-page="2.227" data-line="2" id="l2.227.2"></span>ἐν οἷς διαλλάττει πιθήκου· δηλώσω γὰρ κᾀκεῖνα.
</p>
          </article>

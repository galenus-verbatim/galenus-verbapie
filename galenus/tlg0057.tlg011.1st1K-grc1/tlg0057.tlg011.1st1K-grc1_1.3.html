<article xmlns="http://www.w3.org/1999/xhtml" id="urn:cts:greekLit:tlg0057.tlg011.1st1K-grc1:1.3">
<span class="pb page1" data-page="2.227" id="p2.227"></span>
<span class="milestone ed1page page1" data-n="1.120" data-unit="ed1page" id="ed1page.1.120"></span>
<span class="milestone ed2page page1" data-n="4.29" data-unit="ed2page" id="ed2page.4.29"></span>
            <p>
<span class="lb" data-page="2.227" data-line="3" id="l2.227.3"></span>Τὴν μὲν δὴ τῶν ὀστῶν ἐξήγησιν, ὡς ἔφην,
<span class="lb" data-page="2.227" data-line="4" id="l2.227.4"></span>ἰδίᾳ πεποίημαι. καὶ χρὴ πρῶτον ἀναλεξάμενον ἐκεῖνο τὸ
<span class="lb" data-page="2.227" data-line="5" id="l2.227.5"></span>βιβλίον, οὐ μόνον τῶν πραγμάτων, ἀλλὰ καὶ τῶν ἐπ’ αὐτοῖς
<span class="lb" data-page="2.227" data-line="6" id="l2.227.6"></span>ὀνομάτων τὴν μνήμην πρόχειρον ἔχειν, ὅπως μὴ νῦν
<span class="lb" data-page="2.227" data-line="7" id="l2.227.7"></span>ἀναγκαζοίμην ἐγὼ τὸ παραπίπτον ἐντὸς λόγου διηγεῖσθαι.
<span class="lb" data-page="2.227" data-line="8" id="l2.227.8"></span>γέγραπται δ’ οὐ πρὸ πολλοῦ καὶ ἡ τῶν μυῶν ἀνατομὴ
<span class="lb" data-page="2.227" data-line="9" id="l2.227.9"></span>καθ’ ἑαυτὴν, ἀναγκασάντων μὲν τῶν ἑταίρων, ὅπως ἔχοιεν
<span class="lb" data-page="2.227" data-line="10" id="l2.227.10"></span>ἀποδημοῦντες ὑπομνήματα· μάλιστα δέ με προὔτρεψαν
<span class="lb" data-page="2.227" data-line="11" id="l2.227.11"></span>ἰδίᾳ γράψαι τὴν ἀνατομὴν ταύτην αὐτὴν καθ’ αὑτὴν,
<span class="lb" data-page="2.227" data-line="12" id="l2.227.12"></span>ἐπειδὴ Λύκου τι σύγγραμμα νῦν ἡμῖν ἐκομίσθη, μικροῦ
<span class="lb" data-page="2.227" data-line="13" id="l2.227.13"></span>δεῖν εἰς πεντακισχιλίους στίχους ἐκτεταμένον, ἐν τοῖς πλείστοις
<span class="lb" data-page="2.227" data-line="14" id="l2.227.14"></span>αὐτῶν ἐσφαλμένον, ἄχρι καὶ τοῦ παραλελεῖφθαι μῦς
<span class="lb" data-page="2.227" data-line="15" id="l2.227.15"></span>οὐκ ὀλίγους. ἀλλὰ τό γε ἡμέτερον, ἐν ᾧ τὴν ἀνατομὴν
<span class="lb" data-page="2.227" data-line="16" id="l2.227.16"></span>αὐτὴν πεποιήμεθα, μεγέθει μὲν ὡς τρίτον ἐστὶν ἴσως ἐκείνου
<span class="lb" data-page="2.227" data-line="17" id="l2.227.17"></span>μόριον, ἅπαντας δὲ τοὺς μῦς διδάσκει, μετὰ τοῦ καὶ
<span class="lb" data-page="2.227" data-line="18" id="l2.227.18"></span>προσεπιμεμνῆσθαι τοῦ Λύκου, πολλῶν μὲν μυῶν ἐνεργείας
<span class="pb" data-page="2.228" id="p2.228"></span>
<span class="lb" data-page="2.228" data-line="1" id="l2.228.1"></span>ἀγνοήσαντος, ἐνίας δ’ ὅλως παρελθόντος. ὑπάρχει μὲν δὴ
<span class="lb" data-page="2.228" data-line="2" id="l2.228.2"></span>τῷ βουληθέντι κᾀξ ἐκείνου τοῦ βιβλίου γυμνάζεσθαι, πίθηκον
<span class="lb" data-page="2.228" data-line="3" id="l2.228.3"></span>ἀνατέμνοντι. μαθήσεται δὲ κᾀντεῦθεν ἔτι δὴ καὶ
<span class="lb" data-page="2.228" data-line="4" id="l2.228.4"></span>μᾶλλον, ὅπως ἐγχειρεῖν προσήκει τῇ καθ’ ἕκαστον μόριον
<span class="lb" data-page="2.228" data-line="5" id="l2.228.5"></span>ἀνατομῇ τῶν μυῶν. ἔστω δὲ ἐπὶ νεκρῷ πρῶτον ἡ ἄσκησίς
<span class="lb" data-page="2.228" data-line="6" id="l2.228.6"></span>σοι, πρὸς τὸ κατανοῆσαι τήν τε ἀρχὴν ἑκάστου μυὸς καὶ
<span class="lb" data-page="2.228" data-line="7" id="l2.228.7"></span>τὴν τελευτὴν καὶ τὰς ἶνας, ἆρά γε κατὰ τὸ μῆκός εἰσιν
<span class="lb" data-page="2.228" data-line="8" id="l2.228.8"></span>ἅπασαι τοῦ μυὸς ὁμοειδεῖς ἀλλήλαις, ἢ ποικιλώτερον σύγκεινται.
<span class="lb" data-page="2.228" data-line="9" id="l2.228.9"></span>τινὰς μὲν γὰρ εὑρήσεις μῦς ἁπλῆν τὴν φύσιν ἔχοντας
<span class="lb" data-page="2.228" data-line="10" id="l2.228.10"></span>τῶν ἰνῶν, ἐνίους δὲ διττὴν, ὡς ἐοικέναι μυσὶ πλείοσιν
<span class="lb" data-page="2.228" data-line="11" id="l2.228.11"></span>ἐπιβεβλημένοις κατ’ ἀλλήλων, ἀλλὰ καὶ τῷ μήκει τὰς ἶνας
<span class="lb" data-page="2.228" data-line="12" id="l2.228.12"></span>ἔμπαλιν ἐχούσας ἔχειν· ἃ σύμπαντά σοι χρήσιμα πρός τε
<span class="lb" data-page="2.228" data-line="13" id="l2.228.13"></span>τὰς χειρουργίας ἔσται, ἔτι τε καὶ πρὸς τὴν τῶν ἐνεργειῶν
<span class="lb" data-page="2.228" data-line="14" id="l2.228.14"></span>εὕρεσιν. ἔν τε γὰρ τῷ χειρουργεῖν ἀναγκαζόμεθα τέμνειν
<span class="lb" data-page="2.228" data-line="15" id="l2.228.15"></span>ἐνίοτε καὶ τοὺς μῦς αὐτοὺς δι’ ἀποστήματα βύθια καὶ
<span class="lb" data-page="2.228" data-line="16" id="l2.228.16"></span>ἀποσκήμματα καὶ σηπεδόνας· ἥ τ’ ἐνέργεια χρησιμωτάτη
<span class="lb" data-page="2.228" data-line="17" id="l2.228.17"></span>γινώσκεσθαι,<span class="milestone ed1page" data-n="1.121" data-unit="ed1page" id="ed1page.1.121"></span> πρός τε τὸ προειδέναι κατὰ τὰ μεγάλα
<span class="pb" data-page="2.229" id="p2.229"></span>
<span class="lb" data-page="2.229" data-line="1" id="l2.229.1"></span>τραύματα, καθ’ ἃ μῦς ὅλος ἐγκάρσιος διεκόπη, τὴν ἀπολλυμένην
<span class="lb" data-page="2.229" data-line="2" id="l2.229.2"></span>ἐνέργειαν, ἣν ἀπόλλυσθαι προειπὼν ἀνέγκλητος
<span class="lb" data-page="2.229" data-line="3" id="l2.229.3"></span>ἔση παρὰ τοῖς φιλαιτίοις ἀνθρώποις, εἰς τὴν ὑπὸ τῶν
<span class="lb" data-page="2.229" data-line="4" id="l2.229.4"></span>ἰατρῶν γεγενημένην θεραπείαν εἰθισμένοις ἀναφέρειν τὴν
<span class="lb" data-page="2.229" data-line="5" id="l2.229.5"></span>ἀπώλειαν αὐτῆς, οὐκ εἰς τὸ προγεγενημένον τραῦμα· καὶ
<span class="lb" data-page="2.229" data-line="6" id="l2.229.6"></span>μὲν δὴ καὶ πρὸς τὴν ἐν ταῖς χειρουργίαις ἀκρίβειαν
<span class="lb" data-page="2.229" data-line="7" id="l2.229.7"></span><span class="milestone ed2page" data-n="4.30" data-unit="ed2page" id="ed2page.4.30"></span>ἀναγκαιότατον ἐπίστασθαι τὰς ἐνεργείας τῶν μυῶν.
<span class="lb" data-page="2.229" data-line="8" id="l2.229.8"></span>ἐνίων μὲν γὰρ οὕτως ἐστὶ κύριον τοὖργον, ὡς ἄχρηστον
<span class="lb" data-page="2.229" data-line="9" id="l2.229.9"></span>ὅλον γίνεσθαι τὸ μόριον, εἰ στερηθείη τῆς ἐνεργείας αὐτοῦ,
<span class="lb" data-page="2.229" data-line="10" id="l2.229.10"></span>ἔνιοι δὲ ἀκύρων ἐνεργειῶν ἐξηγοῦνται. κάλλιον μὲν οὖν ἐστι
<span class="lb" data-page="2.229" data-line="11" id="l2.229.11"></span>τὸν προεπιστάμενον ταῦτα, τοὺς μὲν εὐλαβῶς, τοὺς δ’
<span class="lb" data-page="2.229" data-line="12" id="l2.229.12"></span>ἀφειδῶς τέμνειν. κάλλιον δὲ καὶ κατὰ τὰς ἶνας αὐτῶν
<span class="lb" data-page="2.229" data-line="13" id="l2.229.13"></span>ποιεῖσθαι τὴν διαίρεσιν· αἱ γὰρ ὡς πρὸς ταύτην ἐγκάρσιαι
<span class="lb" data-page="2.229" data-line="14" id="l2.229.14"></span>τομαὶ παραλύουσι τὴν ἐνέργειαν· ἐγκαρσίαν δὲ τομὴν καλῶ
<span class="lb" data-page="2.229" data-line="15" id="l2.229.15"></span>τὴν κατ’ ὀρθὰς γωνίας γινομένην. ἀναγκαῖόν γε μὴν ἔστιν
<span class="lb" data-page="2.229" data-line="16" id="l2.229.16"></span>ὅτε καὶ προσεπιδιαιρεῖν ἔνια μόρια τῶν διηκούσας εἰς βάθος
<span class="lb" data-page="2.229" data-line="17" id="l2.229.17"></span>ἐχόντων στενὰς τρώσεις, ἄλλοτε δι’ ἄλλας χρείας. καὶ
<span class="lb" data-page="2.229" data-line="18" id="l2.229.18"></span>γὰρ τῷ νενύχθαι τινὰ, καὶ μάλιστα κατὰ τὴν κεφαλὴν τὴν
<span class="pb" data-page="2.230" id="p2.230"></span>
<span class="lb" data-page="2.230" data-line="1" id="l2.230.1"></span>τοῦ τένοντος ἢ τὴν ἔκφυσιν, καὶ τῷ στενὴν ὅλην εἶναι τὴν
<span class="lb" data-page="2.230" data-line="2" id="l2.230.2"></span>τρῶσιν, ὡς κινδυνεύειν, τῶν ἐπιπολῆς κολληθέντων, ἀκόλλητα
<span class="lb" data-page="2.230" data-line="3" id="l2.230.3"></span>μεῖναι τὰ διὰ βάθους. ἔστι δ’ ὅτε καὶ δι’ ὑπόῤῥυσιν
<span class="lb" data-page="2.230" data-line="4" id="l2.230.4"></span>ἐπὶ τὸ τέμνειν τοὺς μῦς ἀφικνούμεθα. καὶ μὲν δὴ καὶ
<span class="lb" data-page="2.230" data-line="5" id="l2.230.5"></span>διὰ τὰ σχήματα πολλάκις, ἐν οἷς ἐτρώθησαν, ἡ κατὰ βάθος
<span class="lb" data-page="2.230" data-line="6" id="l2.230.6"></span>ἀφανίζεταί τε καὶ κατακρύπτεται διαίρεσις. ἀνατεταμένου
<span class="lb" data-page="2.230" data-line="7" id="l2.230.7"></span>γὰρ, εἰ τύχοι, τοῦ βραχίονος εἰ γενηθείη τρῶσις, ἀδύνατον
<span class="lb" data-page="2.230" data-line="8" id="l2.230.8"></span>μὲν δήπου παρ’ ὅλην τὴν θεραπείαν οὕτως ἐσχηματίσθαι
<span class="lb" data-page="2.230" data-line="9" id="l2.230.9"></span>τὸν ἄνθρωπον· αἱρεῖσθαι γὰρ χρὴ τηνικαῦτα τὸ πάντων
<span class="lb" data-page="2.230" data-line="10" id="l2.230.10"></span>σχημάτων ἀνοδυνώτατον. ἐν δὲ τῷ μεταβάλλεσθαι τὸ κατὰ
<span class="lb" data-page="2.230" data-line="11" id="l2.230.11"></span>τὴν τρῶσιν σχῆμα πρὸς τὸ νῦν ἐπιτήδειον ἡ ἐν τῷ βάθει
<span class="lb" data-page="2.230" data-line="12" id="l2.230.12"></span>διαίρεσις ἀφανὴς ἔσθ’ ὅτε γίνεται καὶ κατακρύπτεται τελέως,
<span class="lb" data-page="2.230" data-line="13" id="l2.230.13"></span>ὡς μήτε φάρμακον εἰς ταύτην τίθεσθαι, μήτε τοὺς
<span class="lb" data-page="2.230" data-line="14" id="l2.230.14"></span>ἰχῶρας ἐκρεῖν. ἀνατέμνειν οὖν ἐπὶ τῶν τοιούτων ἀναγκαῖον,
<span class="lb" data-page="2.230" data-line="15" id="l2.230.15"></span>εἴτε κατὰ πλάτος ἄγειν, εἴτε κολλᾷν ἐθέλοις τὸ τραῦμα·
<span class="lb" data-page="2.230" data-line="16" id="l2.230.16"></span>κᾀν τούτῳ τῷ ἔργῳ πάντων ἀναγκαιότατόν ἐστι τήν τε τῶν
<span class="lb" data-page="2.230" data-line="17" id="l2.230.17"></span>ἰνῶν θέσιν ἐπίστασθαι καὶ τὰς ἐνεργείας τῶν μυῶν. ἐπιμελῶς
<span class="lb" data-page="2.230" data-line="18" id="l2.230.18"></span>δὲ χρὴ πάντα πράττειν τὸν γυμναζόμενον ἐν ταῖς
<span class="pb" data-page="2.231" id="p2.231"></span>
<span class="lb" data-page="2.231" data-line="1" id="l2.231.1"></span>ἀνατομαῖς, ἄχρι τοῦ καὶ ἀποδέρειν αὐτόν. εὐθὺς οὖν ὀκτὼ
<span class="lb" data-page="2.231" data-line="2" id="l2.231.2"></span>μῦς ἠγνόησαν οἱ πρὸ ἐμοῦ, πιστεύσαντες ἄλλοις ἐκδέρειν
<span class="lb" data-page="2.231" data-line="3" id="l2.231.3"></span>τοὺς πιθήκους, ὥσπερ κᾀγὼ κατ’ ἀρχάς. εἰσὶ δὲ τῶν ὀκτὼ
<span class="lb" data-page="2.231" data-line="4" id="l2.231.4"></span>τούτων μυῶν δύο μὲν εἰς τὰς τῶν γνάθων κινήσεις τῇ φύσει
<span class="lb" data-page="2.231" data-line="5" id="l2.231.5"></span>παρεσκευασμένοι, δύο δὲ ἄλλοι προσάγοντες ταῖς πλευραῖς
<span class="lb" data-page="2.231" data-line="6" id="l2.231.6"></span>τοὺς βραχίονας. τούτους μὲν οὖν ὅλους ἠγνόησαν.
<span class="lb" data-page="2.231" data-line="7" id="l2.231.7"></span>ἄλλων δὲ τεττάρων μυῶν τήν τε χρείαν καὶ τοὺς τένοντας
<span class="lb" data-page="2.231" data-line="8" id="l2.231.8"></span>προηγνόησαν. ἅπαντες μὲν γὰρ εἰς τένοντας τελευτῶσι
<span class="lb" data-page="2.231" data-line="9" id="l2.231.9"></span>στρογγύλους ἀκριβῶς, ἐξαπλωθέντες δ’ οὗτοι εἰς
<span class="lb" data-page="2.231" data-line="10" id="l2.231.10"></span>πλάτος τελευτῶσι καὶ λεπτότητα τοιαύτην, ὡς ὑμένα δοκεῖν
<span class="lb" data-page="2.231" data-line="11" id="l2.231.11"></span>εἶναι. τῷ μὲν ἴχνει τοῦ ποδὸς ὃ κατὰ τὸ μόριον τοῦτο,
<span class="lb" data-page="2.231" data-line="12" id="l2.231.12"></span>τῷ ψιλῷ δὲ τῆς χειρὸς ἔνδον ὁ κατὰ τοῦτο τένων ὑποφύεται.
<span class="lb" data-page="2.231" data-line="13" id="l2.231.13"></span>ἀπεφῄναντο δ’ ὑπὲρ αὐτῶν οἱ ἀνατομικοὶ πάντες, ὡς
<span class="lb" data-page="2.231" data-line="14" id="l2.231.14"></span>οἱ μὲν ἐν ταῖς χερσὶ κάμπτοιεν τοὺς δακτύλους, οἱ δ’ ἐν
<span class="lb" data-page="2.231" data-line="15" id="l2.231.15"></span>τῇ κνήμῃ τὴν πτέρναν ἀπάγοιεν ὀπίσω· καὶ τοῦτ’ ἔπαθον
<span class="lb" data-page="2.231" data-line="16" id="l2.231.16"></span>εὐλόγως. ἐπὶ μὲν γὰρ τῶν ποδῶν οὐδὲ τὴν ἀρχήν ἐστί τις
<span class="lb" data-page="2.231" data-line="17" id="l2.231.17"></span>εἶς μῦς ἀποτεταγμένος ἰδίᾳ τὴν φύσιν πρὸς τὴν τούτου
<span class="lb" data-page="2.231" data-line="18" id="l2.231.18"></span>τοῦ τένοντος γένεσιν, ἀλλ’ ἑνὸς τῶν κατὰ τὴν γαστροκνημίαν
<span class="pb" data-page="2.232" id="p2.232"></span>
<span class="lb" data-page="2.232" data-line="1" id="l2.232.1"></span>διμεροῦς ὑπάρχοντος, ἡ μία μοῖρα τὸν εἰρημένον ἀποφύει
<span class="lb" data-page="2.232" data-line="2" id="l2.232.2"></span>τένοντα. κατὰ δὲ τὰς χεῖρας ἐναργὴς μὲν ἡ γένεσις
<span class="lb" data-page="2.232" data-line="3" id="l2.232.3"></span>τοῦ τένοντός ἐστιν, ἀλλ’ ἐν τῷ δέρεσθαι τὸ ζῶον ἀποσπᾶται,
<span class="lb" data-page="2.232" data-line="4" id="l2.232.4"></span>μηκέτι συναποδέρεσθαι δυναμένου τοῦ κατὰ τὸ ψιλὸν
<span class="lb" data-page="2.232" data-line="5" id="l2.232.5"></span>τῆς χειρός. εὑρίσκοντες οὖν τὸν τένοντα σαφῶς ἐκφυόμενον
<span class="lb" data-page="2.232" data-line="6" id="l2.232.6"></span>ἐκ τοῦ μυὸς, εἶθ’ ὁρῶντες ἀπεσπασμένον αὐτοῦ τὸ κάτω
<span class="lb" data-page="2.232" data-line="7" id="l2.232.7"></span>πέρας, ἐπὶ τὸ συλλογίζεσθαι μᾶλλον ἢ ἀνατέμνειν ἐπιμελῶς
<span class="lb" data-page="2.232" data-line="8" id="l2.232.8"></span>ἀφίκοντο, νομίσαντες καὶ τοῦτον ἕνεκα τοῦ κάμπτειν
<span class="lb" data-page="2.232" data-line="9" id="l2.232.9"></span>τοὺς δακτύλους, ὥσπερ καὶ τοὺς ὑποκειμένους αὐτῷ, γεγονέναι.
<span class="lb" data-page="2.232" data-line="10" id="l2.232.10"></span>πολλὰ τοιαῦτα καθ’ ὅλον τὸ ζῶον ὠλιγωρημένα
<span class="lb" data-page="2.232" data-line="11" id="l2.232.11"></span>τοῖς ἀνατομικοῖς ἐστιν εὑρημένα, ὀκνήσασι μὲν ἀκριβῶς ἀνατέμνειν,
<span class="lb" data-page="2.232" data-line="12" id="l2.232.12"></span>ἀποφῃναμένοις δὲ τῶν δοξάντων ἑαυτοῖς τὸ πιθανώτατον.
<span class="lb" data-page="2.232" data-line="13" id="l2.232.13"></span><span class="milestone ed2page" data-n="4.31" data-unit="ed2page" id="ed2page.4.31"></span>ὥστε οὐδὲ θαυμάζειν χρὴ τὸ πλῆθος τῶν
<span class="lb" data-page="2.232" data-line="14" id="l2.232.14"></span>ἀγνοηθέντων αὐτοῖς, ἔτι περιόντος τοῦ ζώου. ὅπου γὰρ, ἃ
<span class="lb" data-page="2.232" data-line="15" id="l2.232.15"></span>θεάσασθαι χρὴ μόνον ἐπιμελῶς ἀνατεμόντα, παρέλιπον
<span class="lb" data-page="2.232" data-line="16" id="l2.232.16"></span>ὀλιγωρήσαντες, ἦπού γ’ ἐπετηδεύσαντ’ ἄν ποτ’ αὐτοὶ
<span class="lb" data-page="2.232" data-line="17" id="l2.232.17"></span>τέμνειν ἢ βρόχους περιβαλεῖν μορίοις ἔτι ζῶντος τοῦ ζώου
<span class="lb" data-page="2.232" data-line="18" id="l2.232.18"></span>χάριν τοῦ μαθεῖν, ἥτις ἐνέργεια βλάπτεται; κατ’ ἀρχὰς
<span class="pb" data-page="2.233" id="p2.233"></span>
<span class="lb" data-page="2.233" data-line="1" id="l2.233.1"></span>μὲν οὖν κᾀμοὶ τῶν ὑπηρετῶν τις ἐξέδερε τοὺς πιθήκους,
<span class="lb" data-page="2.233" data-line="2" id="l2.233.2"></span>ὀκνοῦντι δηλονότι καὶ μικρότερον ἢ κατ’ ἐμὲ νομίζοντι
<span class="lb" data-page="2.233" data-line="3" id="l2.233.3"></span>τοὖργον. ἐπεὶ δ’ εὗρόν ποτε κατὰ τὴν μασχάλην ἐποχουμένην
<span class="lb" data-page="2.233" data-line="4" id="l2.233.4"></span>τε ἅμα καὶ συνημμένην κατά τι τοῖς ἐνταῦθα μυσὶ
<span class="lb" data-page="2.233" data-line="5" id="l2.233.5"></span>σάρκα μικρὰν, οὐδενὶ δὲ προσάπτειν αὐτὴν ἐκείνων εὐπόρουν,
<span class="lb" data-page="2.233" data-line="6" id="l2.233.6"></span>ἔδοξε δή μοι κάλλιον εἶναι πίθηκον ἕτερον ἀκριβῶς ἐκδεῖραι.
<span class="lb" data-page="2.233" data-line="7" id="l2.233.7"></span>καὶ λαβὼν αὐτὸν ἐν ὕδατι πεπνιγμένον οὕτως, ὡς
<span class="lb" data-page="2.233" data-line="8" id="l2.233.8"></span>εἴωθα πράττειν ὑπὲρ τοῦ μηδὲν θλασθῆναι τῶν ἐν τῷ
<span class="lb" data-page="2.233" data-line="9" id="l2.233.9"></span>τραχήλῳ μορίων, ἐπειρώμην ἀποδέρειν τὸ δέρμα μόνον ἐπιπολῆς
<span class="lb" data-page="2.233" data-line="10" id="l2.233.10"></span>αὐτὸ καθ’ ἑαυτὸ, μηδενὸς τῶν ὑποκειμένων ἁπτόμενος.
<span class="lb" data-page="2.233" data-line="11" id="l2.233.11"></span>εὑρέθη τοίνυν ἐπιτεταμένος ὅλαις ταῖς πλευραῖς μῦς
<span class="lb" data-page="2.233" data-line="12" id="l2.233.12"></span>λεπτὸς ὑμενώδης, τὴν κάτωθεν ἀρχὴν ἔχων ὑποτεταμένην
<span class="lb" data-page="2.233" data-line="13" id="l2.233.13"></span>ἅπαντι τῷ κατὰ τοὺς λαγόνας δέρματι. συνεχὴς δ’ ἦν ὁ
<span class="lb" data-page="2.233" data-line="14" id="l2.233.14"></span>μῦς οὗτος τῷ περιβλήματι τῶν κατ’ ὀσφὺν ῥαχιτῶν, ὅπερ
<span class="lb" data-page="2.233" data-line="15" id="l2.233.15"></span>ὀστοῦ τῆς ῥάχεως ἐκπέφυκε συνδέσμου φύσιν ἔχον. ὀνομάζω
<span class="lb" data-page="2.233" data-line="16" id="l2.233.16"></span>δ’ οὕτω τὰ τῶν ὀστῶν ἐκφυόμενα πάντα, καθάπερ τά τ’
<span class="lb" data-page="2.233" data-line="17" id="l2.233.17"></span>ἐξ ἐγκεφάλου καὶ νωτιαίου νεῦρα καὶ τὰς ἀπονευρώσεις δὲ
<span class="lb" data-page="2.233" data-line="18" id="l2.233.18"></span>τῶν μυῶν τένοντας καλῶ. ἐπεὶ δ’ ἅπαξ εὗρον τὸν μῦν
<span class="pb" data-page="2.234" id="p2.234"></span>
<span class="lb" data-page="2.234" data-line="1" id="l2.234.1"></span>τοῦτον, εἰρήσεται γὰρ ἡ φύσις αὐτοῦ πᾶσα κατὰ τὴν οἰκείαν
<span class="lb" data-page="2.234" data-line="2" id="l2.234.2"></span>τάξιν, ἔτι δὴ καὶ μᾶλλον ὥρμησα πᾶν αὐτὸς ἐκδεῖραι
<span class="lb" data-page="2.234" data-line="3" id="l2.234.3"></span>τοῦ ζώου τὸ δέρμα. τοὐντεῦθεν οὖν εὗρον, ὅσους
<span class="lb" data-page="2.234" data-line="4" id="l2.234.4"></span>ὀλίγον ἔμπροσθεν εἶπον μῦς, οὐ σμικρῶν ἕνεκα χρειῶν
<span class="lb" data-page="2.234" data-line="5" id="l2.234.5"></span>καὶ ὑπὸ τῆς φύσεως γεγενημένους, ὦν πρώτους διηγήσομαι
<span class="lb" data-page="2.234" data-line="6" id="l2.234.6"></span>τοὺς ὑποτεταγμένους τῷ ψιλῷ καὶ ἀτρίχῳ τῆς ἄκρας χειρὸς,
<span class="lb" data-page="2.234" data-line="7" id="l2.234.7"></span>ὅπερ ἔνδον αὐτῆς ἐστιν, ἐπειδὴ περὶ πρώτης ἄμεινον εἷναί
<span class="lb" data-page="2.234" data-line="8" id="l2.234.8"></span>μοι δοκεῖ ποιήσασθαι τὴν διδασκαλίαν ὅλης τῆς χειρὸς,
<span class="lb" data-page="2.234" data-line="9" id="l2.234.9"></span>ἑπομένῳ τῇ τάξει τῶν γεγραμμένων ὑπ’ ἐμοῦ περὶ χρείας
<span class="lb" data-page="2.234" data-line="10" id="l2.234.10"></span>μορίων ιζ βιβλίων. αἱ μὲν γὰρ ἔμπροσθεν ἐγχειρήσεις ἀνατομικαὶ
<span class="lb" data-page="2.234" data-line="11" id="l2.234.11"></span>διὰ δυοῖν ὑπομνημάτων ἐγεγόνεισαν, ἔχουσαι τάξιν
<span class="lb" data-page="2.234" data-line="12" id="l2.234.12"></span>τὴν αὐτὴν τῇ Μαρίνου, καὶ μέμνημαί γ’ ἐκείνων ἐν τῇ
<span class="lb" data-page="2.234" data-line="13" id="l2.234.13"></span>περὶ χρείας μορίων πραγματείᾳ. νῦν δὲ ὕστερον ἐπὶ ταύτην
<span class="lb" data-page="2.234" data-line="14" id="l2.234.14"></span>ἀφῖγμαι, συχνοῦ τοῦ μεταξὺ χρόνου γεγονότος, ἐν ᾧ
<span class="lb" data-page="2.234" data-line="15" id="l2.234.15"></span>παντὶ περὶ τὰς ἀνατομὰς προσέσχον, ὡς προσεξευρῆσθαί
<span class="lb" data-page="2.234" data-line="16" id="l2.234.16"></span>μοί τινα λεπτομερέστερον ἐξειργασμένα, καὶ μάλιστα τῶν ἐν
<span class="lb" data-page="2.234" data-line="17" id="l2.234.17"></span>ἀρχῇ τῆς πραγματείας ἐκείνης εἰρημένων. ἠγνόουν γὰρ ἔτι
<span class="lb" data-page="2.234" data-line="18" id="l2.234.18"></span>τοὺς ἐν ἄκροις τοῖς κώλοις μῦς τοὺς μικροὺς, ὅσοι συγκάμπτουσι
<span class="pb" data-page="2.235" id="p2.235"></span>
<span class="lb" data-page="2.235" data-line="1" id="l2.235.1"></span>τὴν πρώτην διάρθρωσιν ἑκάστου τῶν δακτύλων,
<span class="lb" data-page="2.235" data-line="2" id="l2.235.2"></span>ᾤμην τε, διὰ μόνου τοῦ περιλαμβάνοντος ἔξωθεν ὑμενώδους
<span class="lb" data-page="2.235" data-line="3" id="l2.235.3"></span>συνδέσμου τοῦ εἰς τὴν ἐσχάτην αὐτῶν φάλαγγα καθήκοντος
<span class="lb" data-page="2.235" data-line="4" id="l2.235.4"></span>τένοντος τὴν ἐνέργειαν ἐπιτελεῖσθαι ταύτην. ᾤμην δὲ καὶ,
<span class="lb" data-page="2.235" data-line="5" id="l2.235.5"></span>τοὺς εἰς τὰ πλάγια κινοῦντας ἕκαστον τῶν δακτύλων τένοντας
<span class="lb" data-page="2.235" data-line="6" id="l2.235.6"></span>ἀνάλογον ἔχειν τοῖς ἐκτείνουσί τε καὶ κάμπτουσιν αὐτοὺς,
<span class="lb" data-page="2.235" data-line="7" id="l2.235.7"></span>ὡς καταφύεσθαι μόνοις τοῖς κατὰ τὰς διαρθρώσεις μέρεσι τῶν
<span class="lb" data-page="2.235" data-line="8" id="l2.235.8"></span>ὀστῶν. εἶχε δ’ οὐχ οὕτω τἀληθές. ἐκτείνονται γὰρ ἄχρι τοῦ
<span class="lb" data-page="2.235" data-line="9" id="l2.235.9"></span>πέρατος ἕκαστος ἑκάστου δακτύλου μικρὰς καὶ <span class="milestone ed1page" data-n="1.122" data-unit="ed1page" id="ed1page.1.122"></span>ἀραχνοειδεῖς
<span class="lb" data-page="2.235" data-line="10" id="l2.235.10"></span>αὑτῶν ἶνας ἀναφύοντες ἐς τὰ μετὰ τὰς διαρθρώσεις
<span class="lb" data-page="2.235" data-line="11" id="l2.235.11"></span>ὀστᾶ. ἐν ἄκρᾳ μὲν οὖν χειρὶ καὶ ποδὶ ταῦθ’ ἡμῖν
<span class="lb" data-page="2.235" data-line="12" id="l2.235.12"></span>εὑρέθη· κατὰ δὲ τὴν ὑπόλοιπον ἅπασαν πραγματείαν οὐκ
<span class="lb" data-page="2.235" data-line="13" id="l2.235.13"></span>ὀλίγα τοιαῦθ’ ἕτερα, περὶ ὧν εἰρήσεται κατὰ τὸν οἰκεῖον καιρόν.
</p>
          </article>

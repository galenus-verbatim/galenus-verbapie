<article xmlns="http://www.w3.org/1999/xhtml" id="urn:cts:greekLit:tlg0057.tlg011.1st1K-grc1:1.7">
<span class="pb page1" data-page="2.257" id="p2.257"></span>
<span class="milestone ed1page page1" data-n="1.125" data-unit="ed1page" id="ed1page.1.125"></span>
<span class="milestone ed2page page1" data-n="4.38" data-unit="ed2page" id="ed2page.4.38"></span>
            <p>
<span class="lb" data-page="2.257" data-line="1" id="l2.257.1"></span>Ὅπως δὲ παραφύεται τοῖς κατὰ τὸν πῆχυν
<span class="lb" data-page="2.257" data-line="2" id="l2.257.2"></span>ὀστοῖς ἕκαστος τῶν μυῶν, εἴρηται μὲν κᾀν τῇ τῶν μυῶν
<span class="lb" data-page="2.257" data-line="3" id="l2.257.3"></span>ἀνατομῇ, καὶ λεχθήσεται δὲ καὶ νῦν ἕνεκα τοῦ μηδὲν
<span class="lb" data-page="2.257" data-line="4" id="l2.257.4"></span>λείπειν τῷ λόγῳ. καὶ μέντοι καὶ περὶ τῆς τῶν ἄνωθεν
<span class="lb" data-page="2.257" data-line="5" id="l2.257.5"></span>ἐκφύσεως εἰρήσεται καὶ νῦν, ὡς ἐν ἐκείνῳ γέγραπται τῷ
<span class="lb" data-page="2.257" data-line="6" id="l2.257.6"></span>βιβλίῳ. δῆλον γάρ ἐστιν, ὅτι περὶ τῶν αὐτῶν χρὴ λέγειν
<span class="lb" data-page="2.257" data-line="7" id="l2.257.7"></span>τὰ αὐτά. κατὰ μὲν τὸν ἔξω κόνδυλον τοῦ βραχίονος τρεῖς
<span class="lb" data-page="2.257" data-line="8" id="l2.257.8"></span>εὑρήσεις κεφαλὰς μυῶν· ὑψηλοτάτας μὲν τοῦ τοὺς τέτταρας
<span class="lb" data-page="2.257" data-line="9" id="l2.257.9"></span>δακτύλους ἐκτείνοντος· ταπεινοτάτας δὲ τοῦ κατὰ τὸν
<span class="lb" data-page="2.257" data-line="10" id="l2.257.10"></span>μικρὸν δάκτυλον ἀνακλῶντος τὸν καρπόν· μέσην δ’ αὐτῶν
<span class="lb" data-page="2.257" data-line="11" id="l2.257.11"></span>τὴν τῶν δύο δακτύλων τῶν μικρῶν. ὑπὸ δὲ τούτοις ἔνδον
<span class="lb" data-page="2.257" data-line="12" id="l2.257.12"></span>ἤδη κατὰ τὸ βάθος οὐκέτ’ ἐπιπολῆς τοὺς δύο μῦς εὑρήσεις
<span class="lb" data-page="2.257" data-line="13" id="l2.257.13"></span>ἀλλήλοις συμφυεῖς τῶν τριῶν δακτύλων, ὅλου τοῦ κατὰ τὸν
<span class="lb" data-page="2.257" data-line="14" id="l2.257.14"></span>πῆχυν ἐκπεφυκότας ὀστοῦ· τὸν μὲν οὖν τῶν δύο δακτύλων
<span class="lb" data-page="2.257" data-line="15" id="l2.257.15"></span>ἐκ τοῦ πλείστου μέρους, τὸν δὲ τοῦ λοιποῦ τοῦ μεγάλου
<span class="lb" data-page="2.257" data-line="16" id="l2.257.16"></span>κατὰ τὴν ἄνω τελευτήν. ἐπίκειται δὲ τούτῳ ὁ συμφυὴς τῷ
<span class="lb" data-page="2.257" data-line="17" id="l2.257.17"></span>τοῦ καρποῦ μυῒ, ὁ τοῦ μεγάλου μὲν ἀνατείνων δακτύλου
<span class="lb" data-page="2.257" data-line="18" id="l2.257.18"></span>τὴν κεφαλὴν, αὐτὸς δὲ τὸ βάθος ὅλον κατειληφὼς τῆς μέσης
<span class="pb" data-page="2.258" id="p2.258"></span>
<span class="lb" data-page="2.258" data-line="1" id="l2.258.1"></span>χώρας ἀμφοτέρου τῶν ὀστῶν, κερκίδος τε καὶ πήχεως.
<span class="lb" data-page="2.258" data-line="2" id="l2.258.2"></span>ὅντινα μῦν ἄρχεσθαι μὲν ἀνατέμνειν, ὥσπερ καὶ τοὺς ἄλλους
<span class="lb" data-page="2.258" data-line="3" id="l2.258.3"></span>ἅπαντας εἶπον, ἀπὸ τῆς κατὰ τὸν καρπὸν χώρας. ἀνατέμνοντα
<span class="lb" data-page="2.258" data-line="4" id="l2.258.4"></span>δὲ καὶ πεφεισμένως τῶν ὑποκειμένων ἀποδέροντα
<span class="lb" data-page="2.258" data-line="5" id="l2.258.5"></span>δεῖ προσέχειν ὑμένι συνδέσμου φύσιν ἔχοντι, μεταξὺ πήχεως
<span class="lb" data-page="2.258" data-line="6" id="l2.258.6"></span>καὶ κερκίδος ἐκτεταμένῳ<span class="milestone ed2page" data-n="4.39" data-unit="ed2page" id="ed2page.4.39"></span> καθ’ ὅλον τὸ μῆκος τῶν ὀστῶν,
<span class="lb" data-page="2.258" data-line="7" id="l2.258.7"></span>ὃς δὴ καὶ διορίζει τά τ’ ἔξω καὶ τὰ ἔνδον τοῦ κώλου.
<span class="lb" data-page="2.258" data-line="8" id="l2.258.8"></span>κατὰ τούτου γὰρ ἐποχούμενον τοῦ συνδέσμου τὸν μῦν τοῦτον
<span class="lb" data-page="2.258" data-line="9" id="l2.258.9"></span>εὑρήσεις καὶ συμφυόμενον αὐτῷ· βέλτιον δ’ ἴσως εἰπεῖν
<span class="lb" data-page="2.258" data-line="10" id="l2.258.10"></span>ἐστιν ἐκφυόμενον ἐξ αὐτοῦ. τοῦτον οὖν, ὡς ἔφην, τοῦ
<span class="lb" data-page="2.258" data-line="11" id="l2.258.11"></span>θ’ ὑποκειμένου συνδέσμου καλῶς ἀποξέσας καὶ τοῦ συμφυοῦς
<span class="lb" data-page="2.258" data-line="12" id="l2.258.12"></span>ἀποκρίνας μυὸς, εὑρήσεις ὑποκείμενον αὐτῷ λοξόν
<span class="lb" data-page="2.258" data-line="13" id="l2.258.13"></span>τινα μῦν μικρὸν, ἐκ τοῦ πήχεως ἐς τὴν κερκίδα διήκοντα,
<span class="lb" data-page="2.258" data-line="14" id="l2.258.14"></span>περὶ οὗ μικρὸν ὕστερον ἐρῶ. πρότερον γὰρ ἐπὶ τὸν τοῦ
<span class="lb" data-page="2.258" data-line="15" id="l2.258.15"></span>εἰρημένου μυὸς ἔρχεσθαί σε χρὴ συμφυῆ μῦν, τὸν ἐπικείμενον
<span class="lb" data-page="2.258" data-line="16" id="l2.258.16"></span>μὲν αὐτῷ, παρατεταμένον δὲ τῷ τῆς κερκίδος ὀστῷ
<span class="lb" data-page="2.258" data-line="17" id="l2.258.17"></span>παντὶ καὶ παραπεφυκότα δι’ ὅλου, τὸ δ’ ἄνω πέρας αὐτοῦ
<span class="lb" data-page="2.258" data-line="18" id="l2.258.18"></span>καὶ τοῦ πήχεως βραχύ τι συνεφάπτεται. μετὰ δὲ τοῦτο ἀνατέμνειν
<span class="pb" data-page="2.259" id="p2.259"></span>
<span class="lb" data-page="2.259" data-line="1" id="l2.259.1"></span>σε χρὴ τὸν ὑψηλότερον αὐτοῦ μῦν, ἐπιπεφυκότα τε
<span class="lb" data-page="2.259" data-line="2" id="l2.259.2"></span>τῷ προειρημένῳ καὶ παραπεφυκότα τῇ κερκίδι, περὶ οὗ
<span class="lb" data-page="2.259" data-line="3" id="l2.259.3"></span>πρόσθεν εἶπον, ὡς δίκρους αὐτοῦ τένων ἀποφυόμενος εἰς τὸ
<span class="lb" data-page="2.259" data-line="4" id="l2.259.4"></span>πρὸ τοῦ λιχανοῦ τε καὶ μέσου δακτύλου μετακάρπιον ἐμφύεται.
<span class="lb" data-page="2.259" data-line="5" id="l2.259.5"></span>τούτου τοῦ μυὸς τὴν ἄνω τελευτὴν κατὰ τὸ ὑψηλότατον
<span class="lb" data-page="2.259" data-line="6" id="l2.259.6"></span>εὑρήσεις τοῦ ἔξω κονδύλου μέρος τοῦ βραχίονος,
<span class="lb" data-page="2.259" data-line="7" id="l2.259.7"></span>ἀναβαίνουσαν ἤδη κατά τι καὶ πρὸς αὐτὸ τὸ ὑπερκείμενον
<span class="lb" data-page="2.259" data-line="8" id="l2.259.8"></span>τοῦ κονδύλου μέρος τοῦ βραχίονος. τὸν δὲ καὶ τούτου καὶ
<span class="lb" data-page="2.259" data-line="9" id="l2.259.9"></span>τῆς κερκίδος αὐτῆς ἄνωθεν ἐπιτεταμένον μῦν, τὸν ἴδιον τῆς
<span class="lb" data-page="2.259" data-line="10" id="l2.259.10"></span>κερκίδος, τὸν ὑπτίαν ἐργαζόμενον ὅλην τὴν χεῖρα, τὴν ἔκφυσιν
<span class="lb" data-page="2.259" data-line="11" id="l2.259.11"></span>ἀνωτέρω τοῦδε συνεχομένην τε καὶ συμφυῆ τῇ προειρημένῃ
<span class="lb" data-page="2.259" data-line="12" id="l2.259.12"></span>λαμβάνοντα, κατασκέπτου. μάλιστα γὰρ ἐνταῦθα
<span class="lb" data-page="2.259" data-line="13" id="l2.259.13"></span>συγχεῖται καὶ διαφθείρεται τὸ ἔργον, ἐπειδὴ καὶ τὸ πέρας
<span class="lb" data-page="2.259" data-line="14" id="l2.259.14"></span>τοῦ μυὸς τούτου γιγνόμενον ὑμενῶδες ἐγκαταδύεται τοῖς
<span class="lb" data-page="2.259" data-line="15" id="l2.259.15"></span>ταύτῃ μυσὶ τοῦ βραχίονος. ἐᾷν οὖν αὐτὸ καὶ μὴ πειρᾶσθαι
<span class="lb" data-page="2.259" data-line="16" id="l2.259.16"></span>κατὰ τὴν τοῦ πήχεως ἀνατομὴν ἐξευρίσκειν ἀκριβῶς. ἀλλ’
<span class="lb" data-page="2.259" data-line="17" id="l2.259.17"></span>ὅταν ἐπὶ τοὺς τοῦ βραχίονος ἀφίκῃ μῦς, ἔπειτα γυμνώσεις
<span class="lb" data-page="2.259" data-line="18" id="l2.259.18"></span>πρῶτον ἐν αὐτῷ τὸν πρόσθιον, ὡς εἴρηταί σοι. τότε καὶ
<span class="lb" data-page="2.259" data-line="19" id="l2.259.19"></span>τὴν τοῦ προκειμένου κατὰ τὸν λόγον τόνδε ἐμφυομένην
<span class="pb" data-page="2.260" id="p2.260"></span>
<span class="lb" data-page="2.260" data-line="1" id="l2.260.1"></span>εὑρήσεις κεφαλὴν τῷ τοῦ βραχίονος ὀστῷ διὰ λεπτοῦ συνδέσμου.
<span class="lb" data-page="2.260" data-line="2" id="l2.260.2"></span>τὸ πλεῖστον δὲ ταύτης ἐποχεῖταί τε καὶ παραπέφυκε
<span class="lb" data-page="2.260" data-line="3" id="l2.260.3"></span>τοῖς κατὰ τοῦτο μυσὶ τοῦ βραχίονος. οἱ μὲν οὖν
<span class="lb" data-page="2.260" data-line="4" id="l2.260.4"></span>ἔξωθεν τοῦ πήχεως μύες τοιαύτας τινὰς ἔχουσι τὰς κεφαλάς.
<span class="lb" data-page="2.260" data-line="5" id="l2.260.5"></span>τῶν δὲ ἔνδον ὁ μὲν κατὰ τὸν μικρὸν δάκτυλον κάμπτων
<span class="lb" data-page="2.260" data-line="6" id="l2.260.6"></span>τὸν καρπὸν ἀπὸ τοῦ κονδύλου τοῦ βραχίονος ἄρχεται
<span class="lb" data-page="2.260" data-line="7" id="l2.260.7"></span>τοῦ ἔνδον, ἐφαπτόμενός τι καὶ τοῦ πήχεως· ὁ δὲ κατὰ τὸν
<span class="lb" data-page="2.260" data-line="8" id="l2.260.8"></span>λοιπὸν μέγαν, ἐκ μὲν ταὐτοῦ κονδύλου τὴν ἀρχὴν ἐπέχειν
<span class="lb" data-page="2.260" data-line="9" id="l2.260.9"></span>πέφυκε· μεταξὺ δὲ ἀμφοτέρων τῶν κεφαλῶν ἡ τοῦ καθήκοντος
<span class="lb" data-page="2.260" data-line="10" id="l2.260.10"></span>εἰς τὸ δέρμα τῆς χειρὸς μυὸς ἔκφυσις τέτακται. καὶ
<span class="lb" data-page="2.260" data-line="11" id="l2.260.11"></span>ταύτῃ πάλιν ὑπόκεινται τῶν δύο μυῶν τῶν τοὺς δακτύλους
<span class="lb" data-page="2.260" data-line="12" id="l2.260.12"></span>κινούντων αἱ κεφαλαὶ, τὴν μεταξὺ χώραν ἅπασαν ἀναπληρούντων
<span class="lb" data-page="2.260" data-line="13" id="l2.260.13"></span>πήχεώς τε καὶ κερκίδος. ὁ μὲν οὗν μικρότερος
<span class="lb" data-page="2.260" data-line="14" id="l2.260.14"></span>αὐτῶν καὶ μέσος ἀκριβῶς τέτακται, καὶ τῆς ἔνδον ἐκφύεται
<span class="lb" data-page="2.260" data-line="15" id="l2.260.15"></span>κεφαλῆς τοῦ βραχίονος, ἐφαπτόμενός πως βραχὺ καὶ τοῦ
<span class="lb" data-page="2.260" data-line="16" id="l2.260.16"></span>πήχεως. ὁ δὲ μόνος ὑποβέβληται <span class="milestone ed1page" data-n="1.126" data-unit="ed1page" id="ed1page.1.126"></span>τούτῳ, κατειληφὼς
<span class="lb" data-page="2.260" data-line="17" id="l2.260.17"></span>οὗτός γε διὰ βάθους ἅπασαν τὴν μεταξὺ χώραν κερκίδος
<span class="lb" data-page="2.260" data-line="18" id="l2.260.18"></span>τε καὶ πήχεως, καὶ μέντοι καὶ συμφυόμενος ἑκατέρῳ τῶν
<span class="lb" data-page="2.260" data-line="19" id="l2.260.19"></span>ὀστῶν τῷ τε πήχει εἰς τὴν προσθίαν αὐτοῦ ἔκφυσιν κατὰ
<span class="pb" data-page="2.261" id="p2.261"></span>
<span class="lb" data-page="2.261" data-line="1" id="l2.261.1"></span>τὰ πρὸς ἀγκῶνα μέρη, καὶ περιφυόμενος τῷ καρπῷ εἰς
<span class="lb" data-page="2.261" data-line="2" id="l2.261.2"></span>τοῦτο τὸ μέρος κατ’ εὐθὺ τῆς εἰς τὸν μικρὸν δάκτυλον
<span class="lb" data-page="2.261" data-line="3" id="l2.261.3"></span>ἐμφύσεως. ἔστι δὲ ἄλλο αὐτοῦ μέρος, ὃ τὴν μὲν αὐτὴν ἀρχὴν
<span class="lb" data-page="2.261" data-line="4" id="l2.261.4"></span>ἔχει τῷ προειρημένῳ μυῒ, τῷ τοὺς τέτταρας δακτύλους
<span class="lb" data-page="2.261" data-line="5" id="l2.261.5"></span>κινοῦντι, κατ’ εὐθὺ δὲ τέτακται τοῦ λιχανοῦ, καθάπερ γε
<span class="lb" data-page="2.261" data-line="6" id="l2.261.6"></span>καὶ τὸ τρίτον αὐτοῦ μέρος τοῖς αὐτοῖς δακτύλοις, ὅπερ δὴ
<span class="lb" data-page="2.261" data-line="7" id="l2.261.7"></span>καὶ μέγιστόν ἐστιν καὶ τὴν μεταξὺ χώραν κατείληφε κερκίδος
<span class="lb" data-page="2.261" data-line="8" id="l2.261.8"></span>τε καὶ πήχεως.
</p>
          </article>

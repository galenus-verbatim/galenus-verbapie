<article xmlns="http://www.w3.org/1999/xhtml" id="urn:cts:greekLit:tlg0057.tlg011.1st1K-grc1:1.9">
<span class="pb page1" data-page="2.263" id="p2.263"></span>
<span class="milestone ed1page page1" data-n="1.126" data-unit="ed1page" id="ed1page.1.126"></span>
<span class="milestone ed2page page1" data-n="4.40" data-unit="ed2page" id="ed2page.4.40"></span>
            <p>
<span class="lb" data-page="2.263" data-line="16" id="l2.263.16"></span>Καί σοι λοιπὸν ἰτέον ἐστὶν ἐπὶ τοὺς κατὰ
<span class="lb" data-page="2.263" data-line="17" id="l2.263.17"></span>ἄκραν τὴν χεῖρα, τοὺς μικρούς. τῶν μὲν οὖν ἐκτὸς μυῶν
<span class="lb" data-page="2.263" data-line="18" id="l2.263.18"></span>συναφαιρεῖν σε χρὴ καὶ τοὺς τένοντας ἅπαντας ἄχρι τῶν
<span class="lb" data-page="2.263" data-line="19" id="l2.263.19"></span>περάτων ὧν ἔχουσι καθ’ ἕκαστον δάκτυλον, οὐ μὰν ἁπάντων
<span class="pb" data-page="2.264" id="p2.264"></span>
<span class="lb" data-page="2.264" data-line="1" id="l2.264.1"></span>γε τῶν ἔνδον, ἀλλὰ πρότερον ἐπισκεψάμενον τοὺς παραπεφυκότας
<span class="lb" data-page="2.264" data-line="2" id="l2.264.2"></span>τοῖς τὸ τρίτον ἄρθρον κινοῦσι τένουσιν μῦς τοὺς
<span class="lb" data-page="2.264" data-line="3" id="l2.264.3"></span>μικροὺς, τότ’ ἤδη πάντας ἀποτέμνειν αὐτούς. οἱ γάρ τοι
<span class="lb" data-page="2.264" data-line="4" id="l2.264.4"></span>μύες οὗτοι τὴν ἀρχὴν μὲν ἔχουσιν ἐκ τῶν τεττάρων περικειμένων
<span class="lb" data-page="2.264" data-line="5" id="l2.264.5"></span>ἀμφιεσμάτων ἑκάστῳ τένοντι, καθήκουσι δέ γε εἰς
<span class="lb" data-page="2.264" data-line="6" id="l2.264.6"></span>τὰ πλάγια μέρη τῶν δακτύλων ἀποφύοντες τένοντα, καθότι
<span class="lb" data-page="2.264" data-line="7" id="l2.264.7"></span>καὶ πρόσθεν εἴρηται, πάνυ λεπτόν. ἀπὸ τοῦ σαρκώδους
<span class="lb" data-page="2.264" data-line="8" id="l2.264.8"></span><span class="milestone ed2page" data-n="4.41" data-unit="ed2page" id="ed2page.4.41"></span>οὖν αὐτοῦ, ὃς κατὰ τὴν πρώτην ἐστὶν ἔκφυσιν,
<span class="lb" data-page="2.264" data-line="9" id="l2.264.9"></span>ἀρχόμενος εἴ τις ἀνατέμνων ἐπιμελῶς ἀποδέρων τε τῶν παρακειμένων
<span class="lb" data-page="2.264" data-line="10" id="l2.264.10"></span>μορίων, ἐξευρήσει τὸν μικρὸν τένοντα παραφυόμενον
<span class="lb" data-page="2.264" data-line="11" id="l2.264.11"></span>ἅπαντι τῷ δακτύλῳ. τέσσαρες δ’, ὥσπερ οἱ τένοντες
<span class="lb" data-page="2.264" data-line="12" id="l2.264.12"></span>οὗτοι, καὶ οἱ μύες εἰσὶν οἵδε μικροῦ καὶ παραμέσου καὶ
<span class="lb" data-page="2.264" data-line="13" id="l2.264.13"></span>μέσου καὶ λιχανοῦ δακτύλου. τὸν γάρ τοι μέγαν ἕτεροι
<span class="lb" data-page="2.264" data-line="14" id="l2.264.14"></span>κινοῦσι δύο μύες, ὁ μὲν ἀπάγων ἐπὶ πλεῖστον ἁπάντων
<span class="lb" data-page="2.264" data-line="15" id="l2.264.15"></span>τῶν δακτύλων, ὁ δὲ προσάγων τῷ λιχανῷ· μακρότερος μὲν
<span class="lb" data-page="2.264" data-line="16" id="l2.264.16"></span>ἐξ ἀνάγκης γενόμενος ὁ μέλλων ἐπὶ πλεῖστον ἀπάξειν, καὶ
<span class="lb" data-page="2.264" data-line="17" id="l2.264.17"></span>διὰ τοῦτο τὴν κεφαλὴν ἔχων ἐκπεφυκυῖαν ἐκ τοῦ πρώτου
<span class="lb" data-page="2.264" data-line="18" id="l2.264.18"></span>κατὰ τὸν καρπὸν ὀστοῦ, βραχύτερος δὲ καὶ πλατύτερος καὶ
<span class="pb" data-page="2.265" id="p2.265"></span>
<span class="lb" data-page="2.265" data-line="1" id="l2.265.1"></span>λοξὰς ἔχων τὰς ἶνας ὁ τὸν λιχανὸν προσάγων αὐτόν. ἐποχεῖται
<span class="lb" data-page="2.265" data-line="2" id="l2.265.2"></span>δ’ οὗτος τοῖς ἄλλοις μυσὶ τοῖς μέλλουσι λεχθήσεσθαι,
<span class="lb" data-page="2.265" data-line="3" id="l2.265.3"></span>τὴν κεφαλὴν ἀνηρτημένην ἔχων εἰς τὸ πρὸ τοῦ μέσου δακτύλου
<span class="lb" data-page="2.265" data-line="4" id="l2.265.4"></span>μετακάρπιον. ὥσπερ δὲ τὸν μέγαν δάκτυλον ἐπὶ πλεῖστον
<span class="lb" data-page="2.265" data-line="5" id="l2.265.5"></span>ἀπάγει τῶν ἄλλων ὁ καὶ τοῦ πρώτου τῶν κατὰ τὸν
<span class="lb" data-page="2.265" data-line="6" id="l2.265.6"></span>καρπὸν ὀστῶν ἐκφυόμενος, οὕτω τὸν μικρὸν ἕτερος τοιοῦτος
<span class="lb" data-page="2.265" data-line="7" id="l2.265.7"></span>μῦς ἐπὶ πλεῖστον ἀπάγει τῶν ἄλλων, ἐκ τοῦ κατ’ ἐκεῖνον
<span class="lb" data-page="2.265" data-line="8" id="l2.265.8"></span>ὀστοῦ τοῦ εὐθέος πρώτου τῶν ἐν καρπῷ τὴν γένεσιν ἔχων,
<span class="lb" data-page="2.265" data-line="9" id="l2.265.9"></span>εἰς ὅπερ καὶ ὁ κάμπτων ὅλον τὸν καρπὸν κατὰ τοῦτο τὸ
<span class="lb" data-page="2.265" data-line="10" id="l2.265.10"></span>μέρος ἐμφύεται τένων. οὗτοι μὲν οὖν οἱ ἑπτὰ μύες εἰκότως
<span class="lb" data-page="2.265" data-line="11" id="l2.265.11"></span>οὐκ ἔλαθον τοὺς ἀνατομικούς· οὐδὲν γὰρ αὐτοῖς ἐπίκειται
<span class="lb" data-page="2.265" data-line="12" id="l2.265.12"></span>σῶμα τεχνικωτέρας ἀφαιρέσεως δεόμενον εἰς τὸ φανῆναι
<span class="lb" data-page="2.265" data-line="13" id="l2.265.13"></span>σαφῶς. οἱ μὲν γὰρ μέχρι πλείστου τόν τε μέγαν καὶ τὸν
<span class="lb" data-page="2.265" data-line="14" id="l2.265.14"></span>μικρὸν ἀπάγοντες μύες οὐ μόνον ὑπ’ οὐδενὸς κατακρύπτονται
<span class="lb" data-page="2.265" data-line="15" id="l2.265.15"></span>μυὸς ἢ τένοντος, ἀλλὰ καὶ πρότεροι γυμνοῦνται τῶν
<span class="lb" data-page="2.265" data-line="16" id="l2.265.16"></span>τοὺς δακτύλους καμπτόντων τενόντων κατὰ τὴν ἀνατομὴν
<span class="lb" data-page="2.265" data-line="17" id="l2.265.17"></span>ἐκείνην, ἐν ᾗ τὸν ὑποπεφυκότα τῷ ψιλῷ καὶ ἀσάρκῳ τῆς
<span class="lb" data-page="2.265" data-line="18" id="l2.265.18"></span>χειρὸς ἔνδον ἀφαιροῦμεν ὑμενώδη τένοντα· τῶν δ’ ἄλλων
<span class="lb" data-page="2.265" data-line="19" id="l2.265.19"></span>ἕκαστος αὐτοῖς τοῖς διὰ βάθος τέτταρσι τένουσι παραπέφυκεν.
<span class="pb" data-page="2.266" id="p2.266"></span>
<span class="lb" data-page="2.266" data-line="1" id="l2.266.1"></span>εἰκότως δ’, ὡς ἔφην, οἱ κατὰ τὸ μετακάρπιον ὑποκείμενοι
<span class="lb" data-page="2.266" data-line="2" id="l2.266.2"></span>τούτοις ἠγνοήθησαν, ὥσπερ κᾀμοὶ μέχρι πολλοῦ.
<span class="lb" data-page="2.266" data-line="3" id="l2.266.3"></span>εἰ μὴ γὰρ ἀφέλοι τις πρότερον αὐτούς τε τοὺς μεγάλους τένοντας,
<span class="lb" data-page="2.266" data-line="4" id="l2.266.4"></span>ὑφ’ ὧν οἱ δάκτυλοι κάμπτονται, καὶ τοὺς νῦν εἰρημένους
<span class="lb" data-page="2.266" data-line="5" id="l2.266.5"></span>μῦς τοὺς ἑπτὰ, τῶν μικρῶν ἐκείνων μυῶν οὐδεὶς
<span class="lb" data-page="2.266" data-line="6" id="l2.266.6"></span>φαίνεται τούτων δ’ ἀρθέντων, ἕν τι συνεχὲς ὁρᾶται σῶμα
<span class="lb" data-page="2.266" data-line="7" id="l2.266.7"></span>σαρκοειδὲς ἐξ ἁπάντων συγκείμενον, ἐπιμελεστέρας διακρίσεως
<span class="lb" data-page="2.266" data-line="8" id="l2.266.8"></span>δεόμενον εἰς τὸ χωρισθῆναι τοὺς μῦς ἀπ’ ἀλλήλων. εἰσὶ
<span class="lb" data-page="2.266" data-line="9" id="l2.266.9"></span>γὰρ καθ’ ἕκαστον δάκτυλον δύο, πρὸς μὲν τὴν πρώτην
<span class="lb" data-page="2.266" data-line="10" id="l2.266.10"></span>ἐξικνούμενοι διάρθρωσιν ἐκ τῶν ἔνδον μερῶν· ἐπιλαμβάνονται
<span class="lb" data-page="2.266" data-line="11" id="l2.266.11"></span>δ’ ἔτι καὶ τῶν πλαγίων. διὸ καὶ τὴν καμπὴν οὐκ ἀπαρέγκλιτον
<span class="lb" data-page="2.266" data-line="12" id="l2.266.12"></span>οὐδ’ ἀῤῥεπῆ ποιοῦνται τὸ πάμπαν, ἀλλὰ βραχύ
<span class="lb" data-page="2.266" data-line="13" id="l2.266.13"></span>τι πρὸς τὸ πλάγιον ἐγκλίνουσιν, ὥσθ’ ἕνα ἕκαστον αὐτῶν
<span class="lb" data-page="2.266" data-line="14" id="l2.266.14"></span>ταθέντα κάμπτειν τὴν πρώτην διάρθρωσιν μετὰ παρεγκλίσεως
<span class="lb" data-page="2.266" data-line="15" id="l2.266.15"></span>βραχείας, ἀμφοτέρους δὲ καθ’ ἕκαστον δάκτυλον εὐθεῖαν
<span class="lb" data-page="2.266" data-line="16" id="l2.266.16"></span>καὶ ἀπαρέγκλιτον ἐργάζεσθαι τὴν καμπήν. ἐκπεφύκασι δ’ οἱ
<span class="lb" data-page="2.266" data-line="17" id="l2.266.17"></span>μὲν ἄλλοι πάντες ἐκ τοῦ κατὰ τὸν καρπόν τε καὶ τὸ μετακάρπιον
<span class="lb" data-page="2.266" data-line="18" id="l2.266.18"></span>συνδέσμου, κατ’ αὐτὴν σχεδὸν τὴν συνάρθρωσιν
<span class="lb" data-page="2.266" data-line="19" id="l2.266.19"></span>τῶν ὀστῶν. οἱ δὲ τοῦ μεγάλου καλουμένου τὴν ἔκφυσιν
<span class="pb" data-page="2.267" id="p2.267"></span>
<span class="lb" data-page="2.267" data-line="1" id="l2.267.1"></span>ὑψηλοτέραν ἔχουσι τούτων, ἐκ μὲν τοῦ συνδέσμου καὶ αὐτοὶ
<span class="lb" data-page="2.267" data-line="2" id="l2.267.2"></span>πεφυκότες, οὐ μὴν τῶν εἰρημένων ὀστῶν, ἀλλὰ τοῦ
<span class="lb" data-page="2.267" data-line="3" id="l2.267.3"></span>σφίγγοντος τὰς δύο κεφαλὰς τῶν μεγάλων μυῶν, ὑφ’ ὧν οἱ
<span class="lb" data-page="2.267" data-line="4" id="l2.267.4"></span>δάκτυλοι κινοῦνται. <span class="milestone ed1page" data-n="1.127" data-unit="ed1page" id="ed1page.1.127"></span>ἐκπέφυκε δ’ ὁ σύνδεσμος. οὗτος
<span class="lb" data-page="2.267" data-line="5" id="l2.267.5"></span>ἐκ τῶν κατὰ τὸν καρπὸν ὀστῶν ἑκατέρωθεν, οὔτε τῶν τοῦ
<span class="lb" data-page="2.267" data-line="6" id="l2.267.6"></span>πήχεως ἐφαπτόμενος περάτων, οὔτε τῆς ἀρχῆς τῶν μετὰ τὸ
<span class="lb" data-page="2.267" data-line="7" id="l2.267.7"></span>μετακάρπιον ὀστῶν. ἐὰν δὲ καὶ τούτους ἀφέλῃς τοὺς μῦς,
<span class="lb" data-page="2.267" data-line="8" id="l2.267.8"></span>οὐκ ἔτι ἄλλος ὑπολειφθήσεταί σοι δεόμενος ἀνατομῆς οὔτε
<span class="lb" data-page="2.267" data-line="9" id="l2.267.9"></span>τῶν κατ’ ἄκραν τὴν χεῖρα μυῶν, οὔτε τῶν καθ’ ὅλον τὸν
<span class="lb" data-page="2.267" data-line="10" id="l2.267.10"></span>πῆχυν, ἀλλ’ ἐπὶ τὴν τῶν ὀστῶν σύνθεσιν ἰέναι σε χρὴ
<span class="lb" data-page="2.267" data-line="11" id="l2.267.11"></span>τοὐντεῦθεν ἐπισκοπούμενον, ὁπόσα τε τὸν ἀριθμόν εἰσιν,
<span class="lb" data-page="2.267" data-line="12" id="l2.267.12"></span>ὅπως τε ἔχοντα πρὸς ἄλληλα, καὶ ὅπως συγκείμενα. λέλεκται
<span class="lb" data-page="2.267" data-line="13" id="l2.267.13"></span>δὲ περὶ αὐτῶν αὐτάρκως ἐν τῷ περὶ τῶν ὀστῶν
<span class="lb" data-page="2.267" data-line="14" id="l2.267.14"></span>συγγράμματι.
</p>
          </article>

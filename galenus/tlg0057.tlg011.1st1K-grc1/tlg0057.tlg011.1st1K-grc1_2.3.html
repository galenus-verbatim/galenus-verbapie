<article xmlns="http://www.w3.org/1999/xhtml" id="urn:cts:greekLit:tlg0057.tlg011.1st1K-grc1:2.3">
<span class="pb page1" data-page="2.287" id="p2.287"></span>
<span class="milestone ed1page page1" data-n="1.129" data-unit="ed1page" id="ed1page.1.129"></span>
<span class="milestone ed2page page1" data-n="4.48" data-unit="ed2page" id="ed2page.4.48"></span>
            <p>
<span class="lb" data-page="2.287" data-line="3" id="l2.287.3"></span>Οὐ μὴν οὕτω γ’ ἔπραξαν οἱ ἀνατομικοί·
<span class="lb" data-page="2.287" data-line="4" id="l2.287.4"></span>φαίνονται γὰρ ἀκριβέστερον μὲν ἐξειργασμένοι τῆς ἀνατομικῆς
<span class="lb" data-page="2.287" data-line="5" id="l2.287.5"></span>τό τ’ ἄχρηστον ὅλως τοῖς ἰατροῖς καὶ τὸ βραχεῖαν
<span class="lb" data-page="2.287" data-line="6" id="l2.287.6"></span>ἢ ὀλιγάκις ὠφέλειαν παρεχόμενον, ἀμελέστερον δὲ τὸ κατεπεῖγόν
<span class="lb" data-page="2.287" data-line="7" id="l2.287.7"></span>τε καὶ χρησιμώτατον ἀναγκαιότατόν τε καὶ πᾶσιν
<span class="lb" data-page="2.287" data-line="8" id="l2.287.8"></span>ἐγνῶσθαι. τοῦτο δ’ ἐστὶν, ὡς ἔφην, τὸ κατὰ τοὺς μῦς,
<span class="lb" data-page="2.287" data-line="9" id="l2.287.9"></span>καὶ τὰ νεῦρα, καὶ τὰς ἀρτηρίας, καὶ τὰς φλέβας, οὐχ ὅσα
<span class="lb" data-page="2.287" data-line="10" id="l2.287.10"></span>περὶ καρδίαν εἰσὶν, ἤ τι τῶν σπλάγχνων, ἀλλὰ ὅσα ἐν
<span class="lb" data-page="2.287" data-line="11" id="l2.287.11"></span>σκέλεσι καὶ χερσὶ, καὶ τοῦ θώρακος ἔξω κατὰ ῥάχιν, ἢ
<span class="lb" data-page="2.287" data-line="12" id="l2.287.12"></span>στῆθος ἢ πλευρὰς, ἢ ὠμοπλάτας, ἡ ὑπογάστριον, ἢ τράχηλον,
<span class="lb" data-page="2.287" data-line="13" id="l2.287.13"></span>ἢ κεφαλὴν ὁρᾶται. οἶδα γοῦν ὁσημέραι τοὺς τούτων
<span class="lb" data-page="2.287" data-line="14" id="l2.287.14"></span>ἀμαθεῖς δεδιότας τε τὰ μὴ φοβερὰ καὶ θαῤῥοῦντας τὰ
<span class="lb" data-page="2.287" data-line="15" id="l2.287.15"></span>φοβερά. τοιοῦτος γὰρ ἦν καὶ ὁ τὸν ἔξω τοῦ μηροῦ μῦν τὸν
<span class="lb" data-page="2.287" data-line="16" id="l2.287.16"></span>πλατὺν ὑποπτεύων ὡς ἐπίκαιρον, ᾧ μήτε τένων ὑπάρχει
<span class="lb" data-page="2.287" data-line="17" id="l2.287.17"></span>μέγας, <span class="milestone ed2page" data-n="4.49" data-unit="ed2page" id="ed2page.4.49"></span>μητ’ ἀρτηρία, μήτε φλὲψ, μήτε ἐνέργεια τῶν
<span class="pb" data-page="2.288" id="p2.288"></span>
<span class="lb" data-page="2.288" data-line="1" id="l2.288.1"></span>ἀναγκαίων τινὸς ἐν σκέλεσι κινήσεων ἡγουμένη, καθάπερ ἡ
<span class="lb" data-page="2.288" data-line="2" id="l2.288.2"></span>τῶν ἐκτεινόντων τε καὶ καμπτόντων τὴν κατὰ γόνυ διάρθρωσιν.
<span class="lb" data-page="2.288" data-line="3" id="l2.288.3"></span>ὅλης οὖν καὶ τῆς ἀνατομῆς τὸ χρησιμώτατον ἐν
<span class="lb" data-page="2.288" data-line="4" id="l2.288.4"></span>τούτοις ἐστὶν, ὧν μάλιστα παραλελοίπασι τὴν ἀκρίβειαν οἱ
<span class="lb" data-page="2.288" data-line="5" id="l2.288.5"></span>περὶ τὰς ἀνατομὰς δεινοί. βέλτιον γὰρ ἦν, οὐ πόσους ἔχει
<span class="lb" data-page="2.288" data-line="6" id="l2.288.6"></span>καθ’ ἕκαστον τῶν στομάτων ὑμένας ἡ καρδία γιγνώσκειν,
<span class="lb" data-page="2.288" data-line="7" id="l2.288.7"></span>οὐδὲ πόσαι φλέβες αὐτὴν τρέφουσιν, ἢ πόθεν, ἢ πῶς φερόμεναι,
<span class="lb" data-page="2.288" data-line="8" id="l2.288.8"></span>καὶ πῶς τὸ τῶν ἀπ’ ἐγκεφάλου συζυγιῶν ἀποσχιζόμενον
<span class="lb" data-page="2.288" data-line="9" id="l2.288.9"></span>εἰς αὐτὴν ἀφικνεῖται νεῦρον, ἀλλ’ ὑπὸ τίνων μὲν
<span class="lb" data-page="2.288" data-line="10" id="l2.288.10"></span>ἐκτείνεται βραχίων, καὶ πῆχυς, καὶ καρπὸς, καὶ μηρὸς, καὶ
<span class="lb" data-page="2.288" data-line="11" id="l2.288.11"></span>κνήμη, καὶ ποὺς μυῶν, <span class="milestone ed1page" data-n="1.130" data-unit="ed1page" id="ed1page.1.130"></span>ὑπὸ τίνων τε κάμπτεται· τίνες
<span class="lb" data-page="2.288" data-line="12" id="l2.288.12"></span>δὲ εἰς τὰ πλάγια μέρη περιάγουσιν ἕκαστον τῶν εἰρημένων
<span class="lb" data-page="2.288" data-line="13" id="l2.288.13"></span>μορίων, ὁπόσα τε καθ’ ἕκαστόν ἐστιν νεῦρα, καὶ ὁπόθεν
<span class="lb" data-page="2.288" data-line="14" id="l2.288.14"></span>ὡρμημένα, καὶ ὅπως τεταγμένα, καὶ ποῦ μὲν ὑπόκειται
<span class="lb" data-page="2.288" data-line="15" id="l2.288.15"></span>φλὲψ ἢ ἀρτηρία μεγάλη, ποῦ δὲ σμικρά. ταῦτα γὰρ οὕτως
<span class="lb" data-page="2.288" data-line="16" id="l2.288.16"></span>εἰσὶν ἀναγκαῖα τοῖς ἰατροῖς, ὥστ’ οὐδ’ οἱ κατὰ τῆς
<span class="lb" data-page="2.288" data-line="17" id="l2.288.17"></span>ἀνατομῆς γράψαντες ὅλας βίβλους ἐμπειρικοὶ καταγνῶναι
<span class="lb" data-page="2.288" data-line="18" id="l2.288.18"></span>τῆς ἐπιστήμης αὐτῶν ἐτόλμησαν, ἀλλ’ ὁμολογοῦσιν, εἶναι
<span class="pb" data-page="2.289" id="p2.289"></span>
<span class="lb" data-page="2.289" data-line="1" id="l2.289.1"></span>χρησιμωτάτην ἁπάντων τῶν τοιούτων τὴν γνῶσιν· ἐκ δὲ τῶν
<span class="lb" data-page="2.289" data-line="2" id="l2.289.2"></span>ἑκάστοτε γιγνομένων τραυμάτων αὐτάρκως διδάσκεσθαί φασι
<span class="lb" data-page="2.289" data-line="3" id="l2.289.3"></span>τὴν φύσιν αὐτῶν. τούτους μέν γε θαυμάσειεν ἄν τις τῆς
<span class="lb" data-page="2.289" data-line="4" id="l2.289.4"></span>προπετείας. ὅπου γὰρ οὐδ’ οἱ μετὰ σχολῆς πολλῆς ἐπὶ τὴν
<span class="lb" data-page="2.289" data-line="5" id="l2.289.5"></span>ἀνατομὴν αὐτῶν ἐλθόντες ἠκριβώκασι τὴν θεωρίαν, σχολῇ
<span class="lb" data-page="2.289" data-line="6" id="l2.289.6"></span>γε ἄν τις ἐκ τῆς τῶν τραυμάτων θέας διδαχθείη. ταῦτ’
<span class="lb" data-page="2.289" data-line="7" id="l2.289.7"></span>οὖν ἐπὶ μὲν τοῦ θρόνου τις ὑψηλὸς καθήμενος δύναται
<span class="lb" data-page="2.289" data-line="8" id="l2.289.8"></span>λέγειν τοῖς μαθηταῖς, ἐπ’ αὐτῶν δὲ τῶν ἔργων τῆς τέχνης
<span class="lb" data-page="2.289" data-line="9" id="l2.289.9"></span>οὐ δύναται διδάξαι, πρῶτος αὐτὸς ἀγνοῶν ἅπαντα τῶν εἰρημένων
<span class="lb" data-page="2.289" data-line="10" id="l2.289.10"></span>ὀργάνων τοῦ ζώου τὰ μόρια· μόνα γὰρ, ὅσα προφανῶς
<span class="lb" data-page="2.289" data-line="11" id="l2.289.11"></span>ὑπὸ τῷ δέρματι φαίνεται, γινώσκουσιν οἱ πάνυ δοκοῦντες
<span class="lb" data-page="2.289" data-line="12" id="l2.289.12"></span>αὐτῶν εἶναι τρίβωνες. οὔκουν χρὴ διὰ λόγων ἰέναι τοιούτοις
<span class="lb" data-page="2.289" data-line="13" id="l2.289.13"></span>ἀνδράσιν, οὐδὲ φιλοτιμεῖσθαι δεικνύειν, ὡς οὐ μόνον
<span class="lb" data-page="2.289" data-line="14" id="l2.289.14"></span>ἡ κατὰ περίπτωσιν ἀνατομὴ καὶ τραυματικὴ θέα, ταῦτα
<span class="lb" data-page="2.289" data-line="15" id="l2.289.15"></span>γὰρ ἐκείνων τὰ ῥήματα, διδάσκειν ἀκριβῶς ἑκάστου τῶν μορίων
<span class="lb" data-page="2.289" data-line="16" id="l2.289.16"></span>τὴν φύσιν οὐχ οἷαί τέ εἰσιν, ἀλλ’ οὐδὲ κατ’ ἐπιτήδευσιν,
<span class="lb" data-page="2.289" data-line="17" id="l2.289.17"></span>ἄνευ τοῦ πολλάκις ἐπὶ πολλῶν γεγυμνάσθαι μετὰ
<span class="lb" data-page="2.289" data-line="18" id="l2.289.18"></span>παραγγελμάτων, ὧν ἐγὼ κατὰ τήνδε τὴν πραγματείαν διέρχομαι.
<span class="pb" data-page="2.290" id="p2.290"></span>
<span class="lb" data-page="2.290" data-line="1" id="l2.290.1"></span>τῶν μὲν οὖν ἐμπειρικῶν ἰατρῶν ἧττον ἄν τις φροντίσειεν,
<span class="lb" data-page="2.290" data-line="2" id="l2.290.2"></span>ἐριζόντων προφανῶς, μέμψασθαι δὲ δεῖ καὶ ἅπασι
<span class="lb" data-page="2.290" data-line="3" id="l2.290.3"></span>τοῖς ἀνατομικοῖς ὀλιγώρως τὰ τοιαῦτα ζητήσασιν. ὅπου γὰρ
<span class="lb" data-page="2.290" data-line="4" id="l2.290.4"></span>οὐκ ὀλίγους τένοντας ἠγνοήκασι μυῶν, ἢ τοὺς μῦς ὅλους ἐπ’
<span class="lb" data-page="2.290" data-line="5" id="l2.290.5"></span>ἐνίων μορίων, τί χρὴ νομίζειν αὐτοὺς πεπονθέναι περὶ τὴν
<span class="lb" data-page="2.290" data-line="6" id="l2.290.6"></span>τῶν νεύρων φύσιν, εἰς ἄκραν μὲν ἡκόντων ἐνίοτε λεπτότητα,
<span class="lb" data-page="2.290" data-line="7" id="l2.290.7"></span>μεγίστην δ’ ἐχόντων τὴν δύναμιν; ἐγὼ τοίνυν παρακαλῶ
<span class="lb" data-page="2.290" data-line="8" id="l2.290.8"></span>τοὺς νέους, ἐάσαντας ἐν τῷ παρόντι τὰς ἐγκεφάλου
<span class="lb" data-page="2.290" data-line="9" id="l2.290.9"></span>τε καὶ καρδίας, καὶ γλώττης, καὶ πνεύμονος, ἥπατός τε
<span class="lb" data-page="2.290" data-line="10" id="l2.290.10"></span>καὶ σπληνὸς, καὶ νεφρῶν, καὶ στομάχου, καὶ λάρυγγος,
<span class="lb" data-page="2.290" data-line="11" id="l2.290.11"></span>ἐμβρύων τε καὶ μήτρας ἐγκύμονος ἀνατομὰς, ἐκμαθεῖν πρότερον,
<span class="lb" data-page="2.290" data-line="12" id="l2.290.12"></span>ὅπως μὲν ὁ βραχίων διήρθρωται, καὶ ὠμοπλάτη τε
<span class="lb" data-page="2.290" data-line="13" id="l2.290.13"></span>καὶ πῆχυς, ὅπως δὲ τῶν ἄλλων ἕκαστα τῶν κατὰ κῶλα,
<span class="lb" data-page="2.290" data-line="14" id="l2.290.14"></span>τίνες τε οἱ κινοῦντες αὐτὰ μύες εἰσὶ, καὶ τίνα τὰ νεῦρα,
<span class="lb" data-page="2.290" data-line="15" id="l2.290.15"></span>καὶ τίνες ἀρτηρίαι καὶ φλέβες ἐν ἑκάστῳ τῶν μορίων ὑπάρχουσι.
<span class="lb" data-page="2.290" data-line="16" id="l2.290.16"></span>καὶ δι’ αὐτό γε τοῦτο προὔταξα τὰς χειρὸς καὶ σκέλους
<span class="lb" data-page="2.290" data-line="17" id="l2.290.17"></span>ἀνατομικὰς ἐγχειρήσεις ἁπασῶν τῶν ἄλλων, ἐπὶ τὰ
<span class="pb" data-page="2.291" id="p2.291"></span>
<span class="lb" data-page="2.291" data-line="1" id="l2.291.1"></span>κατεπείγοντα καὶ μεγάλην χρείαν τῇ τέχνῃ παρέχοντα
<span class="lb" data-page="2.291" data-line="2" id="l2.291.2"></span>πρῶτον ἰέναι τοὺς νέους ἀξιῶν. εὐθέως δέ μοι τοῦτο καὶ
<span class="lb" data-page="2.291" data-line="3" id="l2.291.3"></span>τὴν αὐτὴν τάξιν τῆς διδασκαλίας ἔμελλε παρέξειν τῇ γεγενημένῃ
<span class="lb" data-page="2.291" data-line="4" id="l2.291.4"></span>κατὰ τὴν περὶ χρείας μορίων πραγματείαν, <span class="milestone ed2page" data-n="4.50" data-unit="ed2page" id="ed2page.4.50"></span>ἥτις,
<span class="lb" data-page="2.291" data-line="5" id="l2.291.5"></span>ὡς ἔφην, οὐχ ἧττον τοῖς φιλοσόφοις ἢ ἰατροῖς ἐστι χρήσιμος.
<span class="lb" data-page="2.291" data-line="6" id="l2.291.6"></span>ἀλλ’ ἐν ἐκείνῃ μὲν τῇ πραγματείᾳ, διότι περὶ τῶν
<span class="lb" data-page="2.291" data-line="7" id="l2.291.7"></span>ἐν ἀνθρώπου σώματι μορίων ὁ λόγος ἦν μοι, διὰ τοῦτο
<span class="lb" data-page="2.291" data-line="8" id="l2.291.8"></span>προὔταξα τὸν περὶ χειρῶν, ἐπειδὴ τοῦτο τὸ μόριον ἴδιόν
<span class="lb" data-page="2.291" data-line="9" id="l2.291.9"></span>ἐστιν ἀνθρώπου· νυνὶ δ’, ὡς ἔφην, οὐδὲ τούτου μόνον,
<span class="lb" data-page="2.291" data-line="10" id="l2.291.10"></span>ἀλλ’ ἔτι δὴ καὶ μᾶλλον ἕνεκα τοῦ γυμνάσαι τοὺς νέους ἐν
<span class="lb" data-page="2.291" data-line="11" id="l2.291.11"></span>πρώτοις τοῖς ἀναγκαιοτάτοις. ὡς νῦν γε τοὐναντίον ὁρῶ
<span class="lb" data-page="2.291" data-line="12" id="l2.291.12"></span>πράττοντας αὐτοὺς, ὅσοι γε μεταχειρίζεσθαι τὴν ἀνατομικὴν
<span class="lb" data-page="2.291" data-line="13" id="l2.291.13"></span>θεωρίαν ἀξιοῦσιν. ἀγνοοῦσι γὰρ ἔτι, ποίᾳ φλεβὶ τῶν κατ’
<span class="lb" data-page="2.291" data-line="14" id="l2.291.14"></span>ἀγκῶνα νεῦρον, ἢ κεφαλὴ μυὸς, ἢ ἀπονεύρωσις, ἢ ἀρτηρία
<span class="lb" data-page="2.291" data-line="15" id="l2.291.15"></span>τις ὑπόκειται, καὶ διὰ τοῦτο ἐν ταῖς φλεβοτομίαις μέγιστα
<span class="lb" data-page="2.291" data-line="16" id="l2.291.16"></span>σφαλλόμενοι, καρδίαν ἀνατέμνουσι καὶ γλῶτταν βοείαν,
<span class="lb" data-page="2.291" data-line="17" id="l2.291.17"></span>οὐδ’ αὐτὸ τοῦτο γιγνώσκοντες, ὡς ἔστιν ἀνομοιότατον ταῖς
<span class="lb" data-page="2.291" data-line="18" id="l2.291.18"></span>ἀνθρώπων.
</p>
          </article>

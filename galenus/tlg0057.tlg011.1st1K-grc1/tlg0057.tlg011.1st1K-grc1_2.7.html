<article xmlns="http://www.w3.org/1999/xhtml" id="urn:cts:greekLit:tlg0057.tlg011.1st1K-grc1:2.7">
<span class="pb page1" data-page="2.315" id="p2.315"></span>
<span class="milestone ed1page page1" data-n="1.134" data-unit="ed1page" id="ed1page.1.134"></span>
<span class="milestone ed2page page1" data-n="4.57" data-unit="ed2page" id="ed2page.4.57"></span>
            <p>
<span class="lb" data-page="2.315" data-line="12" id="l2.315.12"></span>Μεταβῆναι δ’ ἤδη καιρὸς ἐπὶ τοὺς περὶ
<span class="lb" data-page="2.315" data-line="13" id="l2.315.13"></span>τὴν κνήμην μῦς, δυναμένους μὲν, ὡς εἴρηται, καὶ πρὸ τῶν
<span class="lb" data-page="2.315" data-line="14" id="l2.315.14"></span>κατ’ ἰσχίον ἀνατέμνεσθαι, δυναμένους δὲ καὶ πρώτους
<span class="lb" data-page="2.315" data-line="15" id="l2.315.15"></span>ἁπάντων, ἐάν τις ἀφέλῃ τοὺς καθήκοντας εἰς τὴν κνήμην ἐκ
<span class="lb" data-page="2.315" data-line="16" id="l2.315.16"></span>τῶν παρὰ μηροῦ μυῶν. ἀφῃρημένων γὰρ αὐτῶν ἐναργῶς
<span class="lb" data-page="2.315" data-line="17" id="l2.315.17"></span>ὁρῶνται δύο μυῶν κεφαλαὶ τὴν ἔκφυσιν ἐκ τῆς ὀπίσω χώρας
<span class="lb" data-page="2.315" data-line="18" id="l2.315.18"></span>τοῦ μηροῦ λαμβάνουσαι, κατ’ ἐκεῖνα μάλιστα τὰ μέρη, καθ’,
<span class="pb" data-page="2.316" id="p2.316"></span>
<span class="lb" data-page="2.316" data-line="1" id="l2.316.1"></span>ἃ τῶν κονδύλων ἐστιν ἡ ῥίζα. καὶ τοίνυν καὶ περιλαμβάνουσι
<span class="lb" data-page="2.316" data-line="2" id="l2.316.2"></span>τοὺς κονδύλους τούτους αἱ τῶν μυῶν κεφαλαί. καὶ
<span class="lb" data-page="2.316" data-line="3" id="l2.316.3"></span>διὰ τοῦτο ἐπίφυσιν ἔχουσι χονδρώδη τε καὶ κοίλην κοινὴν
<span class="lb" data-page="2.316" data-line="4" id="l2.316.4"></span>πρὸς τὸ κυρτότατον ἑκατέρου τοῦ κατ’ αὐτὴν κονδύλου.
<span class="lb" data-page="2.316" data-line="5" id="l2.316.5"></span>διελθοῦσαι δὲ τὴν ἰγνύαν αἱ κεφαλαὶ κατὰ τὸν τῆς γαστροκνημίας
<span class="lb" data-page="2.316" data-line="6" id="l2.316.6"></span>καλούμενον τόπον, ἀλλήλους μιγνύντες γεννῶσι μῦν
<span class="lb" data-page="2.316" data-line="7" id="l2.316.7"></span>ἕνα. κατ’ αὐτὸ τοῦτο τῆς ἔξωθεν κεφαλῆς ἀποσχίζεται μέρος
<span class="lb" data-page="2.316" data-line="8" id="l2.316.8"></span>οὐ σμικρὸν, αὐτὸ καθ’ αὑτὸ μῦς γιγνόμενον, εἰς τένοντα
<span class="lb" data-page="2.316" data-line="9" id="l2.316.9"></span>πλατὺν ἀτρέμα τελευτῶν, ὃς ὑποφύεται τῷ ποδὶ,
<span class="lb" data-page="2.316" data-line="10" id="l2.316.10"></span>καθάπερ ἐπὶ τῆς χειρὸς ἐν τῷ πρὸ τούτου λέλεκται γράμματι.
<span class="lb" data-page="2.316" data-line="11" id="l2.316.11"></span>γυμνώσεις οὖν αὐτὸν ὁμοίως ἐκείνῳ διττῶς, ὡς εἴρηται,
<span class="lb" data-page="2.316" data-line="12" id="l2.316.12"></span>θεάσῃ τε σαφῶς ὁμοειδῆ τε καὶ συμφυῆ τῷ λεγομένῳ
<span class="lb" data-page="2.316" data-line="13" id="l2.316.13"></span>μυῒ. τοῦ δὲ κατὰ τὴν γαστροκνημίαν, ὡς εἶπον, ἄρτι γεννηθέντος
<span class="lb" data-page="2.316" data-line="14" id="l2.316.14"></span>μυὸς ἐξ ἀμφοτέρων τῶν κεφαλῶν ἀπόφυσις γίγνεται
<span class="lb" data-page="2.316" data-line="15" id="l2.316.15"></span>τένοντος, ὑποκειμένη καὶ ψαύουσα τῆς προειρημένης.
<span class="lb" data-page="2.316" data-line="16" id="l2.316.16"></span><span class="milestone ed2page" data-n="4.58" data-unit="ed2page" id="ed2page.4.58"></span>ἐμφύεται δὲ τοῖς ὀπίσω τῆς πτέρνης πέρασιν, ἕλκειν
<span class="lb" data-page="2.316" data-line="17" id="l2.316.17"></span>αὐτὴν εἰς ἐκεῖνα δυναμένη. τούτῳ τῷ τένοντι συνεχῆ κατάφυσιν
<span class="pb" data-page="2.317" id="p2.317"></span>
<span class="lb" data-page="2.317" data-line="1" id="l2.317.1"></span>ὑψηλοτέραν εὑρήσεις ἑτέρου μυὸς ἐκ τῆς κνήμης πεφυκότος,
<span class="lb" data-page="2.317" data-line="2" id="l2.317.2"></span>ὡς τὰ πολλὰ πελιδνοῦ τὴν χροιάν· ἡ κεφαλὴ δὲ
<span class="lb" data-page="2.317" data-line="3" id="l2.317.3"></span>αὐτοῦ κατὰ τὸ τῆς περόνης ὑψηλότατόν ἐστιν. οὗτοι μὲν
<span class="lb" data-page="2.317" data-line="4" id="l2.317.4"></span>οἱ μύες ὀπίσω τεταγμένοι κατὰ τὴν γαστροκνημίαν, εἴτε τρεῖς
<span class="lb" data-page="2.317" data-line="5" id="l2.317.5"></span>ἐθέλεις αὐτοὺς, εἴτε τέτταρας ἀριθμεῖν, εἴς τε τὴν πτέρναν,
<span class="lb" data-page="2.317" data-line="6" id="l2.317.6"></span>ὡς εἴρηται, καὶ τὸ κάτω τοῦ ποδὸς ἀφικνοῦνται. συνεχεῖς
<span class="lb" data-page="2.317" data-line="7" id="l2.317.7"></span>δὲ αὐτοῖς ἕτεροι μύες εἰσὶν, οὐκ ἔτ’ ἀκριβῶς ἐν τοῖς ὀπίσω,
<span class="lb" data-page="2.317" data-line="8" id="l2.317.8"></span>μᾶλλον δὲ ἐν τοῖς πλαγίοις μέρεσι τοῖς ἔνδον τῆς κνήμης
<span class="lb" data-page="2.317" data-line="9" id="l2.317.9"></span>πεφυκότες, εἰς τὰ κάτω τοῦ ποδὸς ἀφικνούμενοι πάντες.
<span class="lb" data-page="2.317" data-line="10" id="l2.317.10"></span>ἔνθα δὲ πρῶτον ἀποφύουσι τοὺς τένοντας, ἐνταῦθα σύνδεσμος
<span class="lb" data-page="2.317" data-line="11" id="l2.317.11"></span>αὐτοῖς ἔξωθεν ἐπιβέβληται, διήκων ἐκ τῆς κνήμης εἰς τὴν
<span class="lb" data-page="2.317" data-line="12" id="l2.317.12"></span>πτέρναν· ὃν διελὼν εὐθείᾳ τομῇ, καθάπερ ἐπὶ τῆς χειρὸς
<span class="lb" data-page="2.317" data-line="13" id="l2.317.13"></span>εἴρηται, κᾄπειτα τοῖς τένουσιν ἀκολουθῶν, εὑρήσεις αὐτοὺς
<span class="lb" data-page="2.317" data-line="14" id="l2.317.14"></span>εἰς τοὺς δακτύλους ἐμφυομένους. οὐ μὴν, ὥσπερ ἐπὶ τῆς
<span class="lb" data-page="2.317" data-line="15" id="l2.317.15"></span>χειρὸς, ὁ μὲν ἕτερος αὐτῶν τὸ μέσον ἄρθρον, ὁ δ’ ἕτερος
<span class="lb" data-page="2.317" data-line="16" id="l2.317.16"></span>τὸ πρῶτόν τε καὶ τρίτον, ἀλλ’ ἀμφότεροι τὸ πρῶτον καὶ
<span class="lb" data-page="2.317" data-line="17" id="l2.317.17"></span>τὸ δεύτερον καὶ τὸ τρίτον κινοῦσι, πλὴν τοῦ μεγάλου δηλονότι
<span class="lb" data-page="2.317" data-line="18" id="l2.317.18"></span>δακτύλου· πρὸς γὰρ τὸ δεύτερον καὶ τρίτον ὁ τένων
<span class="lb" data-page="2.317" data-line="19" id="l2.317.19"></span>ὁ κινῶν αὐτὸν ἀφικνεῖται, καθάπερ ἐπὶ τῆς χειρός.
<span class="pb" data-page="2.318" id="p2.318"></span>
<span class="lb" data-page="2.318" data-line="1" id="l2.318.1"></span>ἐπιπλέκονται δ’ ἀλλήλαις καὶ αἱ τῶν εἰρημένων δύο κεφαλῶν
<span class="lb" data-page="2.318" data-line="2" id="l2.318.2"></span>ἀποφύσεις οὐχ ὡσαύτως ἀεί· πολλάκις γὰρ ὁ ἕτερος
<span class="lb" data-page="2.318" data-line="3" id="l2.318.3"></span>αὐτῶν μῦς τόν θ’ οἷον λιχανὸν καὶ τὸν μικρὸν δάκτυλον,
<span class="lb" data-page="2.318" data-line="4" id="l2.318.4"></span>ὁ δ’ ἕτερος τὸν μέσον καὶ τὸν παράμεσον, ἀμφότεροι δὲ
<span class="lb" data-page="2.318" data-line="5" id="l2.318.5"></span>κοιναῖς ἀποφύσεσιν ἑνωθέντες τὸν μέγαν κινοῦσιν· ἔσθ’
<span class="lb" data-page="2.318" data-line="6" id="l2.318.6"></span>ὅτε δ’ ἑτέρως ἡ μίξις αὐτῶν γίνεται. τούτων μὲν οὖν τενόντων
<span class="lb" data-page="2.318" data-line="7" id="l2.318.7"></span>αἱ κεφαλαὶ μεταξὺ πτέρνης καὶ κνήμης τεταγμέναι,
<span class="lb" data-page="2.318" data-line="8" id="l2.318.8"></span>καθότι πρόσθεν εἴρηται, τούτῳ μόνῳ διαφέρουσι, τῷ τὴν
<span class="lb" data-page="2.318" data-line="9" id="l2.318.9"></span>ἑτέραν αὐτῶν κατὰ τὸ πέρας ἐπικεῖσθαι τοῦ ἀστραγάλου
<span class="lb" data-page="2.318" data-line="10" id="l2.318.10"></span>τὸ κάτω, καθ’ ὃ τῇ πτέρνῃ παράκειται, σύνδεσμόν τινα
<span class="lb" data-page="2.318" data-line="11" id="l2.318.11"></span>πάλιν ἔχουσα ἴδιον ἔξωθεν τοῦ κοινοῦ. τρίτος δ’ ἄλλος
<span class="lb" data-page="2.318" data-line="12" id="l2.318.12"></span>τένων αὐτῷ τῷ πέρατι τῆς κνήμης παραπέφυκεν, ἐπὶ τούτου
<span class="lb" data-page="2.318" data-line="13" id="l2.318.13"></span>στηριζόμενος, ὑπὸ συνδέσμου πάλιν ἰδίου καὶ οὗτος
<span class="lb" data-page="2.318" data-line="14" id="l2.318.14"></span>σφιγγόμενος, ὅστις καὶ αὐτὸς κάμπτει εἰς τοὐπίσω ὅλον τὸν
<span class="lb" data-page="2.318" data-line="15" id="l2.318.15"></span>πόδα, καθάπερ οἱ εἰς τὴν πτέρναν ἐμφυόμενοι. καταφύεται
<span class="lb" data-page="2.318" data-line="16" id="l2.318.16"></span>δ’ αὐτοῦ τὸ πέρας εἰς τὸ πρῶτον ὀστοῦν τοῦ ταρσοῦ
<span class="lb" data-page="2.318" data-line="17" id="l2.318.17"></span>τὸ ἔνδον. ἀνατμηθέντων δ’ ἑκάστων τούτων, μεταβαίνειν
<span class="lb" data-page="2.318" data-line="18" id="l2.318.18"></span>αὖθις ἐπὶ τοὺς ἐν τοῖς ἔξω μέρεσι τῆς κνήμης τεταγμένους
<span class="pb" data-page="2.319" id="p2.319"></span>
<span class="lb" data-page="2.319" data-line="1" id="l2.319.1"></span>μῦς, οἵτινες, ὅσον μὲν ἐπὶ ταῖς ἄνωθεν ἐκφύσεσι, τρεῖς
<span class="lb" data-page="2.319" data-line="2" id="l2.319.2"></span>εἰσιν, ὅσον δ’ ἐπὶ τοῖς τένουσι καὶ τῇ διαφορᾷ τῶν κινήσεων,
<span class="lb" data-page="2.319" data-line="3" id="l2.319.3"></span>ᾗ μάλιστα χρὴ προσέχειν, πλείους. τούτους οὖν τοὺς
<span class="lb" data-page="2.319" data-line="4" id="l2.319.4"></span>ὑμένας ἀφελὼν κᾀνταῦθα, τοὺς ὑπὸ τῷ δέρματι, θεάσῃ
<span class="lb" data-page="2.319" data-line="5" id="l2.319.5"></span>σύνδεσμον ἀνάλογον τῷ τῆς χειρὸς ἔξωθεν, ὑφ’ ὃν πάντες
<span class="lb" data-page="2.319" data-line="6" id="l2.319.6"></span>ἦσαν οἱ τοὺς δακτύλους ἐκτείνοντες τένοντες. ἀλλ’ οὗτός γ’
<span class="lb" data-page="2.319" data-line="7" id="l2.319.7"></span>ὁ σύνδεσμος ἐκείνου μακρότερός ἐστι συχνῷ καὶ λεπτότερος,
<span class="lb" data-page="2.319" data-line="8" id="l2.319.8"></span>καὶ μάλιστα εἰ λογίζοιο τὴν διαφορὰν τῶν κώλων. οἱ γὰρ
<span class="lb" data-page="2.319" data-line="9" id="l2.319.9"></span>ἐν τῷ ποδὶ σύνδεσμοι, καθότι πλείους ὑπὸ τῆς φύσεως
<span class="lb" data-page="2.319" data-line="10" id="l2.319.10"></span>ἐγένοντο, κατὰ τοῦτο καὶ ῥωμαλεώτεροι πρὸς ἰσχυροτέρας
<span class="lb" data-page="2.319" data-line="11" id="l2.319.11"></span>ἐνεργείας παρεσκευασμένοι τῶν ἐν ταῖς χερσίν. ἔστι δ’
<span class="lb" data-page="2.319" data-line="12" id="l2.319.12"></span>ἀτρέμα λοξὸς τὴν θέσιν ὁ σύνδεσμος οὗτος, οὐκ ἐγκάρσιος,
<span class="lb" data-page="2.319" data-line="13" id="l2.319.13"></span>ὥσπερ ὁ ἐπὶ τοῦ καρποῦ, καὶ συνάπτει τῷ τῆς κνήμης πέρατι
<span class="lb" data-page="2.319" data-line="14" id="l2.319.14"></span>καὶ τῷ τῆς πτέρνης. χρὴ δὲ καὶ τοῦτον τέμνειν, ὡς
<span class="lb" data-page="2.319" data-line="15" id="l2.319.15"></span>εἴρηται, κατὰ τὸ μῆκος τοῦ κώλου, εἶθ’ ἑκατέρωθεν τὰ
<span class="lb" data-page="2.319" data-line="16" id="l2.319.16"></span>μέρη πρὸς τὰς ἰδίας ῥίζας ἀνατείνοντα καὶ γυμνοῦντα τὰς
<span class="lb" data-page="2.319" data-line="17" id="l2.319.17"></span>κεφαλὰς τῶν ὑποκειμένων τενόντων, ἐντεῦθεν ἄρχεσθαι τῆς
<span class="lb" data-page="2.319" data-line="18" id="l2.319.18"></span>ἀνατομῆς ὅλων τῶν μυῶν. κάτω μὲν γάρ σε ποδηγοῦσιν
<span class="pb" data-page="2.320" id="p2.320"></span>
<span class="lb" data-page="2.320" data-line="1" id="l2.320.1"></span>ἐπὶ τὸν ταρσὸν, ἄνω δὲ ἐπὶ τὴν κνήμην. πρῶτον μὲν ὄψει
<span class="lb" data-page="2.320" data-line="2" id="l2.320.2"></span>τῇ περόνῃ παραπεφυκότα μῦν ἄχρι τῆς ἄνω κεφαλῆς, οὗ
<span class="lb" data-page="2.320" data-line="3" id="l2.320.3"></span>τὸ πέρας ὑπὸ τῶν συνδέσμων συνεχόμενον ἐμφυές τε τῷ
<span class="lb" data-page="2.320" data-line="4" id="l2.320.4"></span>ταρσῷ πρὸ τοῦ μεγάλου δακτύλου, μικρὸν <span class="milestone ed2page" data-n="4.59" data-unit="ed2page" id="ed2page.4.59"></span>ὑπερβαῖνον
<span class="lb" data-page="2.320" data-line="5" id="l2.320.5"></span>εἰς τὴν ἔσω τε καὶ κάτω χώραν αὐτῶν. δεύτερον δὲ μῦν
<span class="lb" data-page="2.320" data-line="6" id="l2.320.6"></span>ἄλλον ὄψει παρακείμενον τούτῳ, καὶ μέρος αὐτοῦ νομιζόμενον,
<span class="lb" data-page="2.320" data-line="7" id="l2.320.7"></span>ὅτι τε τὴν ἔκφυσιν ἄνωθεν ἔχει κοινὴν, ὅτι τε παραπέφυκεν
<span class="lb" data-page="2.320" data-line="8" id="l2.320.8"></span>αὐτῷ δι’ ὅλου τοῦ μήκους τῆς κνήμης ἔξωθεν·
<span class="lb" data-page="2.320" data-line="9" id="l2.320.9"></span>ἀλλ’ ὅ γε τένων αὐτοῦ τῇ κεφαλῇ τῆς πρώτης φάλαγγος
<span class="lb" data-page="2.320" data-line="10" id="l2.320.10"></span>ἐμφύεται τοῦ μεγάλου δακτύλου. δήλη τοίνυν, εἰ μέμνησαι
<span class="lb" data-page="2.320" data-line="11" id="l2.320.11"></span>τῆς τῶν χειρῶν ἀνατομῆς, ἡ ἀναλογία τοῦδε τοῦ διφυοῦς
<span class="lb" data-page="2.320" data-line="12" id="l2.320.12"></span>μυὸς πρὸς τὸν ἐν ἐκείναις κοινὸν καρποῦ τε καὶ τοῦ
<span class="lb" data-page="2.320" data-line="13" id="l2.320.13"></span><span class="milestone ed1page" data-n="1.135" data-unit="ed1page" id="ed1page.1.135"></span>μεγάλου δακτύλου. τούτῳ δὲ συνεχής ἐστιν ἕτερος
<span class="lb" data-page="2.320" data-line="14" id="l2.320.14"></span>μῦς ἰσχνὸς, ἐν τῇ μεταξὺ χώρᾳ τεταγμένος περόνης τε καὶ
<span class="lb" data-page="2.320" data-line="15" id="l2.320.15"></span>κνήμης, καταφύεται δὲ εἰς τὸ πλάγιον μέρος ὅλου τοῦ μεγάλου
<span class="lb" data-page="2.320" data-line="16" id="l2.320.16"></span>δακτύλου, τὴν αὐτὴν ἀναλογίαν ἔχων τῷ κατὰ τὴν
<span class="lb" data-page="2.320" data-line="17" id="l2.320.17"></span>χεῖρα μικρῷ μυῒ, τῷ μέρος εἶναι νομιζομένῳ τοῦ τρεῖς
<span class="lb" data-page="2.320" data-line="18" id="l2.320.18"></span>δακτύλους τοὺς μείζονας ἔξωθεν κινοῦντος τὴν λοξὴν κίνησιν.
<span class="pb" data-page="2.321" id="p2.321"></span>
<span class="lb" data-page="2.321" data-line="1" id="l2.321.1"></span>ἀλλ’ οὗτός γε ὁ κατὰ τὸν πόδα τένων, ὅταν ἐγγύθεν ᾖ τῷ
<span class="lb" data-page="2.321" data-line="2" id="l2.321.2"></span>μεγάλῳ δακτύλῳ, σύνδεσμόν τινα διεξέρχεται τὴν αὐτὴν
<span class="lb" data-page="2.321" data-line="3" id="l2.321.3"></span>ἔχοντα χρείαν τοῖς ἐπὶ τῶν ἁρμάτων κυκλίσκοις. ἐφεξῆς δὲ
<span class="lb" data-page="2.321" data-line="4" id="l2.321.4"></span>τούτων τῶν εἰρημένων μυῶν ἐπισκέπτου τενόντων κεφαλὴν ὑπὸ
<span class="lb" data-page="2.321" data-line="5" id="l2.321.5"></span>τῷ τεταγμένῳ κειμένην συνδέσμῳ, ὡσαύτως ταῖς προειρημέναις
<span class="lb" data-page="2.321" data-line="6" id="l2.321.6"></span>ἱκανῶς σαφῆ τῷ γε προσέχοντι τὸν νοῦν. ἀπὸ
<span class="lb" data-page="2.321" data-line="7" id="l2.321.7"></span>ταύτης οὖν ἀρχόμενος εἰς μὲν τὸ κάτω τοὺς τέσσαρας τένοντας
<span class="lb" data-page="2.321" data-line="8" id="l2.321.8"></span>ἐξευρήσεις σαφῶς, ὅσοι τοὺς τέσσαρας δακτύλους ἐκτείνουσιν
<span class="lb" data-page="2.321" data-line="9" id="l2.321.9"></span>ἀνάλογον τοῖς κατὰ τὰς χεῖρας ἔξωθεν· εἰς δὲ τὸ
<span class="lb" data-page="2.321" data-line="10" id="l2.321.10"></span>ἄνω τῇ περόνῃ παραπεφυκότα τὸν μῦν τοῦτον ὄψει μέχρι
<span class="lb" data-page="2.321" data-line="11" id="l2.321.11"></span>τῆς ἄνω κεφαλῆς αὐτῆς, οὗ τὸ πέρας ἐμφύεται τῷ ταρσῷ
<span class="lb" data-page="2.321" data-line="12" id="l2.321.12"></span>πρὸ τοῦ μεγάλου δακτύλου, μικρὸν ὑπερβαῖνον ἐκ τῆς ἔσω·
<span class="lb" data-page="2.321" data-line="13" id="l2.321.13"></span>ἔνθα καὶ τοῦ μυὸς αὐτοῦ τὴν κεφαλὴν θεάσῃ, συνδέσμου
<span class="lb" data-page="2.321" data-line="14" id="l2.321.14"></span>τινὸς ἁπτομένην, ἐκ τῶν ἔξω μερῶν τῆς κνήμης εἰσπεφυκότος
<span class="lb" data-page="2.321" data-line="15" id="l2.321.15"></span>παρ’ αὐτὴν ἀκριβῶς τὴν κεφαλὴν τῆς περόνης· ὅστις
<span class="lb" data-page="2.321" data-line="16" id="l2.321.16"></span>σύνδεσμος ἅμα πολλοῖς ἄλλοις, ὁμοίως ἑαυτῷ λεπτοῖς,
<span class="lb" data-page="2.321" data-line="17" id="l2.321.17"></span>συναπτομένοις σαρξὶ μικραῖς, κεφαλὴ γίνεται μυὸς, ὃς
<span class="lb" data-page="2.321" data-line="18" id="l2.321.18"></span>ἐφεξῆς γέγραπται.
</p>
          </article>

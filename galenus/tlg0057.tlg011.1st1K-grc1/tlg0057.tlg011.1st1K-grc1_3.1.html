<article xmlns="http://www.w3.org/1999/xhtml" id="urn:cts:greekLit:tlg0057.tlg011.1st1K-grc1:3.1">
<span class="pb page1" data-page="2.340" id="p2.340"></span>
<span class="milestone ed1page page1" data-n="1.137" data-unit="ed1page" id="ed1page.1.137"></span>
<span class="milestone ed2page page1" data-n="4.64" data-unit="ed2page" id="ed2page.4.64"></span>
            <h2>ΓΑΛΗΝΟΥ ΠΕΡΙ ΑΝΑΤΟΜΙΚΩΝ
<br></br>ΕΓΧΕΙΡΗΣΕΩΝ
<br></br>ΒΙΒΛΙΟΝ Γ.
</h2>
            <p>
<span class="lb" data-page="2.340" data-line="1" id="l2.340.1"></span>Ὅσοι μὲν οὖν ἀμελοῦντες τῶν ἔργων τῆς
<span class="lb" data-page="2.340" data-line="2" id="l2.340.2"></span>τέχνης ἐσπουδάκασι μᾶλλον ἐπὶ τοῖς τῶν σοφιστῶν λόγοις,
<span class="lb" data-page="2.340" data-line="3" id="l2.340.3"></span>ἧττον αὐτοῖς μέλει γινώσκειν ἀκριβῶς τὴν φύσιν τῶν κώλων.
<span class="lb" data-page="2.340" data-line="4" id="l2.340.4"></span>οὔτε γὰρ ἐξαρθρήματα σὺν ἕλκει τε καὶ χωρὶς ἕλκους, οὔτε
<span class="lb" data-page="2.340" data-line="5" id="l2.340.5"></span>κατάγματα καὶ σφακέλους τῶν ἐν αὐτοῖς ὀστῶν ἐπιχειροῦσιν
<span class="lb" data-page="2.340" data-line="6" id="l2.340.6"></span>ἰᾶσθαι. τί δεῖ λέγειν, ὡς οὐδ’ ἀποσκήμματα τέμνειν, ἢ σηπεδόνας
<span class="lb" data-page="2.340" data-line="7" id="l2.340.7"></span>ἐκτέμνειν, ἢ βέλος ἢ σκόλοπα κομίσασθαι καλῶς,
<span class="pb" data-page="2.341" id="p2.341"></span>
<span class="lb" data-page="2.341" data-line="1" id="l2.341.1"></span>οἳ οὐδ’ ἄχρι τοῦ σχάσαι τὴν φλέβα προσηκόντως ἐσπούδασαν;
<span class="lb" data-page="2.341" data-line="2" id="l2.341.2"></span>ἐγὼ δὲ ἀξιῶ τοὺς νέους τὰ τοιαῦτα πάντα πρῶτον ἠσκῆσθαι,
<span class="lb" data-page="2.341" data-line="3" id="l2.341.3"></span>διότι καὶ τὴν χρείαν αὐτῶν ἀναγκαίαν ὁρῶ, καὶ τὴν
<span class="lb" data-page="2.341" data-line="4" id="l2.341.4"></span>τῆς ἀγνοίας αἰσχύνην τοσούτῳ χαλεπωτέραν, ὅσῳ τὴν γνῶσιν,
<span class="lb" data-page="2.341" data-line="5" id="l2.341.5"></span>ὡς αὐτοὶ νομίζουσι, βραχυτέραν. ἔστι τοίνυν σύμπασα
<span class="lb" data-page="2.341" data-line="6" id="l2.341.6"></span>φύσις τῶν κώλων ἐξ ὀστῶν συγκειμένη καὶ συνδέσμων, καὶ
<span class="lb" data-page="2.341" data-line="7" id="l2.341.7"></span>μυῶν, ἀρτηριῶν τε καὶ φλεβῶν, καὶ νεύρων, ἔτι τε τοῦ
<span class="lb" data-page="2.341" data-line="8" id="l2.341.8"></span>κοινοῦ πάντων ἀμφιέσματος, ὃ καλεῖται δέρμα. καὶ γὰρ
<span class="lb" data-page="2.341" data-line="9" id="l2.341.9"></span>καὶ περὶ τὴν τούτου φύσιν ἐσφάλησαν οἱ δεινότατοι τῶν
<span class="lb" data-page="2.341" data-line="10" id="l2.341.10"></span>ἀνατομικῶν, ἐν ἄλλοις τέ τισι μέρεσι, καὶ περὶ τὸ τῆς
<span class="lb" data-page="2.341" data-line="11" id="l2.341.11"></span>ἄκρας χειρὸς ἔνδον, ὅσον τε κάτω τοῦ ποδός ἐστιν, ὃ
<span class="lb" data-page="2.341" data-line="12" id="l2.341.12"></span>προσαγορεύουσι πέλμα. δι’ ἣν ἄγνοιαν ἀνὴρ ἐπὶ χειρουργίᾳ
<span class="lb" data-page="2.341" data-line="13" id="l2.341.13"></span>δόξαν οὐ σμικρὰν ἔχων, ἐκκόπτων ποτε καρποῦ σφακελίσαντος
<span class="lb" data-page="2.341" data-line="14" id="l2.341.14"></span>ὀστοῦν, ἀναίσθητον ἀπέφῃνε τὸ τῆς χειρὸς ἔνδον.
<span class="lb" data-page="2.341" data-line="15" id="l2.341.15"></span>ἑτέρῳ δὲ οὐ πρὸ πολλοῦ περὶ τὸν αὐτὸν τόπον ἐνεργοῦντι
<span class="lb" data-page="2.341" data-line="16" id="l2.341.16"></span>παραγενόμενος, ἔδειξα τὴν χώραν, ἐν ᾗ πρῶτον ὁ
<span class="lb" data-page="2.341" data-line="17" id="l2.341.17"></span>ὑποφυόμενος τῷ ψιλῷ τῆς χειρὸς τένων ἄρχεται πλατύνεσθαι,
<span class="pb" data-page="2.342" id="p2.342"></span>
<span class="lb" data-page="2.342" data-line="1" id="l2.342.1"></span><span class="milestone ed2page" data-n="4.66" data-unit="ed2page" id="ed2page.4.66"></span>φυλάξασθαί τε διελεῖν αὐτὸν ὑπεθέμην, καὶ διὰ τοῦτ’
<span class="lb" data-page="2.342" data-line="2" id="l2.342.2"></span>ἐσώθη τοῦ χειρισθέντος ἡ αἴσθησις. ἀλλ’ εἰ καὶ φθάσειέ
<span class="lb" data-page="2.342" data-line="3" id="l2.342.3"></span>ποτε σαπεὶς ὁ τένων, ἀνέγκλητος ἔσῃ προειπὼν τὴν ἐξ
<span class="lb" data-page="2.342" data-line="4" id="l2.342.4"></span>ἀνάγκης ἑπομένην ἀπώλειαν τῆς αἰσθήσεως. οὕτω δ’, εἰ
<span class="lb" data-page="2.342" data-line="5" id="l2.342.5"></span>καὶ πρός τινος ἔξωθεν ὀξέος ὅλος διατμηθείη, καθάπερ
<span class="lb" data-page="2.342" data-line="6" id="l2.342.6"></span>τινὶ συμβέβηκε, καὶ τότ’ ἀναίτιος ὁ ἰατρὸς ἔσται, προειπὼν,
<span class="lb" data-page="2.342" data-line="7" id="l2.342.7"></span>ἐς ὅ τι τελευτήσει τὸ πρᾶγμα. ταῦτα μὲν οὖν ἐπί τε
<span class="lb" data-page="2.342" data-line="8" id="l2.342.8"></span>τῷ τῆς χειρὸς ἔνδον ἐγνωκέναι προσήκει, καὶ τῷ κάτω τοῦ
<span class="lb" data-page="2.342" data-line="9" id="l2.342.9"></span>ποδός· ἄλλα δ’ οὐκ ὀλίγα περὶ τὰς ἀρτηρίας τε καὶ τὰς
<span class="lb" data-page="2.342" data-line="10" id="l2.342.10"></span>φλέβας καὶ τὰ νεῦρα. καὶ πρῶτον μὲν, ὡς οὐκ ἐκ τῶν αὐτῶν
<span class="lb" data-page="2.342" data-line="11" id="l2.342.11"></span>νεύρων ἥ τ’ αἴσθησίς ἐστι καὶ ἡ κίνησις ἑκάστῳ τῶν
<span class="lb" data-page="2.342" data-line="12" id="l2.342.12"></span>δακτύλων. ἔπειθ’, ὅτι, πάντων τῶν ἐπ’ αὐτοὺς ἡκόντων
<span class="lb" data-page="2.342" data-line="13" id="l2.342.13"></span>νεύρων, ἐν μὲν τῇ χειρὶ διὰ τοῦ βραχίονός τε καὶ πήχεως,
<span class="lb" data-page="2.342" data-line="14" id="l2.342.14"></span>ἐν δὲ τῷ σκέλει διά τε τοῦ μηροῦ καὶ τῆς κνήμης, ἐνίοτε
<span class="lb" data-page="2.342" data-line="15" id="l2.342.15"></span>μὲν ἐν τῷ μηρῷ τεμόντων τὸ νεῦρον, ἐνίοτε δ’ ἐν τῇ κνήμῃ
<span class="lb" data-page="2.342" data-line="16" id="l2.342.16"></span>τῶν κατ’ ἄκρον τὸν πόδα καὶ τὴν χεῖρα δακτύλων, ἀναισθήτους
<span class="lb" data-page="2.342" data-line="17" id="l2.342.17"></span>ἢ ἀκινήτους εἰργάσαντό τινας. ἀλλὰ ταῦτα μὲν
<span class="lb" data-page="2.342" data-line="18" id="l2.342.18"></span>αὐτοῖς συμβαίνει διὰ τὴν τῶν νεύρων ἄγνοιαν. ἕτερα δὲ
<span class="pb" data-page="2.343" id="p2.343"></span>
<span class="lb" data-page="2.343" data-line="1" id="l2.343.1"></span>μυρία διὰ τὰς ἀρτηρίας τε καὶ τὰς φλέβας, ἃς οὐδ’ ἄχρι
<span class="lb" data-page="2.343" data-line="2" id="l2.343.2"></span>τοσούτου γιγνώσκουσιν ἔνιοι τῶν ἰατρῶν, ὡς φυλάττεσθαι
<span class="lb" data-page="2.343" data-line="3" id="l2.343.3"></span>κατὰ τὰς χειρουργίας τιτρώσκειν αὐτάς. καὶ διὰ τοῦτο ἐκκόπτοντες
<span class="lb" data-page="2.343" data-line="4" id="l2.343.4"></span>ὀστᾶ καὶ ἀποστήματα τέμνοντες, ἐνίοτε μὲν ἀξιολόγους
<span class="lb" data-page="2.343" data-line="5" id="l2.343.5"></span>φλέβας διακόπτουσιν, ἐνίοτε δὲ μεγάλας ἀρτηρίας
<span class="lb" data-page="2.343" data-line="6" id="l2.343.6"></span>τέμνοντες αἱμοῤῥαγίᾳ περιπίπτουσιν ἀνεπισχέτῳ. ἔνιοι δ’
<span class="lb" data-page="2.343" data-line="7" id="l2.343.7"></span>αὐτῶν καὶ φλεβοτομοῦντες διεῖλον ἀρτηρίαν, ἀγνοοῦντες, ἐν
<span class="lb" data-page="2.343" data-line="8" id="l2.343.8"></span>τίσι τῶν κατὰ τὰ κῶλα φλεβῶν ὑποβέβληταί τις ἀρτηρία.
<span class="lb" data-page="2.343" data-line="9" id="l2.343.9"></span>τὸ δὲ τοῦ βεβλαμμένου τὴν αἴσθησιν τῶν μικρῶν ἐν τῇ
<span class="lb" data-page="2.343" data-line="10" id="l2.343.10"></span>χειρὶ δακτύλων καὶ τοῦ μέσου κατὰ τὸ ἥμισυ μέρος, ὃν
<span class="lb" data-page="2.343" data-line="11" id="l2.343.11"></span>ἡμεῖς ἐθεραπεύσαμεν, οὐδεὶς ἀγνοεῖ διὰ τὴν ἐπιφάνειαν τοῦ
<span class="lb" data-page="2.343" data-line="12" id="l2.343.12"></span>θεραπευθέντος σοφιστοῦ, προνοουμένων μὲν αὐτοῦ τῶν
<span class="lb" data-page="2.343" data-line="13" id="l2.343.13"></span>ἀπὸ τῆς τρίτης αἱρέσεως ἰατρῶν, καὶ πράγματα παρεχόντων
<span class="lb" data-page="2.343" data-line="14" id="l2.343.14"></span>τοῖς δακτύλοις, ὡς αὐτοῖς πεπονθόσιν, οὔσης δὲ τῆς διαθέσεως,
<span class="lb" data-page="2.343" data-line="15" id="l2.343.15"></span>ἔνθα πρῶτον ἐκφύεται τοῦ νωτιαίου μυελοῦ τὸ νεῦρον.
<span class="lb" data-page="2.343" data-line="16" id="l2.343.16"></span>οἱ μὲν οὖν μεθοδικοὶ χαλαστικὰ μὲν ἐν ἀρχῇ, συγκριτικὰ
<span class="lb" data-page="2.343" data-line="17" id="l2.343.17"></span>δὲ ὕστερον, ὡς αὐτοὶ καλοῦσι, φάρμακα προσέφερον
<span class="lb" data-page="2.343" data-line="18" id="l2.343.18"></span>τοῖς δακτύλοις, οὐδὲν τῶν προηγησαμένων αἰτιῶν πολυπραγμονήσαντες,
<span class="pb" data-page="2.344" id="p2.344"></span>
<span class="lb" data-page="2.344" data-line="1" id="l2.344.1"></span>αὐτό γε μόνον τοῦτο γνόντες, ὅτι τοῖς
<span class="lb" data-page="2.344" data-line="2" id="l2.344.2"></span>δακτύλοις ἀπὸ ταὐτομάτου δυσαισθησία τε καὶ ναρκώδης
<span class="lb" data-page="2.344" data-line="3" id="l2.344.3"></span>διάθεσις ἐγγενομένη κατὰ βραχὺ προσαύξοιτο. μηδὲν δ’
<span class="lb" data-page="2.344" data-line="4" id="l2.344.4"></span>ὑπὸ τῶν φαρμάκων ὀνινάμενος ὁ κάμνων ἐκοινώσατο κᾀμοὶ
<span class="lb" data-page="2.344" data-line="5" id="l2.344.5"></span>περὶ τῆς ἰάσεως. ἠρόμην οὖν αὐτὸν, εἰ μηδὲ κατὰ τὸν πῆχυν
<span class="lb" data-page="2.344" data-line="6" id="l2.344.6"></span>ἢ τὸν βραχίονα γεγενημένη τις εἴη πληγὴ πρόσθεν·
<span class="lb" data-page="2.344" data-line="7" id="l2.344.7"></span>ὡς δ’ οὐδεμίαν ἔφη, πάλιν ἠρόμην, εἰ μὴ κατὰ τὴν ἀρχὴν
<span class="lb" data-page="2.344" data-line="8" id="l2.344.8"></span>τοῦ μεταφρένου· ὁ δὲ ὡς πρὸ τριῶν ἢ τεττάρων μηνῶν
<span class="lb" data-page="2.344" data-line="9" id="l2.344.9"></span>ἔφη, ἐκπεσὼν ὀχήματος, ἐν τῷ καταφέρεσθαι πρὸς τὴν γῆν
<span class="lb" data-page="2.344" data-line="10" id="l2.344.10"></span>ὀρθίῳ τινὶ λίθῳ προστυχεῖν, ὑφ’ οὗ πληγῆναί τι τὴν ἀρχὴν
<span class="lb" data-page="2.344" data-line="11" id="l2.344.11"></span>τοῦ μεταφρένου, καὶ σφοδρῶς ὀδυνηθεὶς ἐντὸς τῆς ζ΄
<span class="lb" data-page="2.344" data-line="12" id="l2.344.12"></span>ἡμέρας ἀνώδυνος γενέσθαι, ιε΄ δ’ ὕστερον ἀπὸ τῆς πρώτης
<span class="lb" data-page="2.344" data-line="13" id="l2.344.13"></span>πληγῆς ἡμέρᾳ βραχεῖάν τινα γενέσθαι τῆς ἐν τοῖς δακτύλοις
<span class="lb" data-page="2.344" data-line="14" id="l2.344.14"></span>δυσαισθησίας καὶ ναρκώδους διαθέσεως αἴσθησιν, ἣν
<span class="lb" data-page="2.344" data-line="15" id="l2.344.15"></span>αὔξεσθαι μέχρι δεῦρο μηδὲν ὠφελουμένην ὑπὸ τῶν φαρμάκων.
<span class="lb" data-page="2.344" data-line="16" id="l2.344.16"></span>ἐλογισάμην οὖν, ὑπόλειμμά τι τῆς γενομένης φλεγμονῆς
<span class="lb" data-page="2.344" data-line="17" id="l2.344.17"></span>ἐν τῇ ῥίζῃ τοῦ νεύρου τοῦ παραγιγνομένου πρὸς τοὺς
<span class="lb" data-page="2.344" data-line="18" id="l2.344.18"></span>πεπονθότας δακτύλους σκιῤῥωθὲν, αὐτὸ μὲν ἀνώδυνον εἶναι, ﻿
<span class="pb" data-page="2.345" id="p2.345"></span>
<span class="lb" data-page="2.345" data-line="1" id="l2.345.1"></span>τοῖς δακτύλοις δ’, εἰς οὓς ἀφικνεῖται, τῆς δυσαισθησίας
<span class="lb" data-page="2.345" data-line="2" id="l2.345.2"></span>αἴτιον ὑπάρξαι. καὶ δὴ καὶ μεταθεὶς αὐτοῦ τὰ τοῖς
<span class="lb" data-page="2.345" data-line="3" id="l2.345.3"></span>δακτύλοις ἐπιτιθέμενα φάρμακα κατὰ τῆς τοῦ πληγέντος
<span class="lb" data-page="2.345" data-line="4" id="l2.345.4"></span>ἐν ἀρχῇ χώρας, τὴν ἴασιν τοῦ πάθους ἐποιησάμην. ἐπιλείποι
<span class="lb" data-page="2.345" data-line="5" id="l2.345.5"></span>δ’ ἄν με <span class="milestone ed2page" data-n="4.67" data-unit="ed2page" id="ed2page.4.67"></span>ἡ ἡμέρα διηγούμενον, ὅσα τοιαῦτα τεθέαμαι
<span class="lb" data-page="2.345" data-line="6" id="l2.345.6"></span>κατὰ τοὺς πόδας καὶ τὰς χεῖρας, ἐπί τε στρατιωτῶν
<span class="lb" data-page="2.345" data-line="7" id="l2.345.7"></span>ἐν πολέμοις τετρωμένων, καὶ τουτωνὶ τῶν καλουμένων
<span class="lb" data-page="2.345" data-line="8" id="l2.345.8"></span>μονομάχων, ἄλλων τε πολλῶν ἰδιωτῶν κατὰ τὰς πολλὰς
<span class="lb" data-page="2.345" data-line="9" id="l2.345.9"></span>περιστάσεις πραγμάτων συμβάντα, διὰ πάντων ἀσχημονούντων
<span class="lb" data-page="2.345" data-line="10" id="l2.345.10"></span>ἐπ’ αὐτῶν τῶν ἀμαθῶν τῆς ἀνατομῆς. ἢ γὰρ αὐτοὶ
<span class="lb" data-page="2.345" data-line="11" id="l2.345.11"></span>χειρουργοῦντες ἐνίοτε βραχύ τι τέμνουσι νεῦρον οὐ σμικρὰν
<span class="lb" data-page="2.345" data-line="12" id="l2.345.12"></span>ἔχον δύναμιν, ἐφ’ ᾧ ποτὲ μὲν αἴσθησις μόνη τῶν ὑποκειμένων
<span class="lb" data-page="2.345" data-line="13" id="l2.345.13"></span>τινὸς ἀπόλλυται, ποτὲ δὲ κίνησις, ἐνίοτε δ’ ἄμφω, ἢ
<span class="lb" data-page="2.345" data-line="14" id="l2.345.14"></span>δὴ, κατά τινα περίστασιν πραγμάτων οὕτω τρωθέντος τινὸς,
<span class="lb" data-page="2.345" data-line="15" id="l2.345.15"></span>ἐκ τοῦ μὴ προειπεῖν αὐτοὶ τοῦ γενέσθαι τὸ πάθος αἰτίαν
<span class="lb" data-page="2.345" data-line="16" id="l2.345.16"></span>ἔσχον. ὁρῶν γοῦν ἐγὼ τὴν τῶν κώλων γνῶσιν ἀναγκαιοτάτην
<span class="lb" data-page="2.345" data-line="17" id="l2.345.17"></span>μὲν οὖσαν, ὥσπερ καὶ τὴν τῶν ἐκτὸς ἁπάντων ἀνατομὴν,
<span class="pb" data-page="2.346" id="p2.346"></span>
<span class="lb" data-page="2.346" data-line="1" id="l2.346.1"></span>ἠμελημένην δ’ ἐσχάτως, ἐδικαίωσα πρώτῃ τῇ κατὰ τὰ
<span class="lb" data-page="2.346" data-line="2" id="l2.346.2"></span>κῶλα τῶν μυῶν ἀνατομῇ γεγονυίᾳ καὶ τὴν τῶν ἀρτηριῶν
<span class="lb" data-page="2.346" data-line="3" id="l2.346.3"></span>καὶ φλεβῶν καὶ νεύρων τῶν ἐν αὐτοῖς ἐφεξῆς προσθεῖναι,
<span class="lb" data-page="2.346" data-line="4" id="l2.346.4"></span>καὶ προτρέπειν γε τοὺς νέους, ὅσοι περὶ τὰς ἀνατομὰς ἔχουσιν,
<span class="lb" data-page="2.346" data-line="5" id="l2.346.5"></span>ἐν τούτοις πρώτοις γυμνάσασθαι, θεωροῦντας ὁσημέραι
<span class="lb" data-page="2.346" data-line="6" id="l2.346.6"></span>τῶν ἰατρῶν τοὺς ἐπισταμένους μὲν, ὁπόσοι τέ εἰσι καὶ ὁποῖοι
<span class="lb" data-page="2.346" data-line="7" id="l2.346.7"></span>κατὰ τὴν καρδίαν ὑμένες, ἤ τῆς γλώττης οἱ μύες, ὅσα
<span class="lb" data-page="2.346" data-line="8" id="l2.346.8"></span>τ’ ἄλλα τοιαῦτα, μὴ γινώσκοντας δὲ τὴν ἐκτὸς ἀνατομὴν, ἐν
<span class="lb" data-page="2.346" data-line="9" id="l2.346.9"></span>προγνώσει τε καὶ χειρουργίᾳ τῶν κατὰ ταῦτα τὰ μέρη γινομένων
<span class="lb" data-page="2.346" data-line="10" id="l2.346.10"></span>παθῶν μέγιστα σφαλλομένους, τοὺς δὲ ταύτην μὲν γινώσκοντας,
<span class="lb" data-page="2.346" data-line="11" id="l2.346.11"></span>ἀγνοοῦντας δ’ ἐκεῖνα, κατορθοῦντας ὁσημέραι.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg011.1st1K-grc1:3.12">
<span class="pb page1" data-page="2.406" id="p2.406"></span>
<span class="milestone ed1page page1" data-n="1.148" data-unit="ed1page" id="ed1page.1.148"></span>
<span class="milestone ed2page page1" data-n="4.86" data-unit="ed2page" id="ed2page.4.86"></span>
            <p>
<span class="lb" data-page="2.406" data-line="8" id="l2.406.8"></span>Μικρὰ μέν τις φλὲψ ἐπὶ τὸ σκέλος ἥκει
<span class="lb" data-page="2.406" data-line="9" id="l2.406.9"></span>διὰ τοῦ τῆς ἥβης ὀστοῦ, βραχύ τι μέρος αὐτοῦ τρέφουσα,
<span class="lb" data-page="2.406" data-line="10" id="l2.406.10"></span>περὶ οὗ ὕστερον εἰρήσεται. μία δ’ ἄλλη μεγίστη φλὲψ εἰς
<span class="lb" data-page="2.406" data-line="11" id="l2.406.11"></span>ὅλον διανέμεται τὸ σκέλος, ἐκ τῶν ἔνδον αὐτοῦ φερομένη
<span class="lb" data-page="2.406" data-line="12" id="l2.406.12"></span>διὰ τοῦ βουβῶνος. ἀποφύσεις δ’ αὐτῆς τινὲς μὲν ἄτακτοι
<span class="lb" data-page="2.406" data-line="13" id="l2.406.13"></span>πρὸς τὸ δέρμα διεξέρχονται· καὶ καλοῦσι τὰς τοιαύτας φλέβας
<span class="lb" data-page="2.406" data-line="14" id="l2.406.14"></span>ἔνιοι τῶν ἰατρῶν σποράδας· αἱ δ’ εἰς τοὺς μῦς διανεμόμεναι
<span class="lb" data-page="2.406" data-line="15" id="l2.406.15"></span>τεταγμένην ἔχουσι τήν τε γένεσιν καὶ τὴν θέσιν.
<span class="lb" data-page="2.406" data-line="16" id="l2.406.16"></span>οὐ μὴν οὐδ’ αὗται φυλάττουσι τὴν ἰσότητα τοῦ μεγέθους
<span class="lb" data-page="2.406" data-line="17" id="l2.406.17"></span>ἐπὶ πάντων, ὥσπερ οὐδὲ κατὰ τὰς χεῖρας. εἰρήσονται δ’
<span class="lb" data-page="2.406" data-line="18" id="l2.406.18"></span>ἡμῖν καὶ νῦν, ὅσαι πλειστάκις ἀποφύσεις φαίνονται τῆς
<span class="pb" data-page="2.407" id="p2.407"></span>
<span class="lb" data-page="2.407" data-line="1" id="l2.407.1"></span>μεγάλης φλεβὸς, ἥτις οἷόν περ στέλεχός ἐστιν ἁπασῶν τῶν
<span class="lb" data-page="2.407" data-line="2" id="l2.407.2"></span>κατὰ τὸ σκέλος. εὐθέως μὲν οὖν εἴς τε τὰ πρόσω καὶ
<span class="lb" data-page="2.407" data-line="3" id="l2.407.3"></span>ἔνδον τοῦ μηροῦ φέρεταί τις ἀπόφυσις ἐπιπολῆς ὑπὸ τῷ
<span class="lb" data-page="2.407" data-line="4" id="l2.407.4"></span>δέρματι, πολυειδῶς εἰς αὐτὸ διασπειρομένη. μετὰ δὲ ταύτην
<span class="lb" data-page="2.407" data-line="5" id="l2.407.5"></span>ἄλλαι λεπταὶ σποράδες εἰς τὸ δέρμα διανέμονται τρεῖς
<span class="lb" data-page="2.407" data-line="6" id="l2.407.6"></span>που καὶ τέτταρες. εἶτα κατὰ μέσον τὸν μηρὸν ἀξιόλογος
<span class="lb" data-page="2.407" data-line="7" id="l2.407.7"></span>ἄλλη, παραπλήσιος τῇ πρώτῃ, σημαίνεται παρὰ τὸν στενὸν
<span class="lb" data-page="2.407" data-line="8" id="l2.407.8"></span>μῦν, εἰς ὃν καὶ αὐτὸν ἐνταῦθα μάλιστα φλέψ ἐμφύεται.
<span class="lb" data-page="2.407" data-line="9" id="l2.407.9"></span>κᾄπειτ’ ἄλλαι σποράδες μικραὶ δύο που καὶ τρεῖς. καὶ
<span class="lb" data-page="2.407" data-line="10" id="l2.407.10"></span>μετὰ ταύτας ἀξιόλογος ἄλλη κατὰ τοῦ γόνατος ἔνδον. εἶτ’
<span class="lb" data-page="2.407" data-line="11" id="l2.407.11"></span>ἐφεξῆς ἄλλη δισχιδής· καὶ ἐπὶ ταύτῃ ἄλλαι πλείους ἐφεξῆς.
<span class="lb" data-page="2.407" data-line="12" id="l2.407.12"></span>αὗται μὲν ἐπιπολῆς ὑπὸ τῷ δέρματι πᾶσαι, διὰ βάθους
<span class="lb" data-page="2.407" data-line="13" id="l2.407.13"></span>δὲ ἕτεραί τινες οὕτως ἔχουσαι. μετὰ μὲν τὸν βουβῶνα
<span class="lb" data-page="2.407" data-line="14" id="l2.407.14"></span>πρώτη τοῖς προσθίοις δύο μυσὶ διανέμεται· καὶ μετὰ ταύτην
<span class="lb" data-page="2.407" data-line="15" id="l2.407.15"></span>ἄλλη διὰ βάθους μᾶλλον, ἱκανῶς μεγάλη, μεταξὺ φερομένη
<span class="lb" data-page="2.407" data-line="16" id="l2.407.16"></span>τοῦ τε μεγίστου πάντων μυὸς καὶ τῶν προσθίων
<span class="lb" data-page="2.407" data-line="17" id="l2.407.17"></span>τοῦ ἔνδον,ἀφ’ ἧς πολλαὶ φλέβες <span class="milestone ed2page" data-n="4.87" data-unit="ed2page" id="ed2page.4.87"></span>εἰς ἅπαντας σχεδὸν
<span class="pb" data-page="2.408" id="p2.408"></span>
<span class="lb" data-page="2.408" data-line="1" id="l2.408.1"></span>τοὺς περὶ τὸν μηρὸν μῦς διανέμονται. ἐφεξῆς δὲ ταύτῃ,
<span class="lb" data-page="2.408" data-line="2" id="l2.408.2"></span>περὶ ἧς προεῖπον, ὡς ὑπὸ τῷ δέρματι διασπείρεται. καὶ
<span class="lb" data-page="2.408" data-line="3" id="l2.408.3"></span>μετὰ ταύτην ἄλλη τις εἰς τὸν τῶν προσθίων μέγαν μῦν ἐμφύεται,
<span class="lb" data-page="2.408" data-line="4" id="l2.408.4"></span>διὰ βάθους διεξερχομένη πρὸς τὴν ἔξω χώραν τοῦ
<span class="lb" data-page="2.408" data-line="5" id="l2.408.5"></span>μηροῦ. καὶ μετ’ ἐκείνην ἀξιόλογος ἄλλη, διὰ βάθους μᾶλλον
<span class="lb" data-page="2.408" data-line="6" id="l2.408.6"></span>εἴς τε τὸν μέγιστον μῦν καὶ τοὺς παρακειμένους αὐτῷ.
<span class="lb" data-page="2.408" data-line="7" id="l2.408.7"></span>καὶ μετὰ ταύτας ἡ προειρημένη κατὰ τὴν τῶν ἐπιπολῆς
<span class="lb" data-page="2.408" data-line="8" id="l2.408.8"></span>διήγησιν, ἥτις κατὰ τὴν ἔνδον χώραν τοῦ γόνατος μέχρι
<span class="lb" data-page="2.408" data-line="9" id="l2.408.9"></span>τοῦ τῆς κνήμης πέρατος διεξέρχεται κατασχιζομένη πολυειδῶς
<span class="lb" data-page="2.408" data-line="10" id="l2.408.10"></span>ὑπὸ τὸ δέρμα. πλησίον δὲ τῆς εἰρημένης ἀποφύσεως
<span class="lb" data-page="2.408" data-line="11" id="l2.408.11"></span>ὄψει καὶ ἄλλας ἀπὸ τῆς μεγάλης φλεβὸς εἴς τε τὰ
<span class="lb" data-page="2.408" data-line="12" id="l2.408.12"></span>κάτω μέρη τοῦ μεγίστου μυὸς καὶ περὶ τὴν διάρθρωσιν
<span class="lb" data-page="2.408" data-line="13" id="l2.408.13"></span>ὅλην ἄχρι βάθους κατασχιζομένας. ἐπὶ δὲ ταῖς εἰρημέναις
<span class="lb" data-page="2.408" data-line="14" id="l2.408.14"></span>ἐνίοτε μὲν εὐθέως ἡ μεγάλη φλέψ διασχίζεται, ποτὲ δὲ πρὸ
<span class="lb" data-page="2.408" data-line="15" id="l2.408.15"></span>τοῦ σχισθῆναι φλὲψ αὐτῆς ἀποφύεται κατὰ τὴν ἀρχὴν τῆς
<span class="lb" data-page="2.408" data-line="16" id="l2.408.16"></span>γαστροκνημίας, διὰ τῶν ὑποκάτω μερῶν τῆς διαρθρώσεως
<span class="lb" data-page="2.408" data-line="17" id="l2.408.17"></span>εἰς τὴν ἐκτὸς χώραν περιερχομένη· παρατάττεται δ’ αὐτῇ
<span class="lb" data-page="2.408" data-line="18" id="l2.408.18"></span>τῇ περόνῃ, δισχιδὴς γιγνομένη. καὶ τὸ μὲν ἕτερον αὐτῆς
<span class="lb" data-page="2.408" data-line="19" id="l2.408.19"></span>μέρος ἐπιπολῆς κατασχίζεται τοῖς ἔξωθεν μέρεσι τῆς περόνης
<span class="pb" data-page="2.409" id="p2.409"></span>
<span class="lb" data-page="2.409" data-line="1" id="l2.409.1"></span>ἄχρι τοῦ σφυροῦ· τὸ δ’ ἕτερον, διὰ βάθους τῶν ἔξωθεν
<span class="lb" data-page="2.409" data-line="2" id="l2.409.2"></span>μυῶν ἐνεχθὲν, ἀπονεμήσεις διδὸν ἑκάστῳ, διεξέρχεται
<span class="lb" data-page="2.409" data-line="3" id="l2.409.3"></span>μεταξὺ κνήμης τε καὶ περόνης πλησίον τοῦ κάτω πέρατος
<span class="lb" data-page="2.409" data-line="4" id="l2.409.4"></span>τῆς περόνης· ὥσθ’ ἑκατέρῳ τῷ πέρατι, τούτῳ τε καὶ τῷ
<span class="lb" data-page="2.409" data-line="5" id="l2.409.5"></span>προειρημένῳ τῆς ἐπιπολῆς φλεβὸς, ἡ κυρτὴ τῆς περόνης
<span class="lb" data-page="2.409" data-line="6" id="l2.409.6"></span>ἀπόφυσις περιλαμβάνεται. φαίνεται δὲ ἐνίοτε, μετὰ τὸ
<span class="lb" data-page="2.409" data-line="7" id="l2.409.7"></span>σχισθῆναι δίχα τὴν μεγάλην φλέβα κατὰ τὴν ἰγνύαν, ἐκ
<span class="lb" data-page="2.409" data-line="8" id="l2.409.8"></span>θατέρου τῶν μερῶν ἡ προειρημένη φλὲψ ἀποβλαστάνουσα.
<span class="lb" data-page="2.409" data-line="9" id="l2.409.9"></span>ὅπως δ’ ἂν σχισθῇ καὶ ἔχῃ κατ’ αὐτὴν, ἥ τε ὑπόλοιπος
<span class="lb" data-page="2.409" data-line="10" id="l2.409.10"></span>φλὲψ ἡ μεγάλη δίχα· σχίζεται κατὰ τὴν ἰγνύαν, κᾄπειτα τῷ
<span class="lb" data-page="2.409" data-line="11" id="l2.409.11"></span>μὲν ἑτέρῳ μέρει τὴν γαστροκνημίαν διεξελθοῦσα πρὸς τὸ
<span class="lb" data-page="2.409" data-line="12" id="l2.409.12"></span>κατὰ τὰ σφυρὰ πέρας ἀφικνεῖται τῆς κνήμης, κᾀντεῦθεν
<span class="lb" data-page="2.409" data-line="13" id="l2.409.13"></span>ἐπὶ τὸ κάτω τοῦ ποδὸς ἐνεχθεῖσα, διὰ τῆς μεταξὺ χώρας
<span class="lb" data-page="2.409" data-line="14" id="l2.409.14"></span>κνήμης τε καὶ περόνης εἰς τοῦτο διανέμεται· τῷ δ’ ἑτέρῳ
<span class="lb" data-page="2.409" data-line="15" id="l2.409.15"></span>μέρει διεξελθοῦσα πρὸς τὸ ἀντικνήμιον, εἰς πλείους σχίζεται
<span class="lb" data-page="2.409" data-line="16" id="l2.409.16"></span>φλέβας, ἁπάσας ἐν τῷ πρόσω μέρει μεταξὺ κνήμης τε καὶ
<span class="lb" data-page="2.409" data-line="17" id="l2.409.17"></span>περόνης φερομένας· καὶ διεξέρχεταί γ’ αὐτῶν τὰ πέρατα
<span class="lb" data-page="2.409" data-line="18" id="l2.409.18"></span>μέχρι τοῦ ταρσοῦ τε καὶ τοῦ ποδὸς καὶ τῶν δακτύλων ﻿
<span class="pb" data-page="2.410" id="p2.410"></span>
<span class="lb" data-page="2.410" data-line="1" id="l2.410.1"></span>ἀλλήλοις τε καὶ ταῖς παρακειμέναις ἀναμιγνύμενα. ταύτης
<span class="lb" data-page="2.410" data-line="2" id="l2.410.2"></span>γάρ τοι τῆς φλεβὸς, τῆς παρὰ τὸ ἀντικνήμιον διεξελθούσης
<span class="lb" data-page="2.410" data-line="3" id="l2.410.3"></span>καὶ σχισθείσης, ὡς εἴρηται, κατὰ πάντα τὸν μεταξὺ
<span class="lb" data-page="2.410" data-line="4" id="l2.410.4"></span>τόπον περόνης τε καὶ κνήμης, ἀξιόλογοι δύο φλέβες ἐγγὺς
<span class="lb" data-page="2.410" data-line="5" id="l2.410.5"></span>ἥκουσι τοῖς κυρτοῖς πέρασι κνήμης τε καὶ περόνης, ἐν τῷ
<span class="lb" data-page="2.410" data-line="6" id="l2.410.6"></span>μέσῳ τὰς ἄλλας πάσας ἑαυτῶν ἔχουσαι. καὶ μίγνυνταί γε
<span class="lb" data-page="2.410" data-line="7" id="l2.410.7"></span>ταῖς προειρημέναις αἱ φλέβες αὗται καθ’ ἑκάτερον τῶν
<span class="lb" data-page="2.410" data-line="8" id="l2.410.8"></span>περάτων· ἡ μὲν ἔνδον τῇ κατὰ τὸ γόνυ μὲν ἀποσχισθείσῃ,
<span class="lb" data-page="2.410" data-line="9" id="l2.410.9"></span>διὰ δὲ τῶν ἐντὸς μερῶν κατά γε τῆς γαστροκνημίας καὶ
<span class="lb" data-page="2.410" data-line="10" id="l2.410.10"></span>τῆς κνήμης ὅλης ἐπὶ τὸ σφυρὸν ἐνεχθείσῃ· ἡ δ’ ἔξω ταῖς
<span class="lb" data-page="2.410" data-line="11" id="l2.410.11"></span>κατὰ τοῦτο τὸ μέρος εἰρημέναις ἀφικνεῖσθαι φλεψὶν ἀπὸ
<span class="lb" data-page="2.410" data-line="12" id="l2.410.12"></span>τῆς διὰ τῶν ἔξωθεν μερῶν παρὰ τὴν περόνην κατάντους
<span class="lb" data-page="2.410" data-line="13" id="l2.410.13"></span>ἐνεχθείσης. ἀπὸ δὲ τῶν ἑνουμένων ἀλλήλαις κατὰ τὰ πέρατα
<span class="lb" data-page="2.410" data-line="14" id="l2.410.14"></span>κνήμης τε καὶ περόνης μικραὶ μὲν ἥκουσιν ἐπὶ τὸν ταρσὸν
<span class="lb" data-page="2.410" data-line="15" id="l2.410.15"></span>τοῦ ποδὸς, μείζονες δ’ αὐτῶν ἐν τῷ κάτω διεξέρχονται, καὶ
<span class="lb" data-page="2.410" data-line="16" id="l2.410.16"></span>μάλιστα κατὰ τὴν ἔνδον χώραν, ἔνθα τῆς κνήμης ἐστὶ τὸ
<span class="lb" data-page="2.410" data-line="17" id="l2.410.17"></span>κυρτὸν πέρας, ὑφ’ ὧν τὰ κάτω τοῦ ποδὸς ἅπαντα τρέφεται.
<span class="lb" data-page="2.410" data-line="18" id="l2.410.18"></span>τὸ δὲ περὶ τὴν πτέρναν ὄπισθεν ἀπὸ τῶν πλησίον ἔσωθέν
<span class="lb" data-page="2.410" data-line="19" id="l2.410.19"></span>τε καὶ ἔξωθεν ἀποφύσεις ἑνουμένας ἀλλήλαις λαμβάνει.
<span class="pb" data-page="2.411" id="p2.411"></span>
<span class="lb" data-page="2.411" data-line="1" id="l2.411.1"></span>κοινὸν γὰρ χρὴ τοῦτο γινώσκειν, ὥσπερ ἤδη καὶ πρόσθεν
<span class="lb" data-page="2.411" data-line="2" id="l2.411.2"></span>εἴρηται, τὰ πέρατα τῶν φλεβῶν ἐπιμίγνυσθαι μὲν καὶ τοῖς
<span class="lb" data-page="2.411" data-line="3" id="l2.411.3"></span>ἄλλοις μέρεσι, μάλιστα δ’ ἐν τοῖς ἄκροις τοῦ σώματος.
<span class="lb" data-page="2.411" data-line="4" id="l2.411.4"></span>πρόδηλα δέ που τὰ τοιαῦτα, κᾂν ἐγὼ μὴ λέγω, τοῖς εἰρημένοις
<span class="lb" data-page="2.411" data-line="5" id="l2.411.5"></span>συνεπινοούμενα. τὰς γὰρ ἐπὶ τὸν ταρσὸν ἡκούσας
<span class="lb" data-page="2.411" data-line="6" id="l2.411.6"></span>φλέβας τε καὶ νεῦρα μέχρι τοῦ πέρατος ἀναγκαῖον ἐξικνεῖσθαι
<span class="lb" data-page="2.411" data-line="7" id="l2.411.7"></span>τοῦ ποδός. <span class="milestone ed2page" data-n="4.88" data-unit="ed2page" id="ed2page.4.88"></span>εὔδηλον δ’, ὅτι καὶ τῶν μὲν ἀπὸ
<span class="lb" data-page="2.411" data-line="8" id="l2.411.8"></span>τῆς περόνης ἐπ’ αὐτὸν ἡκουσῶν τὰ πέρατα πρὸς τοὺς μικροὺς
<span class="lb" data-page="2.411" data-line="9" id="l2.411.9"></span>δακτύλους ἀφικνεῖται, τῶν δ’ ἀπὸ τῆς κνήμης ἐπὶ
<span class="lb" data-page="2.411" data-line="10" id="l2.411.10"></span>τοὺς μεγάλους, ὥσπερ γε καὶ τῶν ἀπὸ τῆς μεταξὺ χώρας
<span class="lb" data-page="2.411" data-line="11" id="l2.411.11"></span>περόνης τε καὶ κνήμης ἐπὶ τοὺς μέσους. ἡ μὲν οὖν διὰ
<span class="lb" data-page="2.411" data-line="12" id="l2.411.12"></span>τοῦ βουβῶνος φλὲψ οὕτω κατασχίζεται· ἡ δὲ διὰ τοῦ τῆς
<span class="lb" data-page="2.411" data-line="13" id="l2.411.13"></span>ἥβης ὀστοῦ μόνοις τοῖς ἐνταῦθα σώμασι διανέμεται. πρόκειται
<span class="lb" data-page="2.411" data-line="14" id="l2.411.14"></span>δὲ τοῦ ὀστοῦ τοῦδε μῦς εἷς μικρὸς, ὁ κατειληφὼς
<span class="lb" data-page="2.411" data-line="15" id="l2.411.15"></span>ὅλον τὸ τρῆμα· τούτῳ δ’ ἐπιπέφυκε τὰ <span class="milestone ed1page" data-n="1.149" data-unit="ed1page" id="ed1page.1.149"></span>πρῶτα τοῦ
<span class="lb" data-page="2.411" data-line="16" id="l2.411.16"></span>μεγίστου μυὸς, ᾧ παραπέφυκε τρίτος ὁ ἐκ τῆς συμβολῆς
<span class="lb" data-page="2.411" data-line="17" id="l2.411.17"></span>τῶν τῆς ἥβης ὀστῶν ἐκφυόμενος εἷς ἑκατέρωθεν. ὁ μὲν οὖν
<span class="lb" data-page="2.411" data-line="18" id="l2.411.18"></span>μικρὸς ὅλος ὑπὸ τῆς φλεβὸς τῆσδε τρέφεται, τοῦ δὲ μεγίστου
<span class="pb" data-page="2.412" id="p2.412"></span>
<span class="lb" data-page="2.412" data-line="1" id="l2.412.1"></span>μέρος οὐ πολὺ, τοῦ δ’ ἐκ τῆς συμβολῆς συμφυομένου
<span class="lb" data-page="2.412" data-line="2" id="l2.412.2"></span>πλεῖστον· εἰς γὰρ τὰ κάτω μέρη τοῦ μυὸς τούτου καὶ
<span class="lb" data-page="2.412" data-line="3" id="l2.412.3"></span>φλὲψ ἄλλη, καὶ νεῦρον ἕτερον ἐμφύεται. τά γε μὴν πέρατα
<span class="lb" data-page="2.412" data-line="4" id="l2.412.4"></span>τῆς προκειμένης ἐν τῷ λόγῳ τῷδε φλεβὸς ἐς ταὐτὸν ἥκει
<span class="lb" data-page="2.412" data-line="5" id="l2.412.5"></span>τοῖς πέρασι τοῖς ἀπὸ μὲν τῆς μεγάλης, ἐμπεφυκόσιν δὲ τοῖς
<span class="lb" data-page="2.412" data-line="6" id="l2.412.6"></span>πρώτοις τοῦ μεγίστου μυὸς, ἐνταῦθα διασπειρομένοις.
</p>
          </article>

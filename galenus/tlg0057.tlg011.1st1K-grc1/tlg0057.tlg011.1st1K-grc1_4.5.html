<article xmlns="http://www.w3.org/1999/xhtml" id="urn:cts:greekLit:tlg0057.tlg011.1st1K-grc1:4.5">
<span class="pb page1" data-page="2.443" id="p2.443"></span>
<span class="milestone ed1page page1" data-n="1.153" data-unit="ed1page" id="ed1page.1.153"></span>
<span class="milestone ed2page page1" data-n="4.98" data-unit="ed2page" id="ed2page.4.98"></span>
            <p>
<span class="lb" data-page="2.443" data-line="10" id="l2.443.10"></span>Ἀλλ’ ἐπεὶ τοὺς μῦς προὔκειτο θεάσασθαι
<span class="lb" data-page="2.443" data-line="11" id="l2.443.11"></span>προτέρους, ἐπ’ ἐκείνους ἴωμεν, ἀρξάμενοι πάλιν ἀπὸ τῶν
<span class="lb" data-page="2.443" data-line="12" id="l2.443.12"></span>περὶ τὸν ὀφθαλμόν. τοὺς μὲν οὖν κατὰ τὰ βλέφαρα κᾀν
<span class="lb" data-page="2.443" data-line="13" id="l2.443.13"></span>τοῖς περὶ χρείας μορίων εἰς τοὺς περὶ τῶν ἀπόρων κινήσεων
<span class="lb" data-page="2.443" data-line="14" id="l2.443.14"></span>ἀνεβαλόμην λογισμούς. τοὺς δ’ ἔνδον ἐν ταῖς χώραις τῶν
<span class="lb" data-page="2.443" data-line="15" id="l2.443.15"></span>ὀφθαλμῶν ἀνάτεμνε, ἤτοι γε ἐν κύκλῳ πρότερον ἐκκόψας
<span class="lb" data-page="2.443" data-line="16" id="l2.443.16"></span>τὰ περικείμενα αὐτοῖς, ἢ ὅλους ἐκτέμνων τοὺς ὀφθαλμούς.
<span class="lb" data-page="2.443" data-line="17" id="l2.443.17"></span>οὐ μὴν οὐδ’ ἀνατέμνειν ἀναγκαῖόν ἐστι πιθήκειον.
<span class="pb" data-page="2.444" id="p2.444"></span>
<span class="lb" data-page="2.444" data-line="1" id="l2.444.1"></span>ὀφθαλμὸν, ἀφθονίαν παμπόλλην ἔχοντα τῆς τοιαύτης ἀνατομῆς
<span class="lb" data-page="2.444" data-line="2" id="l2.444.2"></span>ἐπὶ τῶν μειζόνων ζώων. ἀναβεβλήσθω τοιγαροῦν
<span class="lb" data-page="2.444" data-line="3" id="l2.444.3"></span>καὶ περὶ τοῦδε κατ’ ἐκεῖνα διελθεῖν ἡμᾶς τῆς ἐνεστώσης
<span class="lb" data-page="2.444" data-line="4" id="l2.444.4"></span>πραγματείας, ἐν οἷς μέλλομεν ἀνατέμνειν τῷ λόγῳ τὰ τοιαῦτα
<span class="lb" data-page="2.444" data-line="5" id="l2.444.5"></span>μόρια τῶν ζώων, ἃ καὶ χωρὶς τῶν ἄλλων ζώων αὐτὰ
<span class="lb" data-page="2.444" data-line="6" id="l2.444.6"></span>καθ’ ἑαυτὰ διασκέψασθαι δυνατόν ἐστιν, ἐξαιροῦντας ὅλου
<span class="lb" data-page="2.444" data-line="7" id="l2.444.7"></span>τοῦ σώματος ἐγκέφαλον, ὀφθαλμὸν, γλῶτταν, λάρυγγα,
<span class="lb" data-page="2.444" data-line="8" id="l2.444.8"></span>πνεύμονα, καρδίαν, ἧπαρ, σπλῆνα, νεφροὺς, μήτραν,
<span class="lb" data-page="2.444" data-line="9" id="l2.444.9"></span>κύστιν, ὄρχεις, ἔντερα, κοιλίαν. ἐν τούτῳ δ’, ὅπερ ἐξ ἀρχῆς
<span class="lb" data-page="2.444" data-line="10" id="l2.444.10"></span>προυθέμεθα, διέλθωμεν, ὅσοι μεγάλοι τῶν μυῶν εἰσι
<span class="lb" data-page="2.444" data-line="11" id="l2.444.11"></span>συνάπτοντες μόρια μορίοις, οὐκ αὐτοὶ περιεχόμενοι καθ’ ἕν
<span class="lb" data-page="2.444" data-line="12" id="l2.444.12"></span>τι μόριον· τῶν γὰρ τοιούτων μυῶν τὴν φύσιν οὐδὲ γνῶναι
<span class="lb" data-page="2.444" data-line="13" id="l2.444.13"></span>δυνατὸν ἄνευ τοῦ παντὸς ζώου.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg011.1st1K-grc1:5.8">
<span class="pb page1" data-page="2.520" id="p2.520"></span>
<span class="milestone ed1page page1" data-n="1.165" data-unit="ed1page" id="ed1page.1.165"></span>
<span class="milestone ed2page page1" data-n="4.123" data-unit="ed2page" id="ed2page.4.123"></span>
            <p>
<span class="lb" data-page="2.520" data-line="6" id="l2.520.6"></span>Ἀναλαβόντες δ’ αὖθις ὑπὲρ τοῦ διαφράγματος
<span class="lb" data-page="2.520" data-line="7" id="l2.520.7"></span>εἴπωμεν, ὅσα ἀπελίπομεν αὐτοῦ τῆς φύσεως ἀνεξήγητα,
<span class="lb" data-page="2.520" data-line="8" id="l2.520.8"></span>ὅτι μηδέπω φαίνεσθαι δυνατὴν ἦν, πρὶν διαπτυχθῆναι
<span class="lb" data-page="2.520" data-line="9" id="l2.520.9"></span>τὸ ἐπιγάστριον. εὔδηλον δ’, ὡς ἔξεστιν ἡμῖν, εἰ μὴ
<span class="lb" data-page="2.520" data-line="10" id="l2.520.10"></span>πολλὰ δεικνύειν ἐθέλοιμεν ἐφ’ ἑνὸς ζώου, τὰ προτεταγμένα
<span class="lb" data-page="2.520" data-line="11" id="l2.520.11"></span>μόρια διακόπτουσιν, ὡς ἔτυχεν, ἐπὶ τὸ προβληθὲν ἑκάστοτε
<span class="lb" data-page="2.520" data-line="12" id="l2.520.12"></span>παραγίγνεσθαι. τί γὰρ, εἴ τις ἐθελήσειεν ἐπιδειχθῆναι
<span class="lb" data-page="2.520" data-line="13" id="l2.520.13"></span>τῶν φρενῶν μόνων τὴν φύσιν, ἢ εἰ καὶ ζήτημά τι περὶ τῆς
<span class="lb" data-page="2.520" data-line="14" id="l2.520.14"></span>κατασκευῆς αὐτῶν γένοιτο, δεόμενον ἀνατομικῆς ἐγχειρήσεως;
<span class="lb" data-page="2.520" data-line="15" id="l2.520.15"></span><span class="milestone ed2page" data-n="4.124" data-unit="ed2page" id="ed2page.4.124"></span>ἆρ’ οὐκ εὔλογον ἐν τοῖς τοιούτοις καιροῖς, τὸ
<span class="lb" data-page="2.520" data-line="16" id="l2.520.16"></span>μὲν ἐπιγάστριον ὅλον ἅμα τῷ περιτοναίῳ διατέμνειν, ὡς
<span class="lb" data-page="2.520" data-line="17" id="l2.520.17"></span>ἔτυχεν, ἐξελόντα δὲ τὰ ἔντερα δεῖξαι τῶν φρενῶν πρώτην
<span class="lb" data-page="2.520" data-line="18" id="l2.520.18"></span>μὲν τὴν ἐκ τῶν νόθων πλευρῶν ἔκφυσιν, ὑπὲρ ἧς ὀλίγον
<span class="pb" data-page="2.521" id="p2.521"></span>
<span class="lb" data-page="2.521" data-line="1" id="l2.521.1"></span>ἔμπροσθεν εἶπον, εἶθ’ ἑξῆς τὴν εἰς τὴν ῥάχιν κατάφυσιν,
<span class="lb" data-page="2.521" data-line="2" id="l2.521.2"></span>ἀναπτύξαι τε μετὰ τοῦτο καὶ διελεῖν αὐτῆς τὰ μόρια, καὶ
<span class="lb" data-page="2.521" data-line="3" id="l2.521.3"></span>ταῖς οὐσίαις μὲν αὐταῖς, ἀλλὰ καὶ ταῖς θέσεσιν αὐτῶν
<span class="lb" data-page="2.521" data-line="4" id="l2.521.4"></span>καὶ ταῖς ἐνεργείαις καὶ ταῖς χρείαις διαφέροντα; τὸ μὲν
<span class="lb" data-page="2.521" data-line="5" id="l2.521.5"></span>γὰρ μέσον ἐν αὐταῖς ἐστιν ὁ μῦς ἀπονευρούμενος εἰς τένοντα
<span class="lb" data-page="2.521" data-line="6" id="l2.521.6"></span>πλατὺν, ἀπὸ παντὸς μέρους περιλαμβανόμενον ὑπὸ
<span class="lb" data-page="2.521" data-line="7" id="l2.521.7"></span>τῶν σαρκοειδῶν. ἑκατέρωθεν δ’ αὐτοῦ λεπτὸς ὑμὴν ἐπιπέφυκεν,
<span class="lb" data-page="2.521" data-line="8" id="l2.521.8"></span>ἄνωθέν τε καὶ κάτωθεν· οὓς γυμνώσεις ἀκριβῶς, εἰ
<span class="lb" data-page="2.521" data-line="9" id="l2.521.9"></span>προσέχοις τῷδε τῷ λόγῳ. τούτων οὖν ὁ μὲν ὑψηλὸς, διττὸς ὢν,
<span class="lb" data-page="2.521" data-line="10" id="l2.521.10"></span>ὅλον ὑπαλείφει τὸ τοῦ θώρακος κύτος, ἐκ μὲν τῶν δεξιῶν μερῶν
<span class="lb" data-page="2.521" data-line="11" id="l2.521.11"></span>ὁ ἕτερος, ἐκ δὲ τῶν ἀριστερῶν ὁ ἕτερος. οὐ γὰρ δὴ μία
<span class="lb" data-page="2.521" data-line="12" id="l2.521.12"></span>γέ τίς ἐστιν ἡ ἔνδον τοῦ θώρακος εὐρυχωρία συνεχὴς ἑαυτῇ,
<span class="lb" data-page="2.521" data-line="13" id="l2.521.13"></span>ἀλλ’ ὑπὸ τῶν εἰρημένων ὑμένων διαφράττεται, παρακειμένων
<span class="lb" data-page="2.521" data-line="14" id="l2.521.14"></span>ἀλλήλοις ὀρθῶν παρὰ τὸ μῆκος τοῦ στέρνου, πλὴν
<span class="lb" data-page="2.521" data-line="15" id="l2.521.15"></span>ὅσον ἀποχωροῦσί τε καὶ διΐστανται κατ’ ἐκεῖνο τὸ μέρος,
<span class="lb" data-page="2.521" data-line="16" id="l2.521.16"></span>ἵνα περ ἡ καρδία κεῖται. ταύτην γὰρ ἑαυτῶν μέσην λαβόντες,
<span class="lb" data-page="2.521" data-line="17" id="l2.521.17"></span>ἰδίῳ περιεχομένην ὑμένι παχυτέρῳ σφῶν αὐτῶν,
<span class="lb" data-page="2.521" data-line="18" id="l2.521.18"></span>οὕτω μέχρι τοῦ ξιφοειδοῦς ἀφικνοῦνται χόνδρου, περιλαμβάνοντες
<span class="pb" data-page="2.522" id="p2.522"></span>
<span class="lb" data-page="2.522" data-line="1" id="l2.522.1"></span>ἑκατέρωθεν, ὡς εἴρηται, τὸν περικάρδιον, εἴθ’
<span class="lb" data-page="2.522" data-line="2" id="l2.522.2"></span>ὑμένα βούλοιο καλεῖν, εἴτε χιτῶνα. ἅπασαν οὖν ἑκατέραν
<span class="lb" data-page="2.522" data-line="3" id="l2.522.3"></span>τοῦ θώρακος ὑπεζώκασι τὴν ἔνδον χώραν οἱ ὑμένες, ἁπλοῖ
<span class="lb" data-page="2.522" data-line="4" id="l2.522.4"></span>τὴν φύσιν ὑπάρχοντες, ὥσπερ ἀράχνια· καλοῦνται δὲ κατὰ
<span class="lb" data-page="2.522" data-line="5" id="l2.522.5"></span>μὲν τὰς πλευρὰς ὑπεζωκότες, ἔνθα δ’ ὄρθιοι μέχρι τῆς
<span class="lb" data-page="2.522" data-line="6" id="l2.522.6"></span>σφαγῆς ἀναφέρονται, διαφράττοντες· ἵνα δὲ περιφύονται
<span class="lb" data-page="2.522" data-line="7" id="l2.522.7"></span>τῷ πνεύμονι, τούτου σκέπασμά εἰσιν. ἡ βάσις δ’ αὐτῶν
<span class="lb" data-page="2.522" data-line="8" id="l2.522.8"></span>ἐπιβέβληται τοῖς ἄνω μέρεσι τῶν φρενῶν, ὥσπερ τοῖς κάτωθεν
<span class="lb" data-page="2.522" data-line="9" id="l2.522.9"></span>ὑποβέβληταί τις ἕτερος ὑμὴν, παραπλήσιος τῷδε,
<span class="lb" data-page="2.522" data-line="10" id="l2.522.10"></span>κορυφὴ δικαιότατα ὀνομασθεὶς τοῦ περιτοναίου. συνεχὴς
<span class="lb" data-page="2.522" data-line="11" id="l2.522.11"></span>δ’ ἐστὶν ὁ ὑμὴν οὗτος ἑαυτῷ, πᾶσαν ὑπαλείφων τὴν κάτω
<span class="lb" data-page="2.522" data-line="12" id="l2.522.12"></span>χώραν τῶν φρενῶν· ἔνθα δ’ ἐκεῖναι διατέτρηνται χρειῶν
<span class="lb" data-page="2.522" data-line="13" id="l2.522.13"></span>ἀναγκαίων ἕνεκεν, ἐνταῦθα τοῖς διεξερχομένοις αὐτοῖς περιφύεταί
<span class="lb" data-page="2.522" data-line="14" id="l2.522.14"></span>τε καὶ συναποτείνεται. κατὰ δὲ τὸν αὐτὸν τρόπον
<span class="lb" data-page="2.522" data-line="15" id="l2.522.15"></span>οἱ ἄνωθεν ὑμένες ὑπεζωκότες τὸν θώρακα συνεπεκτείνονταί
<span class="lb" data-page="2.522" data-line="16" id="l2.522.16"></span>τε καὶ συμπροέρχονται, τοῖς διεξερχομένοις αὐτῶν
<span class="lb" data-page="2.522" data-line="17" id="l2.522.17"></span>ἀγγείοις ἐν κύκλῳ περικείμενοι. δύο δ’ ἐστὶ τὰ τρήματα
<span class="lb" data-page="2.522" data-line="18" id="l2.522.18"></span>τῶν φρενῶν. τὸ μὲν ἕτερον, τὸ μέγα, ἐστὶν, ἵνα τοῖς σπονδύλοις
<span class="pb" data-page="2.523" id="p2.523"></span>
<span class="lb" data-page="2.523" data-line="1" id="l2.523.1"></span>ἐπιπεφύκασιν, ὁδὸς τῷ τε στομάχῳ καὶ τῇ μεγάλῃ
<span class="lb" data-page="2.523" data-line="2" id="l2.523.2"></span>παρεσκευασμένον ἀρτηρίᾳ· τὸ δ’ ὑπόλοιπον, τὸ ἔλαττον,
<span class="lb" data-page="2.523" data-line="3" id="l2.523.3"></span>τὴν κοίλην φλέβα, τοῖς ἄνω τοῦ ζώου μέρεσι κομίζουσαν
<span class="lb" data-page="2.523" data-line="4" id="l2.523.4"></span>αἷμα, δέχεταί τε καὶ παραπέμπει σὺν ἀσφαλείᾳ πολλῇ. καὶ
<span class="lb" data-page="2.523" data-line="5" id="l2.523.5"></span>γὰρ περιπέφυκεν αὐτῇ πάνυ δυσλύτῳ συμφύσει, καὶ συναποπέμπει
<span class="lb" data-page="2.523" data-line="6" id="l2.523.6"></span>τὸν ἐν τοῖς δεξιοῖς τοῦ θώρακος ὑμένα. λάθοι
<span class="lb" data-page="2.523" data-line="7" id="l2.523.7"></span>δ’ ἂν οὐδένα τῶν ὀργάνων τούτων οὐδὲν, οὔθ’ ἡ κοίλη
<span class="lb" data-page="2.523" data-line="8" id="l2.523.8"></span>φλὲψ, οὔθ’ ὁ στόμαχος, οὔθ’ ἡ ἀρτηρία, καὶ μάλισθ’
<span class="lb" data-page="2.523" data-line="9" id="l2.523.9"></span>ὅταν, ὡς εἴρηται, τὰ κάτω τῶν φρενῶν γυμνωθῇ. πρότερον
<span class="lb" data-page="2.523" data-line="10" id="l2.523.10"></span>δ’ ὑποπίπτει τοῖς ἀνατέμνουσιν ἡ κοίλη φλὲψ, ὡς ἂν
<span class="lb" data-page="2.523" data-line="11" id="l2.523.11"></span>ἐν μετεώρῳ κειμένη καὶ μηδὲν ἑαυτῆς ἐπίπροσθεν ἔχουσα,
<span class="lb" data-page="2.523" data-line="12" id="l2.523.12"></span>τῶν μυῶν ἀρθέντων. εἰ δὲ καὶ θάτερον τρῆμα τῶν φρενῶν
<span class="lb" data-page="2.523" data-line="13" id="l2.523.13"></span>ἀκριβῶς ἐθέλοις θεάσασθαι, διτταῖς ἐγχειρήσεσιν ἐπιχείρει,
<span class="lb" data-page="2.523" data-line="14" id="l2.523.14"></span>καὶ τόδε, ποτὲ μὲν διοίξας κατὰ μῆκος τὸν θώρακα,
<span class="lb" data-page="2.523" data-line="15" id="l2.523.15"></span>κᾄπειτ’ ἐκ τῶν ἄνω μερῶν ἀκολουθῶν ἐπὶ τὸ διάφραγμα
<span class="lb" data-page="2.523" data-line="16" id="l2.523.16"></span>καταφερομένῳ τῷ στομάχῳ, ποτὲ δ’ ἀνατείνων τε
<span class="lb" data-page="2.523" data-line="17" id="l2.523.17"></span>ἅμα καὶ παραστέλλων τὴν γαστέρα. τὸ γάρ τοι στόμα
<span class="lb" data-page="2.523" data-line="18" id="l2.523.18"></span>αὐτῆς ὄψει κατὰ τὰς φρένας κείμενον, οὐ μὴν ἰσχυρῶς γε
<span class="pb" data-page="2.524" id="p2.524"></span>
<span class="lb" data-page="2.524" data-line="1" id="l2.524.1"></span>συμφυόμενον, ὥσπερ ἡ κοίλη φλὲψ, <span class="milestone ed2page" data-n="4.125" data-unit="ed2page" id="ed2page.4.125"></span>ἀλλὰ χαλαροῖς
<span class="lb" data-page="2.524" data-line="2" id="l2.524.2"></span>ὑμέσι διειλημμένον. ἔστι δ’ οὐκ ἀκριβῶς κυκλοτερὲς ἐνταυθοῖ
<span class="lb" data-page="2.524" data-line="3" id="l2.524.3"></span>τοῦτο τοῦ διαφράγματος τρῆμα, τριγώνῳ δ’ ἔοικε
<span class="lb" data-page="2.524" data-line="4" id="l2.524.4"></span>μᾶλλον, αἰωρουμένην μὲν ἔχοντι τὴν κορυφὴν, ἐστηριγμένην
<span class="lb" data-page="2.524" data-line="5" id="l2.524.5"></span>δὲ ἐπὶ τοῦ νώτου τὴν βάσιν. καὶ τί γὰρ ἄλλο, ἢ
<span class="lb" data-page="2.524" data-line="6" id="l2.524.6"></span>ὥσπερ Ἱπποκράτης· εἴπερ ἀμφιβεβήκασιν αἱ φρένες ἐν τῷδε
<span class="lb" data-page="2.524" data-line="7" id="l2.524.7"></span>τῷ χωρίῳ τήν τ’ ἀρτηρίαν καὶ τὸν στόμαχον, κατὰ μὲν
<span class="lb" data-page="2.524" data-line="8" id="l2.524.8"></span>αὐτὴν τὴν μέσην χώραν τῆς ῥάχεως ἐστηριγμένης τῆς ἀρτηρίας,
<span class="lb" data-page="2.524" data-line="9" id="l2.524.9"></span>ἐν δὲ τοῖς ἀριστεροῖς αὐτῆς παρατεταμένου τοῦ στομάχου.
<span class="lb" data-page="2.524" data-line="10" id="l2.524.10"></span>καὶ μὲν δὴ καὶ φλέψ τις ἅμ’ αὐτοῖς μικρὰ καὶ
<span class="lb" data-page="2.524" data-line="11" id="l2.524.11"></span>νεῦρα δύο διεξέρχεται· περὶ ὧν οὐ καιρὸς ἀκριβολογεῖσθαι
<span class="lb" data-page="2.524" data-line="12" id="l2.524.12"></span>τὰ νῦν. οὐδὲ γὰρ ὁ περὶ τῆς ἀρτηρίας λόγος ἢ τοῦ στομάχου
<span class="lb" data-page="2.524" data-line="13" id="l2.524.13"></span>τούτων ἕνεκεν αὐτῶν εἴρηται, πάρεργον δὲ τῆς ἐξηγήσεως
<span class="lb" data-page="2.524" data-line="14" id="l2.524.14"></span>τοῦ ταύτῃ τρήματος τῶν φρενῶν ἡ διήγησις αὐτῶν
<span class="lb" data-page="2.524" data-line="15" id="l2.524.15"></span>ἐγένετο, μελλῆσον δὲ καὶ αὖθις ἐν οἰκείῳ καιρῷ διδαχθήσεσθαι
<span class="lb" data-page="2.524" data-line="16" id="l2.524.16"></span>τελεώτερον. ἀλλὰ τό γε διάφραγμα διὰ ταῦτα τὰ
<span class="lb" data-page="2.524" data-line="17" id="l2.524.17"></span>ἐκπίπτοντα μόρια, καὶ μέντοι καὶ διὰ τὰς ψόας οὐ συνέφυ
<span class="lb" data-page="2.524" data-line="18" id="l2.524.18"></span>τοῖς τῆς ῥάχεως σπονδύλοις ἐνταῦθα, καίτοι δεόμενον. ﻿
<span class="pb" data-page="2.525" id="p2.525"></span>
<span class="lb" data-page="2.525" data-line="1" id="l2.525.1"></span>ἔστι μὲν γὰρ, ὡς εἴρηται, κυκλοτερὴς μῦς, ἐνεργεῖ δὲ τῶν
<span class="lb" data-page="2.525" data-line="2" id="l2.525.2"></span>ἄλλων ἁπάντων μυῶν τοῦ θώρακος ἐν τῷ πλείστῳ χρόνῳ
<span class="lb" data-page="2.525" data-line="3" id="l2.525.3"></span>τῆς ζωῆς· καὶ διὰ τοῦτ’ ἔχρῃζεν ἐξηρτῆσθαί τινος ὀστοῦ
<span class="lb" data-page="2.525" data-line="4" id="l2.525.4"></span>τῶν ἐστηριγμένων ἀσφαλῶς δι’ εὐρώστου συνδέσμου. ἀλλ’
<span class="lb" data-page="2.525" data-line="5" id="l2.525.5"></span>ἐπεὶ τοῖς εἰρημένοις ὀργάνοις ἀναγκαῖον ἦν ἄνωθεν κάτω
<span class="lb" data-page="2.525" data-line="6" id="l2.525.6"></span>φέρεσθαι, ταῖς ψόαις τ’ ἀνατείνεσθαι <span class="milestone ed1page" data-n="1.166" data-unit="ed1page" id="ed1page.1.166"></span>πρὸς τὸ τῶν
<span class="lb" data-page="2.525" data-line="7" id="l2.525.7"></span>φρενῶν ὑψηλότερον, ἀπεστερήθη διὰ ταῦτα τῆς πρὸς τὴν
<span class="lb" data-page="2.525" data-line="8" id="l2.525.8"></span>ῥάχιν συμφύσεως ὁ τοῦ διαφράγματος μῦς. ἄμεινον δ’ οὐχ
<span class="lb" data-page="2.525" data-line="9" id="l2.525.9"></span>ἁπλῶς ἀπεστερήθη λέγειν αὐτῶν ἁπάσης συμφύσεως, ἀλλὰ
<span class="lb" data-page="2.525" data-line="10" id="l2.525.10"></span>τῆς κατὰ τοῦτο τὸ μέρος, ὡς ἥ γε φύσις εὐμήχανος οὖσα
<span class="lb" data-page="2.525" data-line="11" id="l2.525.11"></span>καὶ μηδὲν μηδαμόθι τῆς εἰς τὰ ζῶα κηδεμονίας ἀπολιποῦσα
<span class="lb" data-page="2.525" data-line="12" id="l2.525.12"></span>ἐν τοῖς κάτω μέρεσι τοῖς σπονδύλοις τὸ διάφραγμα
<span class="lb" data-page="2.525" data-line="13" id="l2.525.13"></span>συνέφυσε δι’ ἰσχυροτάτων συνδέσμων δυοῖν. τὰ γάρ
<span class="lb" data-page="2.525" data-line="14" id="l2.525.14"></span>τοι περιβεβηκότα τήν τε ἀρτηρίαν καὶ τὸν στόμαχον τῶν
<span class="lb" data-page="2.525" data-line="15" id="l2.525.15"></span>φρενῶν ἀποτείνεται κατὰ τῶν ἐφεξῆς σπονδύλων, ἐπ’
<span class="lb" data-page="2.525" data-line="16" id="l2.525.16"></span>ἄλλων μέν τινων ζώων ἐπὶ πλέον, οἷς ὅλος ὁ θώραξ εὔρωστός
<span class="lb" data-page="2.525" data-line="17" id="l2.525.17"></span>τ’ ἐστὶ καὶ σύντονος· ἐπὶ δὲ τῶν πιθήκων οὐ
<span class="pb" data-page="2.526" id="p2.526"></span>
<span class="lb" data-page="2.526" data-line="1" id="l2.526.1"></span>μόνον ἔπεστιν, ἀλλὰ καὶ δι’ ἀῤῥώστων συνδέσμων, ἢ κατ’
<span class="lb" data-page="2.526" data-line="2" id="l2.526.2"></span>ἄλλα ζῶα. περὶ μὲν οὖν τῆς ἐν ἐκείνοις διαφορᾶς αὖθις
<span class="lb" data-page="2.526" data-line="3" id="l2.526.3"></span>εἰρήσεται.
</p>
          </article>

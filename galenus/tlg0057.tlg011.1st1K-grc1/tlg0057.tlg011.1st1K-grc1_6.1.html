<article xmlns="http://www.w3.org/1999/xhtml" id="urn:cts:greekLit:tlg0057.tlg011.1st1K-grc1:6.1">
<span class="pb page1" data-page="2.532" id="p2.532"></span>
<span class="milestone ed1page page1" data-n="1.166" data-unit="ed1page" id="ed1page.1.166"></span>
<span class="milestone ed2page page1" data-n="4.127" data-unit="ed2page" id="ed2page.4.127"></span>
            <h2>ΓΑΛΗΝΟΥ ΠΕΡΙ ΑΝΑΤΟΜΙΚΩΝ
<br></br>ΕΓΧΕΙΡΗΣΕΩΝ
<br></br>ΒΙΒΛΙΟΝ Ζ.
</h2>
            <p>
<span class="lb" data-page="2.532" data-line="1" id="l2.532.1"></span>Ἐπειδὴ κατὰ τὴν αὐτὴν τάξιν ἔδοξεν ἄμεινον
<span class="lb" data-page="2.532" data-line="2" id="l2.532.2"></span>εἶναι ποιήσασθαι τὴν πραγματείαν τήνδε τῇ περὶ
<span class="lb" data-page="2.532" data-line="3" id="l2.532.3"></span>χρείας μορίων, ἐν ἐκείνῃ δὲ μετὰ τὸν περὶ κώλων λόγον
<span class="lb" data-page="2.532" data-line="4" id="l2.532.4"></span>ὁ περὶ τῶν τῆς τροφῆς ὀργάνων ἐστὶν, ἀκόλουθον ἂν εἴη
<span class="lb" data-page="2.532" data-line="5" id="l2.532.5"></span>καὶ νῦν ἐπὶ τοῦτον ἔρχεσθαι. χερσὶ μὲν οὖν καὶ σκέλεσιν
<span class="lb" data-page="2.532" data-line="6" id="l2.532.6"></span>ὁμοιότατος ἀνθρώπῳ πίθηκος, ᾧ μήτε πρόσωπόν ἐστι πρόμηκες,
<span class="lb" data-page="2.532" data-line="7" id="l2.532.7"></span>μήθ’ οἱ κυνόδοντες μεγάλοι, (καὶ γὰρ συναύξεται
<span class="lb" data-page="2.532" data-line="8" id="l2.532.8"></span>ταῦτα ἀλλήλοις καὶ συμμειοῦται,) καθάπερ ἥ τ’ ὀρθὴ βάδισις,
<span class="pb" data-page="2.533" id="p2.533"></span>
<span class="lb" data-page="2.533" data-line="1" id="l2.533.1"></span>καὶ τοῦ δρόμου τὸ τάχος, καὶ ὁ μέγας δάκτυλος ἐν τῇ
<span class="lb" data-page="2.533" data-line="2" id="l2.533.2"></span>χερὶ, καὶ ὁ κροταφίτης μῦς, καὶ τῶν τριχῶν ἡ κατὰ
<span class="lb" data-page="2.533" data-line="3" id="l2.533.3"></span>σκληρότητα καὶ μαλακότητα καὶ μῆκος καὶ βραχύτητα
<span class="lb" data-page="2.533" data-line="4" id="l2.533.4"></span>διαφορά. καίτοι τούτων, ὧν εἶπον, ἓν ὁτιοῦν θεασαμένῳ
<span class="lb" data-page="2.533" data-line="5" id="l2.533.5"></span>γιγνώσκειν ὑπάρξει καὶ περὶ τῶν ἄλλων· ἀεὶ γὰρ ἀλλήλοις
<span class="lb" data-page="2.533" data-line="6" id="l2.533.6"></span>ἅπαντα ταῦτα συναυξάνεται. ἐάν ποτε τρέχοντα θεάσῃ πίθηκον
<span class="lb" data-page="2.533" data-line="7" id="l2.533.7"></span>ὀρθὸν ὠκέως, ἐξ ἀπόπτου γίνωσκε τοῦτον ὅμοιον
<span class="lb" data-page="2.533" data-line="8" id="l2.533.8"></span>ὑπάρχειν ἀνθρώπῳ· καὶ δύνασαι προειπεῖν, ἐπ’ αὐτοῦ
<span class="lb" data-page="2.533" data-line="9" id="l2.533.9"></span>πάνθ’ ὑπάρχειν, ἃ μικρῷ πρόσθεν εἶπον, πρόσωπον στρογγύλον,
<span class="lb" data-page="2.533" data-line="10" id="l2.533.10"></span>κυνόδοντας μικροὺς, τὸν δάκτυλον τὸν μέγαν ἐν τῇ
<span class="lb" data-page="2.533" data-line="11" id="l2.533.11"></span>χειρὶ, μὴ πάνυ μικρὸν, ὡς ἐπὶ τῶν ἄλλων πιθήκων ἀνάλογον·
<span class="lb" data-page="2.533" data-line="12" id="l2.533.12"></span>πάλιν δὲ τοὺς ἐν τῷ ποδὶ δακτύλους μικροτέρους,
<span class="lb" data-page="2.533" data-line="13" id="l2.533.13"></span>ἢ τοὺς ἐν τοῖς ἄλλοις πιθήκοις, τοὺς κροταφίτας μῦς μικροὺς,
<span class="lb" data-page="2.533" data-line="14" id="l2.533.14"></span>ὥσπερ γε καὶ τοὺς ἐκ τοῦ μηροῦ καθήκοντας εἰς
<span class="lb" data-page="2.533" data-line="15" id="l2.533.15"></span>τὴν κνήμην οὐκ ἐπὶ πολὺ προερχομένους, τό τ’ ὀστοῦν τοῦ
<span class="lb" data-page="2.533" data-line="16" id="l2.533.16"></span>κόκκυγος<span class="milestone ed2page" data-n="4.129" data-unit="ed2page" id="ed2page.4.129"></span> ὀνομαζομένου σμικρὸν, ἥκιστά τε λάσιον
<span class="lb" data-page="2.533" data-line="17" id="l2.533.17"></span>εἶναι τὸν πίθηκον τοῦτον, καὶ τὰς τρίχας ἔχειν μὴ πάνυ
<span class="lb" data-page="2.533" data-line="18" id="l2.533.18"></span>σκληρὰς ἢ προμήκεις. οὕτω δ’, ἄν τι τῶν εἰρημένων
<span class="pb" data-page="2.534" id="p2.534"></span>
<span class="lb" data-page="2.534" data-line="1" id="l2.534.1"></span>ἐναντίως ἔχῃ, καὶ τἄλλα ἐναντίως ἕξει. τινὲς γοῦν αὐτῶν ἐγγυτάτω
<span class="lb" data-page="2.534" data-line="2" id="l2.534.2"></span>τὴν ἰδέαν εἰσὶ τοῖς κυνοκεφάλοις ἄχρι τοῦ καὶ τὸν κόκκυγα
<span class="lb" data-page="2.534" data-line="3" id="l2.534.3"></span>μακρὸν ἔχειν, καί τινες ἄχρι τῆς οὐρᾶς. οὗτοι καὶ λασιώτατοι
<span class="lb" data-page="2.534" data-line="4" id="l2.534.4"></span>τῶν πιθήκων εἰσὶ, καὶ τὰς τρίχας ἔχουσι σκληρὰς
<span class="lb" data-page="2.534" data-line="5" id="l2.534.5"></span>καὶ ὀρθὰς, καὶ τὸ βλέμμα θρασύ· τῷ δ’ ἀκριβεῖ πιθήκῳ
<span class="lb" data-page="2.534" data-line="6" id="l2.534.6"></span>καὶ τοῦτο δειλόν ἐστιν. ὅ γε μὴν κροταφίτης μῦς ἐπιπλεῖστον
<span class="lb" data-page="2.534" data-line="7" id="l2.534.7"></span>μὲν ἀνατείνεται τοῖς ἀκριβέσι πιθήκοις, αὐτόθι
<span class="lb" data-page="2.534" data-line="8" id="l2.534.8"></span>δέ που παύεται περὶ τὴν στεφανιαίαν ῥαφὴν τοῖς ἀκριβέσιν,
<span class="lb" data-page="2.534" data-line="9" id="l2.534.9"></span>ὥσπερ τοῖς ἀνθρώποις. οὕτω δὲ καὶ οἱ ὀδόντες μεγάλοι
<span class="lb" data-page="2.534" data-line="10" id="l2.534.10"></span>μὲν ἅπαντες, ἐπιφανέστεροι δ’ οἱ κυνόδοντες, ἅσπερ γε καὶ
<span class="lb" data-page="2.534" data-line="11" id="l2.534.11"></span>ἡ γένυς μακρὰ, καὶ πάνυ μικρὸς ὁ ἐν τῇ χειρὶ δάκτυλος
<span class="lb" data-page="2.534" data-line="12" id="l2.534.12"></span>ἅπασι τοῖς κυνοκεφαλοειδέσι πιθήκοις ἐστίν. οἱ τοιοῦτοι
<span class="lb" data-page="2.534" data-line="13" id="l2.534.13"></span>καὶ τοὺς εἰς τὴν κνήμην ἐκ τοῦ μηροῦ καθήκοντας μῦς
<span class="lb" data-page="2.534" data-line="14" id="l2.534.14"></span>ἐπὶ πλεῖστον ἔχουσι ἐκτεινομένους, καὶ διὰ τοῦτο συνδεδεμένην,
<span class="lb" data-page="2.534" data-line="15" id="l2.534.15"></span>ὡς ἂν εἴποι τις, ὅλην τὴν ἰγνύαν, διόπερ οὐκ
<span class="lb" data-page="2.534" data-line="16" id="l2.534.16"></span>ἀκριβῶς ἐκτείνειν δύνανται τὰ σκέλη, διόπερ αὖ πάλιν
<span class="lb" data-page="2.534" data-line="17" id="l2.534.17"></span>οὐδ’ ἵστασθαι καλῶς. ὅτῳ δ’ οὐχ ὑπάρχει ζώῳ καλῶς
<span class="lb" data-page="2.534" data-line="18" id="l2.534.18"></span>ὀρθῶς στῆναι, πῶς ἂν ἢ βαδίσειεν ὀρθὸν, ἢ δράμοι
<span class="pb" data-page="2.535" id="p2.535"></span>
<span class="lb" data-page="2.535" data-line="1" id="l2.535.1"></span>ταχέως; οὐκοῦν οὐδὲ τὸν μέγαν ἐν τῷ ποδὶ δάκτυλον
<span class="lb" data-page="2.535" data-line="2" id="l2.535.2"></span>ἔχουσι μέγαν, ὡς ἄνθρωποι, οὐδὲ τοὺς ἄλλους μικρούς·
<span class="lb" data-page="2.535" data-line="3" id="l2.535.3"></span>ἀλλὰ πάντες μὲν αὐτοῖς εἰσι μεγάλοι, μικρότερος δὲ τῶν
<span class="lb" data-page="2.535" data-line="4" id="l2.535.4"></span>ἄλλων, ὃν ἄνθρωπος ἔχει μέγιστον. ἀρχὴ δέ τις οὐρᾶς
<span class="lb" data-page="2.535" data-line="5" id="l2.535.5"></span>ἐστιν ἐν αὐτοῖς, καὶ τὸ σύμπαν σῶμα κυνοκεφάλοις ἐοίκασιν
<span class="lb" data-page="2.535" data-line="6" id="l2.535.6"></span>οἱ τοιοῦτοι πίθηκοι. ὥσπερ οὖν ἄμεινόν ἐστιν ἀνατέμνειν
<span class="lb" data-page="2.535" data-line="7" id="l2.535.7"></span>τὰ κῶλα τῶν ὁμοιοτάτων ἀνθρώπῳ πιθήκων, ὅταν
<span class="lb" data-page="2.535" data-line="8" id="l2.535.8"></span>ἐπὶ παραδείγματος ἐθέλῃς γυμνάζειν σεαυτὸν, οὕτως ἄμεινον,
<span class="lb" data-page="2.535" data-line="9" id="l2.535.9"></span>ὅταν ἀπορῇς τοιούτου πιθήκου, καὶ τῶν ἀνομοίων
<span class="lb" data-page="2.535" data-line="10" id="l2.535.10"></span>τινὰ λαμβάνειν, ὥσπερ κᾂν ὅλως ἀπορῇς πιθήκου, κυνοκέφαλον,
<span class="lb" data-page="2.535" data-line="11" id="l2.535.11"></span>ἢ σάτυρον, ἢ λύγκα, συνελόντι δ’ εἰπεῖν, ἐκεῖνα
<span class="lb" data-page="2.535" data-line="12" id="l2.535.12"></span>τῶν ζώων, οἷς ἔσχισται τὸ πέρας τῶν κώλων εἰς δακτύλους
<span class="lb" data-page="2.535" data-line="13" id="l2.535.13"></span>πέντε. τοῖς δὲ αὐτοῖς τούτοις καὶ κλεῖς ἐστι, καὶ στέρνον
<span class="lb" data-page="2.535" data-line="14" id="l2.535.14"></span>ἥκιστ’ ὀξὺ, καὶ διὰ τοῦτο ἐπὶ τῶν δυοῖν βαδίζει σκελῶν,
<span class="lb" data-page="2.535" data-line="15" id="l2.535.15"></span>ὥσπερ ἄνθρωπος χωλεύων. μετά γε μὴν τὰ τοιαῦτα ζῶα
<span class="lb" data-page="2.535" data-line="16" id="l2.535.16"></span>καὶ ἡ ἄρκτος ἐστὶ, καὶ ὁ λέων, καὶ ὅλως τὰ καρχαρόδοντα
<span class="lb" data-page="2.535" data-line="17" id="l2.535.17"></span>καλούμενα. καὶ εἰ μὴ μικρὸν ἦν τὸ τῶν ἑρπόντων γένος,
<span class="lb" data-page="2.535" data-line="18" id="l2.535.18"></span>οἷον ἰκτίδες, καὶ γαλαῖ, καὶ μύες, ἦν ἂν καὶ τούτων
<span class="pb" data-page="2.536" id="p2.536"></span>
<span class="lb" data-page="2.536" data-line="1" id="l2.536.1"></span>τὰ κῶλα χρήσιμα πρὸς τὴν ἐν ταῖς ἀνατομαῖς γυμνασίαν·
<span class="lb" data-page="2.536" data-line="2" id="l2.536.2"></span>ἅπαντα γὰρ ταῦτα τέτταρας ἔχει δακτύλους ἀπολωλεκότα
<span class="lb" data-page="2.536" data-line="3" id="l2.536.3"></span>τὸν μέγαν, ὅτι μή τισιν αὐτῶν οἷον ὑπογραφή τίς ἐστι
<span class="lb" data-page="2.536" data-line="4" id="l2.536.4"></span>κατά γε τὴν ῥίζαν, ἀλλ’ οὐδὲ ταύτην ἀπὸ τοῦ λιχανοῦ
<span class="lb" data-page="2.536" data-line="5" id="l2.536.5"></span>πολὺ κεχωρισμένην, ὡς ἐπ’ ἀνθρώπου, θεάσῃ. προγεγυμνασμένος
<span class="lb" data-page="2.536" data-line="6" id="l2.536.6"></span>γε μὴν ἐν πιθήκῳ καὶ ταῦτ’ ἀνατέμνειν δυνήσῃ.
<span class="lb" data-page="2.536" data-line="7" id="l2.536.7"></span>τά τε γὰρ ἄλλα καὶ ὁ πλατὺς τῷ τῆς χειρὸς ἔνδον ὑποφυόμενος
<span class="lb" data-page="2.536" data-line="8" id="l2.536.8"></span>τένων καὶ τούτοις τοῖς ζώοις, ὥσπερ γε καὶ οἱ
<span class="lb" data-page="2.536" data-line="9" id="l2.536.9"></span>τοὺς δακτύλους κινοῦντες μύες· οὕτως δὲ καὶ οἱ τὸν καρπόν
<span class="lb" data-page="2.536" data-line="10" id="l2.536.10"></span>τε καὶ τὴν κερκίδα. τοὺς δὲ τὸν μέγαν δάκτυλον κινοῦντας
<span class="lb" data-page="2.536" data-line="11" id="l2.536.11"></span>μῦς τε καὶ τένοντας εὔδηλον ὡς οὐκ ἔχει ταῦτα
<span class="lb" data-page="2.536" data-line="12" id="l2.536.12"></span>τὰ ζῶα. συνελόντι δὲ εἰπεῖν, ἔκ τε τῶν ἐνεργειῶν, ὧν
<span class="lb" data-page="2.536" data-line="13" id="l2.536.13"></span>ἐνεργεῖ, καὶ τῆς ἰδέας τῶν μορίων, ἣν ἔχον ἔξωθεν φαίνεται
<span class="lb" data-page="2.536" data-line="14" id="l2.536.14"></span>τῶν ζώων ἕκαστον, ὑπαγορεύσει σοί τι καὶ περὶ τῆς ἐν
<span class="lb" data-page="2.536" data-line="15" id="l2.536.15"></span>αὐτῷ κατασκευῆς. τὰ γὰρ ὡσαύτως ἐνεργοῦντα μόρια καὶ
<span class="lb" data-page="2.536" data-line="16" id="l2.536.16"></span>τὴν ἔξωθεν ἰδέαν ἔχοντα τὴν αὐτὴν ἀνάγκη πᾶσα καὶ τὴν
<span class="lb" data-page="2.536" data-line="17" id="l2.536.17"></span>ἐν τῷ βάθει κατασκευὴν ἔχειν τὴν αὐτήν. οὕτως δὲ καὶ ﻿
<span class="pb" data-page="2.537" id="p2.537"></span>
<span class="lb" data-page="2.537" data-line="1" id="l2.537.1"></span>τοῖς ὁμοίως ἐνεργοῦσιν ὁμοίαν τε τὴν ἐκτὸς ἔχουσιν ἰδέαν
<span class="lb" data-page="2.537" data-line="2" id="l2.537.2"></span>ὁμοία καὶ ἡ ἐν τῷ βάθει μορίων ἐστὶν ἅπασα φύσις. ἑκάστῳ
<span class="lb" data-page="2.537" data-line="3" id="l2.537.3"></span>γάρ τοι τῶν ζώων ἡ φύσις τὸ σῶμα παρεσκεύασεν
<span class="lb" data-page="2.537" data-line="4" id="l2.537.4"></span>ἐπιτήδειον ταῖς κατὰ τὴν ψυχὴν ὁρμαῖς· καὶ διὰ τοῦθ’
<span class="lb" data-page="2.537" data-line="5" id="l2.537.5"></span>ἅμα τῷ γεννηθῆναι πάντα χρῆται τοῖς μορίοις, ὥσπερ δεδιδαγμένα.
<span class="lb" data-page="2.537" data-line="6" id="l2.537.6"></span><span class="milestone ed2page" data-n="4.130" data-unit="ed2page" id="ed2page.4.130"></span>μύρμηκας μὲν οὖν καὶ κώνωπας καὶ
<span class="lb" data-page="2.537" data-line="7" id="l2.537.7"></span>ψύλλους, ὅσα τ’ ἄλλα τῶν ζώων σμικρὰ, τὴν ἀρχὴν οὐδ’
<span class="lb" data-page="2.537" data-line="8" id="l2.537.8"></span>ἐπεχείρησά ποτ’ ἀνατέμνειν· ὅσα δ’ ἕρπει ζῶα, καθάπερ
<span class="lb" data-page="2.537" data-line="9" id="l2.537.9"></span>γαλαῖ τε καὶ μύες, ὅσα τ’ εἰλυσπᾶται, καθάπερ ὁ ὄφις,
<span class="lb" data-page="2.537" data-line="10" id="l2.537.10"></span>ὀρνίθων τε γένη πολλὰ καὶ ἰχθύων, πολλάκις ἀνέτεμον,
<span class="lb" data-page="2.537" data-line="11" id="l2.537.11"></span>ἕνεκα τοῦ πεισθῆναι βεβαίως, ἕνα τὸν νοῦν εἶναι τὸν διαπλάττοντα
<span class="lb" data-page="2.537" data-line="12" id="l2.537.12"></span>ταῦτα, καὶ ὡς τῷ ἤθει τοῦ ζώου τὸ σῶμά ἐστιν
<span class="lb" data-page="2.537" data-line="13" id="l2.537.13"></span>οἰκεῖον ἐν πᾶσιν. ἐκ γὰρ τῆς γε τοιαύτης γνώσεως ἔσται
<span class="lb" data-page="2.537" data-line="14" id="l2.537.14"></span>σοι προγνῶναι θεασαμένῳ τι ζῶον, ὃ μήπως πρόσθεν εἶδες,
<span class="lb" data-page="2.537" data-line="15" id="l2.537.15"></span>ὁποίαν τινὰ τὴν ὑπὸ τῷ δέρματι κατασκευὴν ἔχει· καὶ
<span class="lb" data-page="2.537" data-line="16" id="l2.537.16"></span>πολλάκις ἐγὼ τοῦτ’ ἐπεδειξάμην οὐκ ἄλλοθεν, ὡς ἔφην,
<span class="lb" data-page="2.537" data-line="17" id="l2.537.17"></span>οὔτ’ ἐμοὶ περιγενόμενον, οὔτ’ ἄλλοθέν ποθεν ὑπάρξαν, ἢ
<span class="lb" data-page="2.537" data-line="18" id="l2.537.18"></span>ἐκ τοῦ πεισθῆναι βεβαίως, οἰκείαν ἑκάστῳ ζώῳ τὴν τοῦ
<span class="pb" data-page="2.538" id="p2.538"></span>
<span class="lb" data-page="2.538" data-line="1" id="l2.538.1"></span>σώματος εἶναι κατασκευὴν τοῖς τῆς ψυχῆς ἤθεσί τε καὶ
<span class="lb" data-page="2.538" data-line="2" id="l2.538.2"></span>δυνάμεσιν. οὐδὲν οὖν ἐστι θαυμαστὸν, ἐκ τῆς ἔξωθεν
<span class="lb" data-page="2.538" data-line="3" id="l2.538.3"></span>ἰδέας ἐναργῶς ὀφθείσης προγνῶναι τὴν ἔνδον παρασκευὴν
<span class="lb" data-page="2.538" data-line="4" id="l2.538.4"></span>ἑκάστου τῶν ζώων· ἔτι δὲ μᾶλλον, ἐὰν ἐνεργοῦν ἴδῃς αὐτὸ,
<span class="lb" data-page="2.538" data-line="5" id="l2.538.5"></span>καθάπερ ἀρτίως εἶπον ἐπὶ τῶν βαδιζόντων ὀρθῶς. καὶ μὲν
<span class="lb" data-page="2.538" data-line="6" id="l2.538.6"></span>δὴ κᾂν φωνοῦντος ἀκούσῃς ζώου, δυνήσῃ τι τεκμῄρασθαι
<span class="lb" data-page="2.538" data-line="7" id="l2.538.7"></span>περὶ τῶν φωνητικῶν ὀργάνων, οὐκ ἐκ τοῦ μεγέθους τῆς
<span class="lb" data-page="2.538" data-line="8" id="l2.538.8"></span>φωνῆς μόνον, ἀλλὰ καὶ τῆς ἄλλης ἰδέας. εἰρήσεται δέ μοι
<span class="lb" data-page="2.538" data-line="9" id="l2.538.9"></span>περὶ τοῦδε σαφέστερον, ὅταν ἐπὶ τὴν τῶν φωνητικῶν ὀργάνων
<span class="lb" data-page="2.538" data-line="10" id="l2.538.10"></span>ἀνατομὴν ἀφίκωμαι. νυνὶ δὲ καὶ τοῦτο περὶ τῶν κώλων
<span class="lb" data-page="2.538" data-line="11" id="l2.538.11"></span>ἐπιπλεῖον διῆλθον, ὅτι τὴν κατασκευὴν αὐτῶν ἐν τοῖς
<span class="lb" data-page="2.538" data-line="12" id="l2.538.12"></span>πρώτοις τῆσδε τῆς πραγματείας ὑπομνήμασιν ἐξηγησάμην.
<span class="lb" data-page="2.538" data-line="13" id="l2.538.13"></span>ἐλπίσας οὖν ἀκολουθήσειν τῷ λόγῳ τοὺς προγεγυμνασμένους
<span class="lb" data-page="2.538" data-line="14" id="l2.538.14"></span>ἐν αὐτοῖς, ὡς ἐπὶ παραδείγματος αὐτῶν διῆλθον ὑπέρ
<span class="lb" data-page="2.538" data-line="15" id="l2.538.15"></span>τῆς τῶν ἄλλων ζώων ὁμοιότητός τε καὶ ταὐτότητος, ἣν ἔκ
<span class="lb" data-page="2.538" data-line="16" id="l2.538.16"></span>τε τῶν ἐνεργειῶν ἔνεστί σοι σκοπεῖσθαι <span class="milestone ed1page" data-n="1.168" data-unit="ed1page" id="ed1page.1.168"></span>καὶ τῆς
<span class="lb" data-page="2.538" data-line="17" id="l2.538.17"></span>μορφῆς τοῦ ζώου συμπάσης καὶ κατὰ τὰ μόρια. δάκτυλος
<span class="lb" data-page="2.538" data-line="18" id="l2.538.18"></span>γὰρ, ὅπου ποτ’ ἂν ᾖ, τὴν αὐτὴν ἔχει κατασκευὴν, ᾗ δάκτυλός
<span class="pb" data-page="2.539" id="p2.539"></span>
<span class="lb" data-page="2.539" data-line="1" id="l2.539.1"></span>ἐστιν. οὕτω δὲ καὶ εἰ τοιόσδε τις ὁ δάκτυλος εἴη,
<span class="lb" data-page="2.539" data-line="2" id="l2.539.2"></span>τὴν τοιαύτην ἔχει κατασκευὴν ἀεὶ τῷ τοιῷδε δακτύλῳ. κατὰ
<span class="lb" data-page="2.539" data-line="3" id="l2.539.3"></span>δὲ τὸν αὐτὸν τρόπον καὶ πῆχυς, καὶ κερκὶς, καὶ ἕκαστον
<span class="lb" data-page="2.539" data-line="4" id="l2.539.4"></span>τῶν ἄλλων. ᾗ μὲν γὰρ κερκὶς ἢ πῆχύς ἐστιν, ἀεὶ τὴν
<span class="lb" data-page="2.539" data-line="5" id="l2.539.5"></span>αὐτὴν ἔχει κατασκευήν· ᾗ δὲ τοιάδε τις κερκὶς ἢ τοιόσδε
<span class="lb" data-page="2.539" data-line="6" id="l2.539.6"></span>τις πῆχυς, ὁμοίαν μὲν ἐν τοῖς ὁμοίοις, ἀνάλογον δ’ ἐν τοῖς
<span class="lb" data-page="2.539" data-line="7" id="l2.539.7"></span>ἀνομοίοις. ὅστις μὲν οὖν ἐγυμνάσατο λογικῶς ἅμα τῷ καὶ
<span class="lb" data-page="2.539" data-line="8" id="l2.539.8"></span>πεφυκέναι καλῶς, εὑρίσκει ῥᾳδίως τό τε ταὐτὸν ἐν ἑκάστοις
<span class="lb" data-page="2.539" data-line="9" id="l2.539.9"></span>τῶν ὄντων καὶ τὸ μὴ ταὐτόν. ὁ δὲ μήτε εὖ πεφυκώς
<span class="lb" data-page="2.539" data-line="10" id="l2.539.10"></span>μήτε γεγυμνασμένος τάχ’ ἂν καὶ οὗτος ὑπὸ τοῦ πλήθους
<span class="lb" data-page="2.539" data-line="11" id="l2.539.11"></span>τῶν ἀνατεμνομένων ζώων ἐπαχθείη ποτὲ πρὸς τὸ κᾂν
<span class="lb" data-page="2.539" data-line="12" id="l2.539.12"></span>ἀμυδρῶς γοῦν ἐννοῆσαι, τὸ μὲν ταὐτὸν, οὐ κατὰ συμβεβηκὸς,
<span class="lb" data-page="2.539" data-line="13" id="l2.539.13"></span>οὐδὲ ὡς ἔτυχεν, ἀλλὰ κατὰ τὴν οἰκείαν οὐσίαν
<span class="lb" data-page="2.539" data-line="14" id="l2.539.14"></span>ὑπάρχειν ἑκάστῳ τῶν εἰδῶν, τὸ δ’ οὐ ταὐτὸν ἀπό τινων
<span class="lb" data-page="2.539" data-line="15" id="l2.539.15"></span>συμβεβηκότων τοῖς κατὰ μέρος, ἅπερ ἀτόμους οὐσίας ὀνομάζομεν.
<span class="lb" data-page="2.539" data-line="16" id="l2.539.16"></span>ὅπου γὰρ ἂν ἴδῃς κῶλον οὐ μόνον ἐκτεινόμενον
<span class="lb" data-page="2.539" data-line="17" id="l2.539.17"></span>καὶ καμπτόμενον, ἀλλὰ καὶ πρὸς τὰ πλάγια περιφερόμενον,
<span class="lb" data-page="2.539" data-line="18" id="l2.539.18"></span>ἐξ ἀνάγκης ἐκείνῳ τῷ κώλῳ δύο γένη μυῶν ἐστιν, ἄλλοι
<span class="pb" data-page="2.540" id="p2.540"></span>
<span class="lb" data-page="2.540" data-line="1" id="l2.540.1"></span>μὲν ἐκτάσεώς τε καὶ κάμψεως, ἄλλοι δὲ τῆς ἐφ’ ἑκάτερα
<span class="lb" data-page="2.540" data-line="2" id="l2.540.2"></span>φορᾶς αἴτιοι. προσεπισκεψάμενος οὖν, εἴθ’ ἕν ἐστιν ὀστοῦν
<span class="lb" data-page="2.540" data-line="3" id="l2.540.3"></span>κατὰ τὸ κῶλον, ὡς ἐπὶ βραχίονος, εἴτε δύο, καθάπερ ἐπὶ
<span class="lb" data-page="2.540" data-line="4" id="l2.540.4"></span>πήχεώς τε καὶ κερκίδος, ἓν μὲν εὑρὼν ὀστοῦν, ἐπ’ ἐκείνου
<span class="lb" data-page="2.540" data-line="5" id="l2.540.5"></span>ζήτει τοὺς εὐθεῖς τε καὶ λοξοὺς μῦς· δυοῖν δ’ ὄντων, ὡς
<span class="lb" data-page="2.540" data-line="6" id="l2.540.6"></span>ἐπὶ πήχεώς τε καὶ κερκίδος, ἴσθι μὲν εὐθέως ἤδη τὸ μὲν
<span class="lb" data-page="2.540" data-line="7" id="l2.540.7"></span>ἕτερον αὐτοῖν ἔκτασίν τε καὶ καμπὴν ἐργαζόμενον τοῦ κώλου,
<span class="lb" data-page="2.540" data-line="8" id="l2.540.8"></span>τὸ δ’ ἕτερον ἑκατέρωσε περιάγον· ἴσθι δ’, ὡς καὶ
<span class="lb" data-page="2.540" data-line="9" id="l2.540.9"></span>τῶν κινούντων αὐτὰ μυῶν λοξότεροι μέν εἰσι κατὰ τὴν θέσιν
<span class="lb" data-page="2.540" data-line="10" id="l2.540.10"></span>οἱ κατὰ τὰς λοξὰς κινήσεις κινοῦντες, εὐθύτεροι δ’ οἱ
<span class="lb" data-page="2.540" data-line="11" id="l2.540.11"></span>τὰς εὐθείας. <span class="milestone ed2page" data-n="4.131" data-unit="ed2page" id="ed2page.4.131"></span>ἀλλὰ τοῦτο μὲν ὑπάρχει τοῖς κώλοις
<span class="lb" data-page="2.540" data-line="12" id="l2.540.12"></span>ἅπασι κοινὸν, ὅσα περ ἔχει τὰς αὐτὰς κινήσεις. τὸ δὲ μέγεθος
<span class="lb" data-page="2.540" data-line="13" id="l2.540.13"></span>τῶν μυῶν καὶ τὸ σχῆμα καὶ ἡ θέσις ὁμοία μὲν
<span class="lb" data-page="2.540" data-line="14" id="l2.540.14"></span>ἐν τοῖς ὁμοίοις κατὰ τὴν μορφὴν κώλοις, ἀνομοία δ’ ἐν
<span class="lb" data-page="2.540" data-line="15" id="l2.540.15"></span>τοῖς ἀνομοίοις. οὕτω δὲ καὶ κατὰ τοὺς δακτύλους, εἰ καὶ
<span class="lb" data-page="2.540" data-line="16" id="l2.540.16"></span>μικρότερον εἴη τὸ ἀνατεμνόμενον ζῶον, οἷοί περ οἱ ἕρποντες
<span class="lb" data-page="2.540" data-line="17" id="l2.540.17"></span>οὗτοι μύες, ἀναγκαῖον αὐτῷ τούς τε κάμπτοντας εἶναι
<span class="lb" data-page="2.540" data-line="18" id="l2.540.18"></span>καὶ τοὺς ἐκτείνοντας τένοντας ἕκαστον τῶν δακτύλων, ὡς
<span class="pb" data-page="2.541" id="p2.541"></span>
<span class="lb" data-page="2.541" data-line="1" id="l2.541.1"></span>ἐν ἀνθρώπῳ. εἰ δὲ καὶ πρὸς τὰ πλάγια μέρη θεάσαιο κινουμένους
<span class="lb" data-page="2.541" data-line="2" id="l2.541.2"></span>τοὺς δακτύλους, ἀνάγκη πᾶσα καὶ τὰς κατ’ αὐτὰ
<span class="lb" data-page="2.541" data-line="3" id="l2.541.3"></span>κινήσεις ἀνάλογον ἔχειν ἐκείνῳ τῷ ζώῳ τοῖς ἀνθρώποις,
<span class="lb" data-page="2.541" data-line="4" id="l2.541.4"></span>ὥστε τὴν μὲν ὡς ἐπὶ τὸν μικρὸν δάκτυλον ἑκάστου φορὰν
<span class="lb" data-page="2.541" data-line="5" id="l2.541.5"></span>ὑπὸ τῶν ἔξωθεν ἐπικειμένων τῷ κώλῳ τενόντων τε καὶ
<span class="lb" data-page="2.541" data-line="6" id="l2.541.6"></span>μυῶν γίγνεσθαι, τὴν δ’ ὡς ἐπὶ τὸν μέγαν ὑπὸ τῶν ἔνδον.
<span class="lb" data-page="2.541" data-line="7" id="l2.541.7"></span>αὐτὸν δὲ τὸν μέγαν ὥσπερ οὖν καὶ τὸν μικρὸν, ἐπιπλεῖστον
<span class="lb" data-page="2.541" data-line="8" id="l2.541.8"></span>ἀπαγόμενον ἁπάντων τῶν ἄλλων εὑρήσεις ἐπὶ τῶν τοιούτων
<span class="lb" data-page="2.541" data-line="9" id="l2.541.9"></span>ζώων ὑπὸ μυῶν ὁμοίαν ἐχόντων θέσιν τῇ κατὰ τοὺς ἀνθρώπους·
<span class="lb" data-page="2.541" data-line="10" id="l2.541.10"></span>ὥστε σοι καὶ τὴν ἀνατομὴν αὐτῶν ῥᾳδίαν γίγνεσθαι,
<span class="lb" data-page="2.541" data-line="11" id="l2.541.11"></span>καθάπερ οὖν καὶ πολλάκις ἔμπροσθεν ἐχειρούργησας
<span class="lb" data-page="2.541" data-line="12" id="l2.541.12"></span>ἀμφ’ αὐτούς. ταυτὶ μὲν οὖν, εἴπερ ὅλως μέμνησαι τῶν
<span class="lb" data-page="2.541" data-line="13" id="l2.541.13"></span>εἰρημένων ἐν τῷ πρώτῳ γράμματι περὶ χειρὸς, ἑτοίμως τ’
<span class="lb" data-page="2.541" data-line="14" id="l2.541.14"></span>ἔμαθες τῶν ἄρτι ῥηθέντων ἀκούσας, ἑτοίμως τε ἐπὶ τῶν
<span class="lb" data-page="2.541" data-line="15" id="l2.541.15"></span>ζώων εὑρήσεις.
</p>
          </article>

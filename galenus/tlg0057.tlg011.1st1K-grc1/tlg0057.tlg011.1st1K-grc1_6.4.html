<article xmlns="http://www.w3.org/1999/xhtml" id="urn:cts:greekLit:tlg0057.tlg011.1st1K-grc1:6.4">
<span class="pb page1" data-page="2.549" id="p2.549"></span>
<span class="milestone ed1page page1" data-n="1.169" data-unit="ed1page" id="ed1page.1.169"></span>
<span class="milestone ed2page page1" data-n="4.133" data-unit="ed2page" id="ed2page.4.133"></span>
            <p>
<span class="lb" data-page="2.549" data-line="12" id="l2.549.12"></span><span class="milestone ed2page" data-n="4.134" data-unit="ed2page" id="ed2page.4.134"></span>Λεχθήσεται δέ μοι νῦν πρότερα τὰ
<span class="lb" data-page="2.549" data-line="13" id="l2.549.13"></span>καὶ τῷ λόγῳ τῆς κατασκευῆς πρότερα. διελὼν οὖν ἀπὸ τοῦ
<span class="lb" data-page="2.549" data-line="14" id="l2.549.14"></span>ξιφοειδοῦς μέχρι τῶν τῆς ἥβης ὀστέων ἅπαντας τοὺς καθ’.
<span class="lb" data-page="2.549" data-line="15" id="l2.549.15"></span>ὑπογάστριον μῦς, ἐντεύξει τινὶ σώματι λεπτῷ καθάπερ
<span class="lb" data-page="2.549" data-line="16" id="l2.549.16"></span>ἀραχνίῳ πλατεῖ, τῷ καλουμένῳ περιτοναίῳ. προσαγορεύσεται
<span class="lb" data-page="2.549" data-line="17" id="l2.549.17"></span>δ’ οὐχ οὕτω μόνον ἁπλῶς περιτόναιον, ἀλλ’ ὑπὸ μὲν
<span class="pb" data-page="2.550" id="p2.550"></span>
<span class="lb" data-page="2.550" data-line="1" id="l2.550.1"></span>ἐνίων ὅλον τοῦτο περιτόναιος ὑμὴν, ὑπ’ ἐνίων δ’ ὅλον
<span class="lb" data-page="2.550" data-line="2" id="l2.550.2"></span>τοῦτο περιτόναιος χιτών· εἰσὶ δὲ οἳ καὶ περιτόναιον σκέπασμα
<span class="lb" data-page="2.550" data-line="3" id="l2.550.3"></span>καλοῦσιν αὐτό. λεπτότατος δ’ ὑμήν ἐστι κατὰ
<span class="lb" data-page="2.550" data-line="4" id="l2.550.4"></span>τὴν οὐσίαν τὸ μόριον τοῦτο, τῶν ἁπλῶν καὶ πρώτων σωμάτων
<span class="lb" data-page="2.550" data-line="5" id="l2.550.5"></span>ἓν ὑπάρχον, ἃ δὴ καὶ προσαγορεύειν εὖ ἡμῖν ἐστιν
<span class="lb" data-page="2.550" data-line="6" id="l2.550.6"></span>ὁμοιομερῆ. κέκληταί γε μὴν περιτόναιον ἀπὸ τοῦ περιτετάσθαι
<span class="lb" data-page="2.550" data-line="7" id="l2.550.7"></span>πᾶσι μὲν τοῖς σπλάγχνοις, πᾶσι δὲ τοῖς ἐντέροις,
<span class="lb" data-page="2.550" data-line="8" id="l2.550.8"></span>ἔτι δὲ τοῖς ἀγγείοις, ὅσα μεταξὺ φρενῶν τ’ ἐστὶ καὶ σκελῶν·
<span class="lb" data-page="2.550" data-line="9" id="l2.550.9"></span>οὕτω δὲ καὶ τοῖς ἄλλοις, ὅσα τούτων κεῖται μεταξὺ, περιτέταται
<span class="lb" data-page="2.550" data-line="10" id="l2.550.10"></span>πᾶσιν, ἐν οἷς ἐστι καὶ μήτρα καὶ κύστις. ἐννοήσας
<span class="lb" data-page="2.550" data-line="11" id="l2.550.11"></span>δὴ κείμενον ὕπτιον τὸ ζῶον, ἐφ’ οὗ τὴν ἀνατομὴν ποιούμεθα,
<span class="lb" data-page="2.550" data-line="12" id="l2.550.12"></span>ταπεινὰ μὲν ἀκούσεις αὐτοῦ μόρια, κατὰ μὲν τὸ
<span class="lb" data-page="2.550" data-line="13" id="l2.550.13"></span>βάθος, ὅσα κατὰ τὴν ῥάχιν ἐστὶ, κατὰ δὲ τὸ μῆκος, ὅσα
<span class="lb" data-page="2.550" data-line="14" id="l2.550.14"></span>κατὰ τὸ πλατὺ καλούμενον ὀστοῦν ἄχρι τῶν ἰσχίων τε καὶ
<span class="lb" data-page="2.550" data-line="15" id="l2.550.15"></span>τῶν τῆς ἥβης ὀστῶν· ἔμπαλιν δ’ ὑψηλὰ, κατὰ μὲν τὸ
<span class="lb" data-page="2.550" data-line="16" id="l2.550.16"></span>βάθος, ὅσα περί τε τὸν ὀμφαλόν ἐστιν καὶ τὸ συνεχὲς
<span class="lb" data-page="2.550" data-line="17" id="l2.550.17"></span>αὐτῷ δέρμα, κατὰ δὲ τὸ μῆκος, ὅσα πρὸς ὑποχονδρίῳ.
<span class="pb" data-page="2.551" id="p2.551"></span>
<span class="lb" data-page="2.551" data-line="1" id="l2.551.1"></span>τούτοις μὲν οὖν ἅπασι, καὶ προσέτι τοῖς πλαγίοις αὐτῶν,
<span class="lb" data-page="2.551" data-line="2" id="l2.551.2"></span>ὅσα μεταξὺ τῶν εἰρημένων ἐστὶ, περιτέταταί τις ὑμὴν λεπτότατος,
<span class="lb" data-page="2.551" data-line="3" id="l2.551.3"></span>ὃν οὐδὲ ἀποδεῖραι ῥᾴδιον ἄνευ τοῦ διεσπᾶσθαι, καὶ
<span class="lb" data-page="2.551" data-line="4" id="l2.551.4"></span>μάλιστά τε τὰς φρένας καὶ τοὺς ὁμιλοῦντας αὐτῷ δύο μῦς
<span class="lb" data-page="2.551" data-line="5" id="l2.551.5"></span>τῶν κατ’ ἐπιγάστριον, ἕνα μὲν καθ’ ἑκάτερον μέρος, ἀριστερόν
<span class="lb" data-page="2.551" data-line="6" id="l2.551.6"></span>τε καὶ δεξιόν. ἔνθα γὰρ οὗτοι πλατὺν καὶ λεπτὸν
<span class="lb" data-page="2.551" data-line="7" id="l2.551.7"></span>τένοντα τὴν ἐξ αὐτῶν ἀπονεύρωσιν ἴσχουσι, συμπέφυκεν
<span class="lb" data-page="2.551" data-line="8" id="l2.551.8"></span>αὐτοῖς δύσλυτος ὁ περιτόναιος ὑμήν· ὥστε τὴν καλουμένην
<span class="lb" data-page="2.551" data-line="9" id="l2.551.9"></span>γαστροραφίαν, ἣν οἷόν τε τοῦ περιτοναίου μόνου ποιεῖσθαι,
<span class="lb" data-page="2.551" data-line="10" id="l2.551.10"></span>μετὰ τῆς ἀπονευρώσεως, ἣν λέγω, γιγνομένην ἴσθι. δυνηθέντι
<span class="lb" data-page="2.551" data-line="11" id="l2.551.11"></span>μέντοι χωρὶς τῶν ψαυόντων ἁπάντων τὸ περιτόναιον
<span class="lb" data-page="2.551" data-line="12" id="l2.551.12"></span>ἰδεῖν ἐν ἰδέᾳ φαίνεται σφαίρας τινὸς, ἐχούσης ἔν τισι μὲν
<span class="lb" data-page="2.551" data-line="13" id="l2.551.13"></span>αὑτῆς μέρεσιν ἀποφύσεις χαλαρὰς, ἔν τισι δὲ τρήματα
<span class="lb" data-page="2.551" data-line="14" id="l2.551.14"></span>μόνον. ἄρξαι δ’ αὐτὸ χωρίζειν ἐξευρὼν πρότερον, ὅπου
<span class="lb" data-page="2.551" data-line="15" id="l2.551.15"></span>μόνον ἐστὶ μηδενὶ τῶν ἐπικειμένων μυῶν συμπεφυκός. εἷς δ’
<span class="lb" data-page="2.551" data-line="16" id="l2.551.16"></span>ἐστὶν οὗτος ὁ τόπος οὐ μετὰ πολὺ τῶν κατὰ τὸν ὀμφαλὸν
<span class="lb" data-page="2.551" data-line="17" id="l2.551.17"></span>χωρίων, ἐν ᾧ πρῶτον χωρίζεται <span class="milestone ed1page" data-n="1.170" data-unit="ed1page" id="ed1page.1.170"></span>τῶν ἐγκαρσίων μυῶν, ﻿
<span class="pb" data-page="2.552" id="p2.552"></span>
<span class="lb" data-page="2.552" data-line="1" id="l2.552.1"></span>καὶ μόνον ἀπολείπεται. ὥσπερ οὖν ἐν τούτοις τοῖς χωρίοις
<span class="lb" data-page="2.552" data-line="2" id="l2.552.2"></span>ἑτοίμως αὐτὸ διασώσεις, μόνον ἀπὸ τῶν πέριξ ἁπάντων
<span class="lb" data-page="2.552" data-line="3" id="l2.552.3"></span>γυμνώσας, οὕτω καὶ χαλεπῶς, ὅταν πρῶτον ἀνιὼν ἐντύχῃς
<span class="lb" data-page="2.552" data-line="4" id="l2.552.4"></span>τοῖς ἐγκαρσίοις μυσί. καὶ μέντοι καὶ γνώσῃ σαφῶς αὐτοῦ
<span class="lb" data-page="2.552" data-line="5" id="l2.552.5"></span>τὴν οὐσίαν, ἐν οἷς ἐγύμνωσας μέρεσι μόνον ἀκριβῶς ἔτι
<span class="lb" data-page="2.552" data-line="6" id="l2.552.6"></span>θεασάμενος, εἴσῃ τε, ὅτι καὶ κακῶς ἐγνώκασιν οἱ μετὰ
<span class="lb" data-page="2.552" data-line="7" id="l2.552.7"></span>τῆς ἀπονευρώσεως αὐτὸ διαῤῥάπτοντες ἐν ταῖς γαστροραφίαις
<span class="lb" data-page="2.552" data-line="8" id="l2.552.8"></span>ὡς περιτόναιον μόνον. ἐναργῶς γὰρ ὁρᾶται κατὰ
<span class="lb" data-page="2.552" data-line="9" id="l2.552.9"></span>τὴν ἄνοδον, ἡνίκ’ ἂν ἐγγὺς ᾖ τῶν κατὰ τὸν ὀμφαλὸν χωρίων,
<span class="lb" data-page="2.552" data-line="10" id="l2.552.10"></span>τῷ λεπτῷ τένοντι τῶν ἐγκαρσίων μυῶν συμφυόμενον,
<span class="lb" data-page="2.552" data-line="11" id="l2.552.11"></span>ὧν ἔφην αὐτὸ μὴ ῥᾳδίως ἀπολελύσθαι χωρὶς τοῦ μὴ διασπασθῆναι
<span class="lb" data-page="2.552" data-line="12" id="l2.552.12"></span>κατά τι. μεγάλου δ’ ὄντος τοῦ ζώου, δυνατόν
<span class="lb" data-page="2.552" data-line="13" id="l2.552.13"></span>σοι τυχεῖν τοῦ σκοποῦ <span class="milestone ed2page" data-n="4.135" data-unit="ed2page" id="ed2page.4.135"></span>καὶ διασῶσαι συνεχὲς αὐτὸ
<span class="lb" data-page="2.552" data-line="14" id="l2.552.14"></span>τὸ περιτόναιον ἄχρι τῶν νόθων πλευρῶν, ἐν ᾗ χώρᾳ
<span class="lb" data-page="2.552" data-line="15" id="l2.552.15"></span>παυομένων τῶν ἐγκαρσίων μυῶν ἕτερος ἐκδέχεται μῦς
<span class="lb" data-page="2.552" data-line="16" id="l2.552.16"></span>ὁ τῶν φρενῶν αὐτῶν. καὶ γάρ τοι καὶ τούτων ἡ οὐσία
<span class="lb" data-page="2.552" data-line="17" id="l2.552.17"></span>μῦς ἀκριβής ἐστι κυκλοτερὴς τῷ σχήματι, τὸ μέσον μὲν
<span class="pb" data-page="2.553" id="p2.553"></span>
<span class="lb" data-page="2.553" data-line="1" id="l2.553.1"></span>αὐτοῦ πᾶν ἔχων νευρῶδες, ὅσον δ’ ἐν κύκλῳ τοῦδε, σαρκῶδες
<span class="lb" data-page="2.553" data-line="2" id="l2.553.2"></span>ἅπαν ἄχρι τῶν πρώτων ἐκφύσεων, ὑπὲρ ὧν ἐπὶ πλέον
<span class="lb" data-page="2.553" data-line="3" id="l2.553.3"></span>ἐν τοῖς οἰκείοις αὐτοῦ διερχόμεθα λόγοις. ὁ δὲ νῦν ἑστηκὼς,
<span class="lb" data-page="2.553" data-line="4" id="l2.553.4"></span>ὅσον δεῖται πρὸς τὴν τοῦ περιτοναίου κοινωνίαν, ἤδη
<span class="lb" data-page="2.553" data-line="5" id="l2.553.5"></span>λέλεκται. παυσαμένων γὰρ τῶν ἐγκαρσίων μυῶν, ὑποφύεται
<span class="lb" data-page="2.553" data-line="6" id="l2.553.6"></span>τῷ σαρκώδει τῶν φρενῶν ὁ περιτόναιος ὑμὴν, ἀφ’ οὗ κατὰ
<span class="lb" data-page="2.553" data-line="7" id="l2.553.7"></span>τὸν αὐτὸν τρόπον ἀποδέρειν αὐτὸν προσῆκεν, ὥσπερ καὶ
<span class="lb" data-page="2.553" data-line="8" id="l2.553.8"></span>τῶν ἄλλων μυῶν ἀπέδειρας. ἀλλ’ ἐπ’ ἐκείνων μὲν ἀνέβαινες
<span class="lb" data-page="2.553" data-line="9" id="l2.553.9"></span>κατὰ τὸ τοῦ ζώου μῆκος ὡς ἐπὶ τὸν θώρακα· νῦν δ’
<span class="lb" data-page="2.553" data-line="10" id="l2.553.10"></span>εἰς τὸ βάθος καταβαίνειν σε δεήσει μέχρι τῆς ῥάχεως,
<span class="lb" data-page="2.553" data-line="11" id="l2.553.11"></span>ἐπειδὴ ταύτῃ συμπεφύκασιν αἱ φρένες. οὐ μὴν πάνυ γε
<span class="lb" data-page="2.553" data-line="12" id="l2.553.12"></span>δύσλυτός ἐστιν ἡ πρὸς τὸ σαρκῶδες αὐτῶν ὁμιλία τοῦ περιτοναίου,
<span class="lb" data-page="2.553" data-line="13" id="l2.553.13"></span>καθάπερ ἡ πρὸς τὸ νευρῶδες. ἀλλ’ ὅμως ἀπολύεται,
<span class="lb" data-page="2.553" data-line="14" id="l2.553.14"></span>φιλοπονούντων περὶ τοὖργον, ἄχρι περ ἂν ἐπὶ τὴν
<span class="lb" data-page="2.553" data-line="15" id="l2.553.15"></span>κοίλην ἀφίκηται φλέβα, καθ’ ἣν ἔγκειταί τε καὶ συμφύεται
<span class="lb" data-page="2.553" data-line="16" id="l2.553.16"></span>τῷ διαφράγματι τὰ κυρτὰ τοῦ ἥπατος. ὅτι δὲ φρένας ἢ
<span class="lb" data-page="2.553" data-line="17" id="l2.553.17"></span>διάφραγμα λέγειν οὐ διαφέρει, πρόδηλον δήπου. καὶ μέντοι
<span class="pb" data-page="2.554" id="p2.554"></span>
<span class="lb" data-page="2.554" data-line="1" id="l2.554.1"></span>καὶ τῆσδε τῆς συμφύσεως ἐξ ἀριστερῶν ἐστιν ἑτέρα σύμφυσις
<span class="lb" data-page="2.554" data-line="2" id="l2.554.2"></span>ταπεινοτέρα τοῦ περιτοναίου πρὸς τὴν ἀρχὴν τῆς γαστρὸς,
<span class="lb" data-page="2.554" data-line="3" id="l2.554.3"></span>ὅπερ δὴ καὶ καλοῦσιν αὐτῆς στόμα, παυομένου τοῦ
<span class="lb" data-page="2.554" data-line="4" id="l2.554.4"></span>στομάχου κατὰ ταύτας τὰς φρένας. ἐνταῦθ’ οὖν τὸ περιτόναιον
<span class="lb" data-page="2.554" data-line="5" id="l2.554.5"></span>ἐπεκτείνεται, πρῶτον μὲν τῷ στόματι τῆς γαστρὸς,
<span class="lb" data-page="2.554" data-line="6" id="l2.554.6"></span>εἶτ’ ἐφεξῆς τῷ κύτει παντὶ, παχύτερον ἑαυτοῦ γιγνόμενον,
<span class="lb" data-page="2.554" data-line="7" id="l2.554.7"></span>ὥστ’ οὐδ’ ἀποδεῖραι χαλεπὸν αὐτὸ τῆς κοιλίας. ὅσῳ δ’
<span class="lb" data-page="2.554" data-line="8" id="l2.554.8"></span>ἐνταῦθα παχύτερον ἑαυτοῦ ἐστι, τοσούτῳ λεπτότερον ἐπιτεινόμενόν
<span class="lb" data-page="2.554" data-line="9" id="l2.554.9"></span>τε τῷ ἥπατι καὶ πάντ’ αὐτοῦ σκέπον τὰ μόρια,
<span class="lb" data-page="2.554" data-line="10" id="l2.554.10"></span>καθάπερ τις χιτὼν ἴδιος. ἀμέλει διὰ τοῦτο καλοῦσιν ἔνιοι
<span class="lb" data-page="2.554" data-line="11" id="l2.554.11"></span>περιτόναιον αὐτὸ χιτῶνα, διότι καὶ γαστρὸς, καὶ ἥπατος,
<span class="lb" data-page="2.554" data-line="12" id="l2.554.12"></span>καὶ σπληνὸς, καὶ νεφρῶν, ἐντέρων τε καὶ κύστεως καὶ
<span class="lb" data-page="2.554" data-line="13" id="l2.554.13"></span>μήτρας ἀμφίεσμά ἐστιν· οὐδὲν γὰρ οἴονται διαφέρειν ἀμφίεσμ’
<span class="lb" data-page="2.554" data-line="14" id="l2.554.14"></span>εἰπεῖν ἢ χιτῶνα. τὸ μὲν οὖν ἧπαρ ἐν τῷ τέως κατάλιπε,
<span class="lb" data-page="2.554" data-line="15" id="l2.554.15"></span>συνακολούθει δὲ τῷ περιτοναίῳ περιλαμβάνοντι
<span class="lb" data-page="2.554" data-line="16" id="l2.554.16"></span>τὴν γαστέρα, μέχρι περ ἂν ἐπὶ τὸ κυρτότατον αὐτῆς ἀποδέρων
<span class="lb" data-page="2.554" data-line="17" id="l2.554.17"></span>ἀφίκῃ, καθ’ ὅ μετέωρον ὄψει φλέβα μεγάλην, ἐποχουμένην
<span class="lb" data-page="2.554" data-line="18" id="l2.554.18"></span>παντὶ τῷ μήκει τῆς γαστρός· καί τινας ἀπὸ τῆς
<span class="lb" data-page="2.554" data-line="19" id="l2.554.19"></span>μετεώρου φλεβὸς ἐκείνης εἰς τὴν γαστέρα θεάσῃ καταφυομένας
<span class="pb" data-page="2.555" id="p2.555"></span>
<span class="lb" data-page="2.555" data-line="1" id="l2.555.1"></span>φλέβας λεπτὰς παμπόλλας ἐφεξῆς ἀλλήλων, κατά τε
<span class="lb" data-page="2.555" data-line="2" id="l2.555.2"></span>στοῖχον ἕνα καὶ γραμμὴν μίαν, ἥ τίς ἐστιν, ὡς εἴρηται,
<span class="lb" data-page="2.555" data-line="3" id="l2.555.3"></span>τὸ κυρτότατον τῆς γαστρός. ὅταν οὖν ἐπιτεινόμενον αὐτῇ
<span class="lb" data-page="2.555" data-line="4" id="l2.555.4"></span>τὸ περιτόναιον ἐντύχῃ ταῖς καταφυομέναις φλεψὶν, ὄρθιον
<span class="lb" data-page="2.555" data-line="5" id="l2.555.5"></span>αὐταῖς αὐτίκα παραφυόμενον ἀνατείνεται μέχρι τῆς μεγάλης
<span class="lb" data-page="2.555" data-line="6" id="l2.555.6"></span>φλεβὸς, ἀφ’ ἧς αὐταὶ πεφύκασιν, ἀμφίεσμά τε ἅμα γιγνόμενον
<span class="lb" data-page="2.555" data-line="7" id="l2.555.7"></span>αὐτῶν καὶ πρόβλημα καὶ στήριγμα. καὶ γάρ
<span class="lb" data-page="2.555" data-line="8" id="l2.555.8"></span>τοι καὶ διπλοῦν ἐνταῦθά ἐστι, διότι περιερχόμενον ἐν κύκλῳ
<span class="lb" data-page="2.555" data-line="9" id="l2.555.9"></span>τὴν γαστέρα καὶ πᾶσαν αὐτὴν σκέπον, ὅταν ἐν τῇ
<span class="lb" data-page="2.555" data-line="10" id="l2.555.10"></span>τοιαύτῃ περιόδῳ κατὰ τὸ πρόσω καὶ κάτω μέρος αὐτῆς
<span class="lb" data-page="2.555" data-line="11" id="l2.555.11"></span>γενόμενον ἐντεῦθεν πάλιν ἀναφέρηται πρὸς τὸ κυρτότατον,
<span class="lb" data-page="2.555" data-line="12" id="l2.555.12"></span>ἐντυγχάνει κατὰ τοῦτο τὸ μέρος τοῖς αὐτοῖς ἀγγείοις, οἷς
<span class="lb" data-page="2.555" data-line="13" id="l2.555.13"></span>καὶ ἐκ τῶν ἄνω καταβαῖνον ἐνέτυχεν. ὁμοίως τε οὖν αὐτὰ
<span class="lb" data-page="2.555" data-line="14" id="l2.555.14"></span>περιλαμβάνει καὶ στηρίζει, τῆς μεγάλης φλεβὸς ἀναφερόμενον.
<span class="lb" data-page="2.555" data-line="15" id="l2.555.15"></span>κᾀν τούτῳ τῷ μεταξὺ τῶν μορίων ἀμφοτέρων τοῦ περιτοναίου
<span class="lb" data-page="2.555" data-line="16" id="l2.555.16"></span>τὰ τῆς γαστρὸς ἀγγεῖα κεῖται, μέσον δ’ οὐδὲν
<span class="lb" data-page="2.555" data-line="17" id="l2.555.17"></span>ἧττον αὐτῶν καὶ τὸ μετέωρον τὸ μέγα, παρακειμένης τινὸς
<span class="lb" data-page="2.555" data-line="18" id="l2.555.18"></span>ἀρτηρίας αὐτῷ καὶ συγκατασχιζομένης ὁμοίως.
</p>
          </article>

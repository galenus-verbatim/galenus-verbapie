<article xmlns="http://www.w3.org/1999/xhtml" id="urn:cts:greekLit:tlg0057.tlg011.1st1K-grc1:6.5">
<span class="pb page1" data-page="2.556" id="p2.556"></span>
<span class="milestone ed1page page1" data-n="1.170" data-unit="ed1page" id="ed1page.1.170"></span>
<span class="milestone ed2page page1" data-n="4.135" data-unit="ed2page" id="ed2page.4.135"></span>
            <p>
<span class="lb" data-page="2.556" data-line="1" id="l2.556.1"></span>Ὥσπερ δ’ εἰς τὴν γαστέρα καταδύεται μικρὰ
<span class="lb" data-page="2.556" data-line="2" id="l2.556.2"></span>τῶν μεγάλων ἀγγείων ἀποβλαστήματα, κατὰ τὸν αὐτὸν τρόπον
<span class="lb" data-page="2.556" data-line="3" id="l2.556.3"></span>εἰς τὸ κάταντες, ὡς ἐπὶ τὸν ὀμφαλὸν, ἕτερα μικρὰ
<span class="lb" data-page="2.556" data-line="4" id="l2.556.4"></span>τῶν μεγάλων ἀποφυόμενα καταφέρεται μετέωρα, περιλαμβανόμενα
<span class="lb" data-page="2.556" data-line="5" id="l2.556.5"></span>ταῖς δύο μοίραις τοῦ περιτοναίου. καὶ προσέρχεταί
<span class="lb" data-page="2.556" data-line="6" id="l2.556.6"></span>γε τοῦτο τὸ σῶμα, τὸ συγκείμενον ἐκ δυοῖν οἷον πτυχῶν
<span class="lb" data-page="2.556" data-line="7" id="l2.556.7"></span>τοῦ περιτοναίου, μέσον δ’ ἐν αὐταῖς περιεχομένων τῶν
<span class="lb" data-page="2.556" data-line="8" id="l2.556.8"></span>ἀγγείων, ἐπ’ ἐνίων μὲν τῶν ζώων οὐ πολὺ κατωτέρω τῶν
<span class="lb" data-page="2.556" data-line="9" id="l2.556.9"></span>κατὰ τὸν ὀμφαλὸν χωρίων, ἐπ’ ἐνίων δ’ ἄχρι τῶν τῆς ἥβης
<span class="lb" data-page="2.556" data-line="10" id="l2.556.10"></span>ὀστῶν, ὀνομαζόμενον ὑπὸ τῶν παλαιῶν Ἑλλήνων διττῶς,
<span class="lb" data-page="2.556" data-line="11" id="l2.556.11"></span>ἐπίπλοόν τε καὶ ἐπίπλουν. μέγιστον δ’ ἔχουσιν αὐτὸ τῶν
<span class="lb" data-page="2.556" data-line="12" id="l2.556.12"></span>ζώων ἄνθρωποί τε καὶ πίθηκοι. καὶ διὰ τοῦτ’ ἄνθρωποι
<span class="lb" data-page="2.556" data-line="13" id="l2.556.13"></span>μὲν πολλοὶ συνεχῶς ἐπιπλοοκομισταὶ λέγονται. καλοῦσι
<span class="lb" data-page="2.556" data-line="14" id="l2.556.14"></span>γὰρ οὕτω τὴν κήλην, ὅταν ἐπίπλους ἐμπέσῃ τῷ καθήκοντι
<span class="lb" data-page="2.556" data-line="15" id="l2.556.15"></span>πόρῳ πρὸς τὸν ὄρχιν, ὑπὲρ οὗ μικρὸν ὕστερον ἐρῶ. τῶν
<span class="lb" data-page="2.556" data-line="16" id="l2.556.16"></span>δ’ ἄλλων ζώων οὐδὲν, ὅτι μὴ πίθηκος, ἐν τῷ τοιούτῳ πάθει
<span class="lb" data-page="2.556" data-line="17" id="l2.556.17"></span>καθίσταται. λέλεκται δὲ τὸ ἐπίπλοον τοῦτο προσφάτως,
<span class="lb" data-page="2.556" data-line="18" id="l2.556.18"></span>ἐπειδήπερ ἐπὶ τοῖς ἐντέροις οὐδενὶ συμφύεται αὐτῶν, ﻿
<span class="pb" data-page="2.557" id="p2.557"></span>
<span class="lb" data-page="2.557" data-line="1" id="l2.557.1"></span>ὅτι μὴ δεσμοῖς τισιν οὐ πολλοῖς κατὰ τὰ δεξιὰ μέρη τῷ
<span class="lb" data-page="2.557" data-line="2" id="l2.557.2"></span>κώλῳ συναπτόμενον. ἡ μὲν οὖν ὑψηλοτέρα μοῖρα κατὰ τὸ
<span class="lb" data-page="2.557" data-line="3" id="l2.557.3"></span>ἐπίπλοον ὁποίαν τιν’ ἔχει τὴν γένεσιν, εἴρηται· περὶ δὲ
<span class="lb" data-page="2.557" data-line="4" id="l2.557.4"></span>τῶν ἄλλων αὐτοῦ μερῶν ἐφεξῆς λεκτέον. ὅταν ἀκριβῶς
<span class="lb" data-page="2.557" data-line="5" id="l2.557.5"></span>θεάσῃ τὰς ἐκ τοῦ κυρτοῦ τῆς γαστρὸς ἐπὶ τὰ κάτω φερομένας
<span class="lb" data-page="2.557" data-line="6" id="l2.557.6"></span>φλέβας ὑπὸ διπλοῦ τοῦ περιτοναίου περιλαμβανομένας,
<span class="lb" data-page="2.557" data-line="7" id="l2.557.7"></span>οὐ δεῖ παύεσθαι τῆς θέας, ἀλλ’ ἀκολουθεῖν ἑκατέρωσε
<span class="lb" data-page="2.557" data-line="8" id="l2.557.8"></span>τῇ κατὰ τὸ κυρτὸν αὐτῆς φλεβί. προάξει γάρ σε
<span class="lb" data-page="2.557" data-line="9" id="l2.557.9"></span>κατὰ μὲν τὰ δεξιὰ τοῦ ζώου μέρη πρὸς τὴν ἔκφυσιν, ἣν
<span class="lb" data-page="2.557" data-line="10" id="l2.557.10"></span>ἐκποιεῖται τὸ λεπτὸν ἔντερον ἐκ τῆς γαστρὸς, κατὰ δὲ τὸ
<span class="lb" data-page="2.557" data-line="11" id="l2.557.11"></span>ἕτερον ἐπὶ τὰ σιμὰ τοῦ σπληνός. ἐν ἀριστεροῖς δὲ κειμένου
<span class="lb" data-page="2.557" data-line="12" id="l2.557.12"></span>τοῦ σπλάγχνου τούτου, τὸ μὲν κυρτὸν αὐτοῦ μέρος
<span class="lb" data-page="2.557" data-line="13" id="l2.557.13"></span>ἔστραπται πρός τε τὰ τῶν νόθων πλευρῶν πέρατα καὶ
<span class="lb" data-page="2.557" data-line="14" id="l2.557.14"></span>ὅσον τούτοις συνεχές ἐστι κατὰ τὸν ἀριστερὸν λαγόνα· τὸ
<span class="lb" data-page="2.557" data-line="15" id="l2.557.15"></span>δὲ σιμὸν ἐπὶ τὰ δεξιὰ μέρη νεύει κατ’ ἀντικρὺ τεταγμένον
<span class="lb" data-page="2.557" data-line="16" id="l2.557.16"></span>ἥπατός τε καὶ τῶν ἐνταῦθα μορίων. ἡ τοίνυν φλὲψ, ἡ ἀπὸ
<span class="lb" data-page="2.557" data-line="17" id="l2.557.17"></span>τοῦ κυρτοῦ τῆς κοιλίας ἐπὶ τὸ σιμὸν τοῦ σπληνὸς ἐκτεινομένη,
<span class="lb" data-page="2.557" data-line="18" id="l2.557.18"></span>κατὰ μὲν τὸν αὐτὸν τρόπον ἐπιφύεται τῷ σπληνὶ,
<span class="pb" data-page="2.558" id="p2.558"></span>
<span class="lb" data-page="2.558" data-line="1" id="l2.558.1"></span>καθ’ ὃν καὶ τῇ κοιλίᾳ, μετέωρος ὑπὸ διπλοῦ στηριζομένη
<span class="lb" data-page="2.558" data-line="2" id="l2.558.2"></span>τοῦ περιτοναίου· πέμπει δ’ ἐξ αὑτῆς ἀποβλαστήματά τινα,
<span class="lb" data-page="2.558" data-line="3" id="l2.558.3"></span>καθάπερ ἐπὶ τῆς γαστρὸς, ἀριθμῷ μὲν πολλὰ, μεγέθει δὲ
<span class="lb" data-page="2.558" data-line="4" id="l2.558.4"></span>σμικρὰ, τὰ μὲν εἰς τὸν σπλῆνα, τὰ δ’ εἰς τὸ ἐπίπλοον.
<span class="lb" data-page="2.558" data-line="5" id="l2.558.5"></span>οὐ μὴν οὐδ’ ἀναλίσκεται κατὰ τὸν σπλῆνα τὸ ἀγγεῖον.
<span class="lb" data-page="2.558" data-line="6" id="l2.558.6"></span>ὅσον δ’ αὐτοῦ περιττὸν, ἅμα τῷ τῆς ἐζευγμένης ἀρτηρίας
<span class="lb" data-page="2.558" data-line="7" id="l2.558.7"></span>λειψάνῳ φέρεται κάτω διὰ τοῦ ἀριστεροῦ λαγόνος, ἀρχὴ
<span class="lb" data-page="2.558" data-line="8" id="l2.558.8"></span>τῆς γενέσεως τῷ κατὰ τοῦτο τὸ μέρος ἐπιπλόῳ γιγνόμενον.
<span class="lb" data-page="2.558" data-line="9" id="l2.558.9"></span>καὶ συμπροέρχεταί γε τοῖς ἀγγείοις τὸ ἐπίπλοον ἄχρι τοσούτου
<span class="lb" data-page="2.558" data-line="10" id="l2.558.10"></span>γεννώμενον, ἄχρις ἂν ἐκεῖνα <span class="milestone ed1page" data-n="1.171" data-unit="ed1page" id="ed1page.1.171"></span>καταναλωθῇ, σχιζόμενα
<span class="lb" data-page="2.558" data-line="11" id="l2.558.11"></span>δίκην κλάδων εἰς ἀκρέμονάς τε καὶ βλαστήματα.
<span class="lb" data-page="2.558" data-line="12" id="l2.558.12"></span>κατὰ δὲ τὸν αὐτὸν τρόπον ἡ κατὰ τὸν δεξιὸν λαγόνα
<span class="lb" data-page="2.558" data-line="13" id="l2.558.13"></span>μοῖρα τοῦ ἐπιπλόου κατέρχεται σὺν τοῖς κατ’ ἐκεῖνο τὸ
<span class="lb" data-page="2.558" data-line="14" id="l2.558.14"></span>μέρος ἀγγείοις, ἃ συνεχῆ κατὰ τὸ κυρτόν ἐστι τῆς γαστρός·
<span class="lb" data-page="2.558" data-line="15" id="l2.558.15"></span>ὥστε ἐνταῦθα ποδηγούμενος ὑπ’ ἐκείνων ἀκριβῶς
<span class="lb" data-page="2.558" data-line="16" id="l2.558.16"></span>κατόψει τὴν γένεσιν αὐτοῦ. <span class="milestone ed2page" data-n="4.137" data-unit="ed2page" id="ed2page.4.137"></span>ταυτὶ μὲν οὖν τὰ κατὰ
<span class="lb" data-page="2.558" data-line="17" id="l2.558.17"></span>τοὺς λαγόνας μέρη μεταξὺ κεῖται τῆς ἄνωθεν μοίρας, ἣν
<span class="lb" data-page="2.558" data-line="18" id="l2.558.18"></span>ἔκ τε τοῦ κυρτοῦ τῆς γαστρὸς ἔφην γεννᾶσθαι καὶ τῆς
<span class="pb" data-page="2.559" id="p2.559"></span>
<span class="lb" data-page="2.559" data-line="1" id="l2.559.1"></span>κάτωθεν, ἣν οὔπω διῆλθον τῷ λόγῳ· τούτων δ’ αὐτῶν
<span class="lb" data-page="2.559" data-line="2" id="l2.559.2"></span>ἑκατέρα συνεχής ἐστι τῇ κατὰ τοὺς λαγόνας. οὐ τούτῳ δὲ
<span class="lb" data-page="2.559" data-line="3" id="l2.559.3"></span>διαφέρουσι μόνῳ, τῷ τὴν μὲν ἐπικεῖσθαι, τὴν δ’ ὑποκεῖσθαι·
<span class="lb" data-page="2.559" data-line="4" id="l2.559.4"></span>πρόσεστι γάρ τις αὐτοῖς οὐ σμικρὰ καὶ ἄλλη διαφορὰ
<span class="lb" data-page="2.559" data-line="5" id="l2.559.5"></span>κατὰ τὸ τῶν ἀγγείων μέγεθος. ἡ γὰρ ὑποβεβλημένη
<span class="lb" data-page="2.559" data-line="6" id="l2.559.6"></span>μοῖρα τοῦ ἐπιπλόου κατά τε τὸν ἀριθμὸν καὶ τὸ μέγεθος
<span class="lb" data-page="2.559" data-line="7" id="l2.559.7"></span>ἐλάττους ἔχει τὰς φλέβας· ἐκφύεται δ’ ἐκ τῶν σιμῶν
<span class="lb" data-page="2.559" data-line="8" id="l2.559.8"></span>τῆς κοιλίας, ἐξ ὧνπερ ἔχει καὶ τὰ ἀγγεῖα, τῶν ἐνταῦθα
<span class="lb" data-page="2.559" data-line="9" id="l2.559.9"></span>κατασχιζομένων εἰς τὴν γαστέρα λείψανά τινα συναπαγόμενα
<span class="lb" data-page="2.559" data-line="10" id="l2.559.10"></span>αὐτῷ κάτω. συνεχῆ δ’ ἐστὶ ταῦτα πάντα ἀλλήλοις τὰ
<span class="lb" data-page="2.559" data-line="11" id="l2.559.11"></span>μόρια, καὶ συνίστησιν ἓν σῶμα, τὸ ἐπίπλουν, ἐν σχήματι
<span class="lb" data-page="2.559" data-line="12" id="l2.559.12"></span>μάλιστα φασκωλίου τε καὶ θυλάκου καὶ σάκκου, τὸ στόμα
<span class="lb" data-page="2.559" data-line="13" id="l2.559.13"></span>μὲν ἔχοντος τὴν ἐκ τῆς γαστρὸς ἔκφυσιν ἄνωθέν τε καὶ κάτωθεν,
<span class="lb" data-page="2.559" data-line="14" id="l2.559.14"></span>ὅλον δὲ τὸ κύτος ἑαυτοῦ μέχρι τοῦ πυθμένος,
<span class="lb" data-page="2.559" data-line="15" id="l2.559.15"></span>ὅσον ἐκ τῶν εἰρημένων ἀρχῶν ἀποτείνεται κάτω. μαθήσῃ
<span class="lb" data-page="2.559" data-line="16" id="l2.559.16"></span>δ’ ἐναργέστερον οὕτως τοῦτο ἔχον, ἐὰν ἀποτεμὼν ἐνταῦθα
<span class="lb" data-page="2.559" data-line="17" id="l2.559.17"></span>αὐτὸ καὶ κατὰ μηδὲν ἄλλο μέρος ἢ τρήσας ἢ διασπάσας
<span class="lb" data-page="2.559" data-line="18" id="l2.559.18"></span>ἐμπιπλάναι βουληθῇς ἤτοι ὑγρᾶς οὐσίας, ἢ στερεᾶς·
<span class="pb" data-page="2.560" id="p2.560"></span>
<span class="lb" data-page="2.560" data-line="1" id="l2.560.1"></span>πληρωθήσεται γὰρ ὑπ’ αὐτῆς ὅλον ὑπάρχον ὑγιές τε καὶ
<span class="lb" data-page="2.560" data-line="2" id="l2.560.2"></span>συνεχὲς αὑτῷ, καθάπερ τὰ φασκώλια. ῥᾷστον δ’ ἐστὶ
<span class="lb" data-page="2.560" data-line="3" id="l2.560.3"></span>καὶ τελέως ἐξελεῖν τοῦ ζώου· βραχεῖαι γὰρ ἔτι συμφύσεις
<span class="lb" data-page="2.560" data-line="4" id="l2.560.4"></span>ὑπολείπονται πρός τε τὸν σπλῆνα καὶ τὸ κῶλον αὐτὸ
<span class="lb" data-page="2.560" data-line="5" id="l2.560.5"></span>μετὰ τὸ τῶν πρώτων ἐκφύσεων ὅλον χωρισθῆναι. προσφύεται
<span class="lb" data-page="2.560" data-line="6" id="l2.560.6"></span>μὲν οὖν ποτε σπανίως καὶ λοβῷ τοῦ ἥπατος ἄλλοτ’
<span class="lb" data-page="2.560" data-line="7" id="l2.560.7"></span>ἄλλῳ, καί τινι νόθῃ πλευρᾷ, μηδὲ ταύτῃ μιᾷ διαπαντὸς,
<span class="lb" data-page="2.560" data-line="8" id="l2.560.8"></span>ἀλλ’ ὡς ἂν τύχῃ. τοὐπίπαν δ’ ἀπολύεταί τε καὶ κεχώρισται
<span class="lb" data-page="2.560" data-line="9" id="l2.560.9"></span>πάντων τῶν ἄλλων, ὅτι μὴ τριῶν τῶνδε, γαστρὸς καὶ
<span class="lb" data-page="2.560" data-line="10" id="l2.560.10"></span>σπληνὸς καὶ κώλου· τούτοις γὰρ ἀεὶ συνῆπται. τὸ μὲν
<span class="lb" data-page="2.560" data-line="11" id="l2.560.11"></span>οὖν ἐπίπλοον ὁποῖόν τ’ ἐστὶν αὐτὸ καὶ ἥτις ἡ γένεσις
<span class="lb" data-page="2.560" data-line="12" id="l2.560.12"></span>αὐτοῦ, κατὰ τὸν εἰρημένον τρόπον ἐγχειρῶν ἀνατέμνειν
<span class="lb" data-page="2.560" data-line="13" id="l2.560.13"></span>εὑρήσεις οὐ χαλεπῶς. ἐξαιρεθέντων δ’ αὐτοῦ τῶν λοιπῶν
<span class="lb" data-page="2.560" data-line="14" id="l2.560.14"></span>ἁπάντων, ἀποδέρειν πειρῶ τὸ περιτόναιον, ἀπὸ μὲν τοῦ
<span class="lb" data-page="2.560" data-line="15" id="l2.560.15"></span>κυρτοῦ τῆς γαστρὸς αὖθις ἀρχόμενος ἄχρι τοῦ πυλωροῦ
<span class="lb" data-page="2.560" data-line="16" id="l2.560.16"></span>τε καὶ τῆς τῶν ἐντέρων γενέσεως, ἀπὸ δὲ τοῦ κάτω πέρατος,
<span class="lb" data-page="2.560" data-line="17" id="l2.560.17"></span>ἔνθα μόνον ὑπάρχειν ἔφην αὐτὸ χωρὶς τῆς τῶν
<span class="lb" data-page="2.560" data-line="18" id="l2.560.18"></span>ἐγκαρσίων μυῶν ἀπονευρώσεως, ἐπὶ τὰ τῆς ἥβης ὀστᾶ
<span class="pb" data-page="2.561" id="p2.561"></span>
<span class="lb" data-page="2.561" data-line="1" id="l2.561.1"></span>προσερχόμενος. ἐντεῦθεν γὰρ ἐπεκτεινόμενον αὐτὸ θεάσῃ
<span class="lb" data-page="2.561" data-line="2" id="l2.561.2"></span>κύστει τε καὶ, μήτρᾳ, καὶ εἰ προσαναβαίνοις αὖθις ἀνώτερον
<span class="lb" data-page="2.561" data-line="3" id="l2.561.3"></span>διὰ τῶν ταπεινῶν κατὰ βάθους μερῶν, ὅπου τὸ μεσεντέριον,
<span class="lb" data-page="2.561" data-line="4" id="l2.561.4"></span>ὃ καὶ μεσάραιον καλεῖται, τοῖς κατ’ ὀσφὺν ἅπασιν,
<span class="lb" data-page="2.561" data-line="5" id="l2.561.5"></span>ἐν οἷς εἰσι καὶ οἱ νεφροί. παραγενήσῃ δ’ ἐπὶ ταῦτα, κᾂν
<span class="lb" data-page="2.561" data-line="6" id="l2.561.6"></span>ἄνωθεν κατίῃς· ὡς γὰρ εἴρηται κατ’ ἀρχὰς, ἓν ὑπάρχον
<span class="lb" data-page="2.561" data-line="7" id="l2.561.7"></span>ἑαυτῷ συνεχὲς τὸ περιτόναιον ἔν τε τοῖς πρόσω μέρεσι τῆς
<span class="lb" data-page="2.561" data-line="8" id="l2.561.8"></span>γαστρὸς ἅπασι τοῖς τῆς τροφῆς ὀργάνοις περιτέταται, καὶ
<span class="lb" data-page="2.561" data-line="9" id="l2.561.9"></span>κατὰ τὴν ῥάχιν ὑπεστήρικται ἅμα καὶ περιβέβληται. οὐ
<span class="lb" data-page="2.561" data-line="10" id="l2.561.10"></span>μὴν ἴσον αὐτῷ τὸ πάχος ἐστὶν ἐν ἅπασιν, οἷς περιτείνεται,
<span class="lb" data-page="2.561" data-line="11" id="l2.561.11"></span>καθάπερ εἶπον, ἀλλ’ ἐπί τινων μὲν ἑαυτοῦ ἐστι παχύτερον,
<span class="lb" data-page="2.561" data-line="12" id="l2.561.12"></span>ἐπί τινων δὲ λεπτότερον. ἐπὶ μέν γε τοῦ ἥπατος, ὡς
<span class="lb" data-page="2.561" data-line="13" id="l2.561.13"></span>καὶ πρόσθεν ἐῤῥέθη, λεπτότατόν ἐστιν· οὕτως δὲ καὶ
<span class="lb" data-page="2.561" data-line="14" id="l2.561.14"></span>κατὰ τὸν σπλῆνα· τούτων δ’ ἧττον ἐπὶ τοῖς νεφροῖς. παχύτερον
<span class="lb" data-page="2.561" data-line="15" id="l2.561.15"></span>δ’ αὑτοῦ ἐστι κατά τε τὴν γαστέρα καὶ τὰ ἔντερα,
<span class="lb" data-page="2.561" data-line="16" id="l2.561.16"></span>καὶ κύστιν, καὶ μήτραν, ὥστε τινὰς ἐξηπάτησεν, ὡς αὐτῶν τῶν
<span class="lb" data-page="2.561" data-line="17" id="l2.561.17"></span>εἰρημένων μορίων ἴδιον ὑπάρχον μέρος. <span class="milestone ed2page" data-n="4.138" data-unit="ed2page" id="ed2page.4.138"></span>εἰκότως δ’, οἶμαι,
<span class="lb" data-page="2.561" data-line="18" id="l2.561.18"></span>τοιοῦτον ἐγένετο περὶ τοῖς ὀργάνοις, ὅσα πληρούμενα κατά ﻿
<span class="pb" data-page="2.562" id="p2.562"></span>
<span class="lb" data-page="2.562" data-line="1" id="l2.562.1"></span>τινα χρόνον ἐξαίρεται τοῖς ὄγκοις· ἄμεινον γὰρ ἦν αὐτῷ
<span class="lb" data-page="2.562" data-line="2" id="l2.562.2"></span>συνεπεκτείνεσθαι τούτοις, ο΄ περ, εἰ πάνυ λεπτὸν ἦν, οὐκ
<span class="lb" data-page="2.562" data-line="3" id="l2.562.3"></span>ἂν ἀλύπως ὑπέμεινε. ὅτι δ’ ὑπὸ τοῦ περιτοναίου σκέπεται
<span class="lb" data-page="2.562" data-line="4" id="l2.562.4"></span>ταῦτα πάντα, κατὰ τὴν εἰρημένην ἐγχείρησιν ἀποδέρων αὐτὸ
<span class="lb" data-page="2.562" data-line="5" id="l2.562.5"></span>μαθήσῃ. καὶ μέντοι καὶ τὸ μεσεντέριον ὅπως ὑπ’ αὐτοῦ γεννᾶται,
<span class="lb" data-page="2.562" data-line="6" id="l2.562.6"></span>δυνήσῃ γνῶναι, πρῶτα μὲν ἀποδείρας τὰ περὶ τὸν
<span class="lb" data-page="2.562" data-line="7" id="l2.562.7"></span>πυλωρόν τε καὶ τὴν ἔκφυσιν, εἶθ’ ἑξῆς κατὰ τὸ συνεχὲς
<span class="lb" data-page="2.562" data-line="8" id="l2.562.8"></span>τὴν νῆστίν τε καὶ τὸ λεπτὸν ἔντερον ὅλον, εἶθ’ ἑξῆς τὸ
<span class="lb" data-page="2.562" data-line="9" id="l2.562.9"></span>παχύ. περιείληφε γὰρ ἅπαντα μὲν ταῦτα ἐν κύκλῳ τὸ περιτόναιον,
<span class="lb" data-page="2.562" data-line="10" id="l2.562.10"></span>οὐσῶν δ’ ἑλίκων παμπόλλων ἐν αὐτοῖς, ἀνάγκη
<span class="lb" data-page="2.562" data-line="11" id="l2.562.11"></span>δήπου τὸ μὲν κυρτὸν εἶναι τῆς ἕλικος, τὸ δὲ σιμὸν αὐτῶν.
<span class="lb" data-page="2.562" data-line="12" id="l2.562.12"></span>εἰς μὲν δὴ τὸ σιμὸν αὐτῶν ἐμφύεται τὰ διὰ τοῦ μεσεντερίου
<span class="lb" data-page="2.562" data-line="13" id="l2.562.13"></span>φερόμενα πρὸς ἕκαστον τῶν ἐντέρων ἀγγεῖα· κατὰ δὲ τὸ
<span class="lb" data-page="2.562" data-line="14" id="l2.562.14"></span>κυρτὸν οὔτ’ ἀγγεῖόν τι καταφύεται τοῖς ἐντέροις, οὔτ’ ἄλλη
<span class="lb" data-page="2.562" data-line="15" id="l2.562.15"></span>τις σύμφυσίς ἐστιν, ἢ πρὸς ἕτερον ὄργανον, ἢ πρὸς ἄλληλα.
<span class="lb" data-page="2.562" data-line="16" id="l2.562.16"></span>κατὰ ταῦτ’ οὖν εἰκότως ἀποδέρεταί τε καὶ γυμνοῦται
<span class="lb" data-page="2.562" data-line="17" id="l2.562.17"></span>τοῦ περιτοναίου ῥᾳδίως πάντα· κατὰ δὲ τὸ σιμὸν
<span class="lb" data-page="2.562" data-line="18" id="l2.562.18"></span>ἀποσπᾶσθαι μᾶλλον, οὐ δέρεσθαι τοῖς ἀγγείοις ἀναγκαῖόν
<span class="pb" data-page="2.563" id="p2.563"></span>
<span class="lb" data-page="2.563" data-line="1" id="l2.563.1"></span>ἐστι. καὶ διὰ τοῦτ’, ἐφ’ ὧν ζώων ὑγρόν τέ ἐστι φύσει τὸ
<span class="lb" data-page="2.563" data-line="2" id="l2.563.2"></span>αἷμα καὶ τὸ περιέχον θερμὸν, ὅ τε θάνατος οὐ πρὸ πολλοῦ
<span class="lb" data-page="2.563" data-line="3" id="l2.563.3"></span>γέγονεν, ἅμα τῷ σφαγῆναι τὸ ζῶον τὸ αἷμα προχεῖται κατὰ
<span class="lb" data-page="2.563" data-line="4" id="l2.563.4"></span>τὰ στόματα τῶν ἀποῤῥηγνυμένων ἀγγείων· εἰ δ ἤτοι πρὸ
<span class="lb" data-page="2.563" data-line="5" id="l2.563.5"></span>πολλοῦ τεθνεὸς εἴη τὸ ζῶον, ἢ ἐσφαγμένον, ἢ παχύχυμον,
<span class="lb" data-page="2.563" data-line="6" id="l2.563.6"></span>ὥσπερ ὁ κύων τε καὶ ὁ λέων, ἢ καὶ τὸ περιέχον ψυχρὸν,
<span class="lb" data-page="2.563" data-line="7" id="l2.563.7"></span>οὐκ ἐκχεῖται τῶν ἀγγείων τὸ αἷμα.
</p>
          </article>

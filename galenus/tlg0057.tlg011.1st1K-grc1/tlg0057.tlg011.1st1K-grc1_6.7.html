<article xmlns="http://www.w3.org/1999/xhtml" id="urn:cts:greekLit:tlg0057.tlg011.1st1K-grc1:6.7">
<span class="pb page1" data-page="2.567" id="p2.567"></span>
<span class="milestone ed1page page1" data-n="1.172" data-unit="ed1page" id="ed1page.1.172"></span>
<span class="milestone ed2page page1" data-n="4.139" data-unit="ed2page" id="ed2page.4.139"></span>
            <p>
<span class="lb" data-page="2.567" data-line="9" id="l2.567.9"></span>Σοὶ δ’ ἐπισκεπτέον ἐστὶν, ἐξῃρημένων ἁπάντων
<span class="lb" data-page="2.567" data-line="10" id="l2.567.10"></span>τῶν ἐντέρων, τήν τε τῆς γαστρὸς ὅλην φύσιν, ἥπατός
<span class="lb" data-page="2.567" data-line="11" id="l2.567.11"></span>τε καὶ σπληνὸς, καὶ νεφρῶν, καὶ κύστεως, καὶ μήτρας ἐπὶ
<span class="lb" data-page="2.567" data-line="12" id="l2.567.12"></span>τῶν θηλειῶν. ἔνεστι δέ σοι καὶ τῶν ἐντέρων αὐτῶν τὴν
<span class="lb" data-page="2.567" data-line="13" id="l2.567.13"></span>οὐσίαν, ὁποία τίς ἐστι, μεταχειριζομένῳ ἕκαστον αὐτῶν
<span class="lb" data-page="2.567" data-line="14" id="l2.567.14"></span>καταμανθάνειν. <span class="milestone ed2page" data-n="4.140" data-unit="ed2page" id="ed2page.4.140"></span>καὶ μᾶλλόν γ’ ἐστὶ τὰ τοιαῦτα κατὰ
<span class="lb" data-page="2.567" data-line="15" id="l2.567.15"></span>μόνας ἐπισκέπτεσθαι τοῦ παντὸς σώματος ἐξαιροῦντα·
<span class="lb" data-page="2.567" data-line="16" id="l2.567.16"></span>στρέφειν τε γὰρ αὐτὰ πρὸς τὴν αὐγὴν, ὡς ἂν ἐθέλῃς,
<span class="lb" data-page="2.567" data-line="17" id="l2.567.17"></span>ὑπάρξει σοι, καὶ πολυειδῶς ἄλλο τε εἰς ἄλλο σχῆμα μεταβάλλοντι
<span class="lb" data-page="2.567" data-line="18" id="l2.567.18"></span>πάντων τῶν κατ’ αὐτὰ μερῶν ἀκριβῶς τὴν διάγνωσιν
<span class="lb" data-page="2.567" data-line="19" id="l2.567.19"></span>ἴσχειν. ἄμεινον δ’ ἴσως ἐστὶ, προκειμένων αὐτῶν,
<span class="pb" data-page="2.568" id="p2.568"></span>
<span class="lb" data-page="2.568" data-line="1" id="l2.568.1"></span>ἐπισκέπτεσθαι τοὺς κατὰ τὸ μεσεντέριον ἀδένας, εἰς οὕς
<span class="lb" data-page="2.568" data-line="2" id="l2.568.2"></span>ἐκ τῶν ἐντέρων ἀναφερόμενά τινα σαφῶς ἐστιν ἰδεῖν ἀγγεῖα.
<span class="lb" data-page="2.568" data-line="3" id="l2.568.3"></span>ἔνεστί γε μὴν καὶ μετὰ τὴν τῶν ἐντέρων ἐξαίρεσιν ὁρᾷν
<span class="lb" data-page="2.568" data-line="4" id="l2.568.4"></span>αὐτοὺς κατὰ τὸ μεσεντέριον ἅμα τοῖς οἰκείοις ἀγγείοις.
<span class="lb" data-page="2.568" data-line="5" id="l2.568.5"></span>ὑπὲρ ὧν τῆς φύσεως ἐν τῇ τῶν ἀδένων ἀνατομῇ λεχθήσεται.
<span class="lb" data-page="2.568" data-line="6" id="l2.568.6"></span>ἅπερ οὖν ἐν τοῖς περὶ χρείας μορίων εἴρηται, πάντα
<span class="lb" data-page="2.568" data-line="7" id="l2.568.7"></span>εὑρήσεις ἀληθῆ κατά τε τὴν γαστέρα καὶ τὰ ἔντερα, καὶ
<span class="lb" data-page="2.568" data-line="8" id="l2.568.8"></span>τἄλλα, ὅσα περὶ τὴν τῆς τροφῆς οἰκονομίαν ὄργανα παρεσκεύασται
<span class="lb" data-page="2.568" data-line="9" id="l2.568.9"></span>τῇ φύσει, δύο μὲν τῆς τε κοιλίας καὶ τῶν ἐντέρων
<span class="lb" data-page="2.568" data-line="10" id="l2.568.10"></span>ἑκάστου χιτῶνας· οὕτως γὰρ ὀνομάζουσι τὰς συμπτυχὰς,
<span class="lb" data-page="2.568" data-line="11" id="l2.568.11"></span>ἐξ ὧν γεγόνασιν, οὐ πάνυ τι κυρίως, ἀμφίεσμα
<span class="lb" data-page="2.568" data-line="12" id="l2.568.12"></span>γὰρ καὶ περίβλημα δηλοῦται πρὸς τοῦ χιτῶνος ὀνόματος·
<span class="lb" data-page="2.568" data-line="13" id="l2.568.13"></span>ἕνα δὲ τῆς κύστεως, ὥσπέρ γε καὶ τῶν μητρῶν. ὃν γὰρ
<span class="lb" data-page="2.568" data-line="14" id="l2.568.14"></span>ἔνιοι δεύτερον μὲν ἐπὶ τούτων, τρίτον δ’ ἐπὶ τῶν ἐντέρων
<span class="lb" data-page="2.568" data-line="15" id="l2.568.15"></span>τε καὶ τῆς κοιλίας εἶναι νομίζουσι, τὸ περιτόναιόν ἐστιν,
<span class="lb" data-page="2.568" data-line="16" id="l2.568.16"></span>ἐπεκτεινόμενον τούτοις, ὡς προείρηται, καὶ χιτὼν ὄντως
<span class="lb" data-page="2.568" data-line="17" id="l2.568.17"></span>γιγνόμενον. αὕτη δ’ ἡ γαστὴρ ἐκ δυοῖν σύγκειται πλατέων
<span class="lb" data-page="2.568" data-line="18" id="l2.568.18"></span>τε καὶ λεπτῶν σωμάτων, οἷόν περ πτυχῶν ἐπ’ ἀλλήλαις
<span class="pb" data-page="2.569" id="p2.569"></span>
<span class="lb" data-page="2.569" data-line="1" id="l2.569.1"></span>κειμένων. ἔχει δ’ ἡ μὲν ἔνδον αὐτῆς μοῖρα τὰς ἶνας εὐθείας,
<span class="lb" data-page="2.569" data-line="2" id="l2.569.2"></span>ἡ δ’ ἔξω κυκλοτερεῖς. οὐδετέρας ἔχοντος τοῦ περιτοναίου,
<span class="lb" data-page="2.569" data-line="3" id="l2.569.3"></span>καθάπερ οὐδ’ ἄλλος οὐδεὶς ὑμήν, ἁπλοῦν γὰρ
<span class="lb" data-page="2.569" data-line="4" id="l2.569.4"></span>ἀκριβῶς ἐστι σῶμα πᾶν, οὐ μὴν ἀράχνιον τὸ μήπω διϋφασμένον.
<span class="lb" data-page="2.569" data-line="5" id="l2.569.5"></span>ἔν γε μὴν τοῖς ἐντέροις αἱ πλεῖσται κυκλοτερεῖς
<span class="lb" data-page="2.569" data-line="6" id="l2.569.6"></span>εἰσιν ἶνες, ὀλιγίστων ἐπικειμένων αὐταῖς εὐθειῶν.
</p>
          </article>

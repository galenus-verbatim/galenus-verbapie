<article xmlns="http://www.w3.org/1999/xhtml" id="urn:cts:greekLit:tlg0057.tlg011.1st1K-grc1:7.12">
<span class="pb page1" data-page="2.626" id="p2.626"></span>
<span class="milestone ed1page page1" data-n="1.181" data-unit="ed1page" id="ed1page.1.181"></span>
<span class="milestone ed2page page1" data-n="4.159" data-unit="ed2page" id="ed2page.4.159"></span>
            <p>
<span class="lb" data-page="2.626" data-line="14" id="l2.626.14"></span>Ἀναμνησθεὶς οὖν ὧν εἶπον οὐ πρὸ πολλοῦ
<span class="lb" data-page="2.626" data-line="15" id="l2.626.15"></span>περὶ τῆς συμφύσεως ἐν μὲν τῷ στέρνῳ τοῦ περικαρδίου
<span class="lb" data-page="2.626" data-line="16" id="l2.626.16"></span>χιτῶνος, οὐ χαλεπῶς εὑρήσεις, ὅπως χρή σε γυμνῶσαι τὴν
<span class="lb" data-page="2.626" data-line="17" id="l2.626.17"></span>καρδίαν. εὔδηλον γὰρ, ὡς οὐδ’ ἄλλως, ἢ ὡς ἐπὶ τεθνεῶτος
<span class="lb" data-page="2.626" data-line="18" id="l2.626.18"></span>ἐγυμνοῦτο τοῦ ζώου, καθὰ προείρηται. βέλτιον δ’ ἴσως
<span class="lb" data-page="2.626" data-line="19" id="l2.626.19"></span>ἅπαντα τὸν λόγον ἀναλαβεῖν ἕνεκα σαφηνείας. ἔστω τοιγαροῦν
<span class="pb" data-page="2.627" id="p2.627"></span>
<span class="lb" data-page="2.627" data-line="1" id="l2.627.1"></span>ἔτι νέον τὸ ζῶον, ὅπως ἀνύηταί σοι διὰ σμίλης ἡ
<span class="lb" data-page="2.627" data-line="2" id="l2.627.2"></span>τομὴ χωρὶς ἐκκοπέων. ἐσχηματίσθω δ’ ὕπτιον ἐπὶ σανίδος,
<span class="lb" data-page="2.627" data-line="3" id="l2.627.3"></span>ὁποίας ὁρᾶτε πολλὰς ἐμοὶ παρεσκευασμένας, ἐλάττους τε
<span class="lb" data-page="2.627" data-line="4" id="l2.627.4"></span>καὶ μείζους, <span class="milestone ed2page" data-n="4.160" data-unit="ed2page" id="ed2page.4.160"></span>ὡς εὑρίσκεσθαί τινα μίαν ἀεὶ τῷ μέλλοντι
<span class="lb" data-page="2.627" data-line="5" id="l2.627.5"></span>κατ’ αὐτῆς ἐκταθήσεσθαι ζώῳ σύμμετρον. ἐχέτω δ’
<span class="lb" data-page="2.627" data-line="6" id="l2.627.6"></span>ἡ σανὶς αὕτη τρήματα, δι’ ὧν οὐ μόνον σχοίνιον λεπτὸν,
<span class="lb" data-page="2.627" data-line="7" id="l2.627.7"></span>ἀλλὰ καί τι τῶν παχυτέρων σωμάτων διεκβληθήσεται ῥᾷστα.
<span class="lb" data-page="2.627" data-line="8" id="l2.627.8"></span>διδαχθήτω δέ τις τῶν ὑπηρετῶν, ὅταν ὕπτιον ἐπὶ τῆς
<span class="lb" data-page="2.627" data-line="9" id="l2.627.9"></span>σανίδος κατακλίνῃ τὸ ζῶον, δεσμοὺς αὐτῷ περιβάλλειν
<span class="lb" data-page="2.627" data-line="10" id="l2.627.10"></span>τέσσαρας, ἑκάστῳ τῶν σκελῶν ἕνα, διεκβάλλειν τε κάτω τὰ
<span class="lb" data-page="2.627" data-line="11" id="l2.627.11"></span>πέρατα τῶν δεσμῶν, ἀλλήλοις τε συνδεῖν ἐκεῖ. τρίχας δὲ
<span class="lb" data-page="2.627" data-line="12" id="l2.627.12"></span>εἴπερ ἔχει μείζους περὶ τὸ στέρνον τὸ ζῶον, ἀφῃρήσθω καὶ
<span class="lb" data-page="2.627" data-line="13" id="l2.627.13"></span>ταύτας. παρασκευὴ μὲν ἥδε τοῦ μέλλοντος ἀνατμηθήσεσθαι.
<span class="lb" data-page="2.627" data-line="14" id="l2.627.14"></span>σὺ δ’, ὡς εἴρηται, μεγάλῃ σμίλῃ τέμνε παρ’ αὐτὸ τὸ
<span class="lb" data-page="2.627" data-line="15" id="l2.627.15"></span>στέρνον ἄνωθεν κάτω τομῇ εὐθείᾳ ἄχρι τοῦ ξιφοειδοῦς χόνδρου.
<span class="lb" data-page="2.627" data-line="16" id="l2.627.16"></span>κᾄπειτ’ ἐντεῦθεν ἐπιστρέφων καὶ προσέχων τὴν σμίλην
<span class="lb" data-page="2.627" data-line="17" id="l2.627.17"></span>ἐγκαρσίᾳ τομῇ χώριζε τῶν ὑποκειμένων τὸ στέρνον, ὁποτέρως
<span class="lb" data-page="2.627" data-line="18" id="l2.627.18"></span>ἂν θέλῃς, εἴτ’ οὖν μετὰ τοῦ ξιφοειδοῦς, εἴτε καὶ μόνον.
<span class="pb" data-page="2.628" id="p2.628"></span>
<span class="lb" data-page="2.628" data-line="1" id="l2.628.1"></span>ἐντεῦθέν τε πᾶν, ὡς ἔχεις, κατὰ τὴν αὐτὴν ἐπιβολὴν τῆς
<span class="lb" data-page="2.628" data-line="2" id="l2.628.2"></span>σμίλης ἀνέρχου, τέμνων ὁμοίως παρὰ τὸ στέρνον ἄχρι τοῦ
<span class="lb" data-page="2.628" data-line="3" id="l2.628.3"></span>μέρους ἐκείνου, καθ’ ὃ τεθνεῶτος ἑώρακας τοῦ ζώου τὸν
<span class="lb" data-page="2.628" data-line="4" id="l2.628.4"></span>περικάρδιον ὑποφυόμενον αὐτῷ. ταῦτα μὲν οὖν ἐκέλευόν
<span class="lb" data-page="2.628" data-line="5" id="l2.628.5"></span>σε κᾀπὶ τεθνεῶτος τοῦ ζώου πράττειν. ἐπὶ δὲ τοῦ ζῶντος
<span class="lb" data-page="2.628" data-line="6" id="l2.628.6"></span>ὁ μὲν τῆς ἐγχειρήσεως τρόπος ὁ αὐτὸς, ὅσον ἐπὶ τῇ τομῇ·
<span class="lb" data-page="2.628" data-line="7" id="l2.628.7"></span>προσέρχεται δέ τι περιττότερον, ὑπὲρ οὗ τοῖς μὲν ἑωρακόσιν
<span class="lb" data-page="2.628" data-line="8" id="l2.628.8"></span>ἐμὲ τέμνοντα οὐ μακρῶν δεήσει λόγων· ὅσοι δ’ οὐκ
<span class="lb" data-page="2.628" data-line="9" id="l2.628.9"></span>εἶδον, ἐκείνοις εἰπεῖν ἀναγκαῖον, ὡς ἐκ τοῦ θώρακος ἀρτηρίαι
<span class="lb" data-page="2.628" data-line="10" id="l2.628.10"></span>καὶ φλέβες εἰς ὑποχόνδρια διεκπίπτουσι παρὰ τὴν τοῦ
<span class="lb" data-page="2.628" data-line="11" id="l2.628.11"></span>ξιφοειδοῦς ῥίζαν ἑκατέρωθεν ἓν ζεῦγος, ὧν διατεμνομένων ἐξ
<span class="lb" data-page="2.628" data-line="12" id="l2.628.12"></span>ἀνάγκης ἐπὶ τῆς εἰρημένης ἀνατομῆς, αἱμοῤῥαγία γίγνεται,
<span class="lb" data-page="2.628" data-line="13" id="l2.628.13"></span>καὶ μάλιστ’ ἐκ τῶν ἀρτηριῶν. οὐδὲν δ’ οὕτως χειρουργίαν
<span class="lb" data-page="2.628" data-line="14" id="l2.628.14"></span>ἅπασαν ἐν ζώου σώματι ταράττειν εἴωθεν, ὡς αἱμοῤῥαγία.
<span class="lb" data-page="2.628" data-line="15" id="l2.628.15"></span>προγινώσκοντας οὖν ὑμᾶς τοῦτο, καθ’ ὁ τί περ ἂν πρῶτον
<span class="lb" data-page="2.628" data-line="16" id="l2.628.16"></span>ἐξακοντιζόμενον ὑπὸ τῆς ἀρτηρίας ἴδητε τὸ αἷμα, τελευτώσης
<span class="lb" data-page="2.628" data-line="17" id="l2.628.17"></span>ἤδη τῆς κατάντους τομῆς, ἐπιστρέφειν μὲν ὅτι τάχιστά
<span class="lb" data-page="2.628" data-line="18" id="l2.628.18"></span>τὴν σμίλην εἰς ἐγκαρσίου τομῆς σχῆμα, καθ’ ὅτι ﻿
<span class="pb" data-page="2.629" id="p2.629"></span>
<span class="lb" data-page="2.629" data-line="1" id="l2.629.1"></span>λέλεκται, τῆς δ’ ἀριστερᾶς χειρὸς τοῖς δύο δακτύλοις, λιχανῷ
<span class="lb" data-page="2.629" data-line="2" id="l2.629.2"></span>τε καὶ μεγάλῳ, περιλαμβάνειν τοῦ στέρνου τὸ μέρος
<span class="lb" data-page="2.629" data-line="3" id="l2.629.3"></span>ἐκεῖνο, καθ’ ὃ τὴν ἀρτηρίαν αἱμοῤῥαγοῦσαν ὁρᾶτε, ἵν’ ἅμα
<span class="lb" data-page="2.629" data-line="4" id="l2.629.4"></span>μὲν ἐπίθημα στόματος ὁ ἕτερος ᾖ δάκτυλος, ἅμα δ’ ἀσφαλὴς
<span class="lb" data-page="2.629" data-line="5" id="l2.629.5"></span>ἐξ ἀμφοῖν γίγνηται λαβὴ τοῦ παντὸς ὀστοῦ· καὶ πειρᾶσθαί
<span class="lb" data-page="2.629" data-line="6" id="l2.629.6"></span>γε πράττειν ἑνὶ χρόνῳ τὰ δύο ταυτὶ, τῇ μὲν σμίλῃ
<span class="lb" data-page="2.629" data-line="7" id="l2.629.7"></span>τέμνειν ὅτι τάχιστα, συνάπτειν δὲ τῷ πέρατι τῆς κατάντους
<span class="lb" data-page="2.629" data-line="8" id="l2.629.8"></span>τομῆς προτέραν μὲν τὴν ἐγκαρσίαν, ἐφεξῆς δ’ αὐτῇ
<span class="lb" data-page="2.629" data-line="9" id="l2.629.9"></span>τὴν ἀνάντη, τοῖς δακτύλοις δὲ ἀνακλᾷν ἀεὶ τὸ στέρνον.
<span class="lb" data-page="2.629" data-line="10" id="l2.629.10"></span>ἕπεται γὰρ ἀνακλωμένῳ καλῶς αὐτῷ τὴν τῆς αἱμοῤῥαγίας αἰτίαν
<span class="lb" data-page="2.629" data-line="11" id="l2.629.11"></span>παύεσθαι, τῆς κατὰ θάτερον στόμα τομῆς κρατουμένης
<span class="lb" data-page="2.629" data-line="12" id="l2.629.12"></span>ὑπὸ τοῦ χειρουργοῦντος, ὁρᾶσθαί τε τοῦ περικαρδίου τὴν
<span class="lb" data-page="2.629" data-line="13" id="l2.629.13"></span>πρόσφυσιν ποδηγοῦσάν σε πρὸς τὸ τέλος τῆς τομῆς. ἀνακλωμένου
<span class="lb" data-page="2.629" data-line="14" id="l2.629.14"></span>γὰρ τοὺ στέρνου τό τε κάτω πέρας ὑψηλὸν γίγνεται,
<span class="lb" data-page="2.629" data-line="15" id="l2.629.15"></span>ἥ τε αἱμοῤῥαγία διὰ τοῦ τοιούτου σχήματος μειοῦται,
<span class="lb" data-page="2.629" data-line="16" id="l2.629.16"></span>τῶν τ’ ἀγγείων ἡ θέσις μεταπίπτει, καμπτομένων ἐν τῇ ἄνω
<span class="lb" data-page="2.629" data-line="17" id="l2.629.17"></span>χώρᾳ ἅμα τῷ στέρνῳ καὶ μηκέτι εὐθέως εἰς τὸ κάταντες
<span class="lb" data-page="2.629" data-line="18" id="l2.629.18"></span>φερομένων. ὑποτέτακται γὰρ ἐκ τῶν ἔνδον μερῶν τῷ στέρνῳ
<span class="pb" data-page="2.630" id="p2.630"></span>
<span class="lb" data-page="2.630" data-line="1" id="l2.630.1"></span>ζεύγη δύο μεγάλων ἀρτηριῶν τε καὶ φλεβῶν, ἃς περὶ τὴν
<span class="lb" data-page="2.630" data-line="2" id="l2.630.2"></span>ῥίζαν ἔφην τοῦ ξιφοειδοῦς χόνδρου διεκπιπτούσας εἰς ὑποχόνδρια
<span class="lb" data-page="2.630" data-line="3" id="l2.630.3"></span>ἐν τῇδε τῇ χειρουργίᾳ τέμνεσθαι. κατὰ μέντοι
<span class="lb" data-page="2.630" data-line="4" id="l2.630.4"></span>τὴν ἑτέραν ἐγχείρησιν, ἐν ᾗ διαιρεῖν ἐκέλευόν σε τὰς καμπὰς
<span class="lb" data-page="2.630" data-line="5" id="l2.630.5"></span>τῶν πλευρῶν, ἔνθα πρῶτον εἰς χόνδρον ἐξ ὀστοῦ μεταπίπτουσιν,
<span class="lb" data-page="2.630" data-line="6" id="l2.630.6"></span>οὐδεὶς φόβος αἱμοῤῥαγίας ἐστὶ διὰ τὴν τῶν ἀγγείων
<span class="lb" data-page="2.630" data-line="7" id="l2.630.7"></span>μικρότητα. χρησίμη δ’ ἐκείνη τομὴ γίγνεται κατὰ τὸ
<span class="lb" data-page="2.630" data-line="8" id="l2.630.8"></span>ἕτερον μέρος ἐπιτελουμένη τῷ θεάσασθαι βουλομένῳ τὰς
<span class="lb" data-page="2.630" data-line="9" id="l2.630.9"></span>τοῦ πνεύμονος ἀρτηρίας ἔτι ζῶντος. <span class="milestone ed2page" data-n="4.161" data-unit="ed2page" id="ed2page.4.161"></span>ἡ δὲ νῦν μοι
<span class="lb" data-page="2.630" data-line="10" id="l2.630.10"></span>προκειμένη πρὸς ἄλλα μέν ἐστι χρησίμη, περὶ ὧν ἐφεξῆς
<span class="lb" data-page="2.630" data-line="11" id="l2.630.11"></span>ἐρῶ· φυλάττει δὲ, ὡς ἔφην, ἀτρώτους ἑκατέρας τοῦ θώρακος
<span class="lb" data-page="2.630" data-line="12" id="l2.630.12"></span>τὰς κοιλότητας. ἔστι δὲ καὶ τρίτη τις ἄλλη χειρουργία,
<span class="lb" data-page="2.630" data-line="13" id="l2.630.13"></span>γιγνομένη μὲν ἐπὶ ζῶντος ἔτι τοῦ ζώου, διαφέρουσα δὲ
<span class="lb" data-page="2.630" data-line="14" id="l2.630.14"></span>τῆς πρώτης εἰρημένης τῷ κατ’ ἄμφω τὰ μόρια τοῦ θώρακος
<span class="lb" data-page="2.630" data-line="15" id="l2.630.15"></span>ὁμοίαν γίγνεσθαι τομήν. ταύτης μὲν οὖν τὴν χρείαν
<span class="lb" data-page="2.630" data-line="16" id="l2.630.16"></span>ὀλίγον ὕστερον ἀκούσῃ, τῆς πρώτης δ’ αὐτάρκως ἤδη μεμάθηκας.
<span class="lb" data-page="2.630" data-line="17" id="l2.630.17"></span>ὥρα τοίνυν ἀκούειν σε περὶ τῆς νῦν προκειμένης,
<span class="lb" data-page="2.630" data-line="18" id="l2.630.18"></span>ἣν κάλλιστα ἐργάσῃ, γυμνὴν μὲν ἀποφῄνας τὴν καρδίαν,
<span class="pb" data-page="2.631" id="p2.631"></span>
<span class="lb" data-page="2.631" data-line="1" id="l2.631.1"></span>ἀτρώτους δὲ φυλάξας τοῦ θώρακος τὰς κοιλότητας. ἐνίοτε
<span class="lb" data-page="2.631" data-line="2" id="l2.631.2"></span>μὲν οὖν κατὰ τὴν εἰρημένην ἐγχείρησιν ὁ περικάρδιος διῄρηται,
<span class="lb" data-page="2.631" data-line="3" id="l2.631.3"></span>πολλάκις δὲ ἄτρωτος μένει. κοινὸν δ’ ἀμφοτέραις
<span class="lb" data-page="2.631" data-line="4" id="l2.631.4"></span>ἐστὶ τὸ διελεῖν αὐτὸ ἄχρι τοῦ γυμνοῦσθαι <span class="milestone ed1page" data-n="1.182" data-unit="ed1page" id="ed1page.1.182"></span>τὴν καρδίαν
<span class="lb" data-page="2.631" data-line="5" id="l2.631.5"></span>καὶ μὴ τρῶσαι τοὺς διαφράττοντας ὑμένας τὸν θώρακα.
<span class="lb" data-page="2.631" data-line="6" id="l2.631.6"></span>τρωθέντος γὰρ οὑτινοσοῦν αὐτῶν, ἀναγκαῖόν ἐστι
<span class="lb" data-page="2.631" data-line="7" id="l2.631.7"></span>περιπεσεῖν τὸ ζῶον ἐκείνοις τοῖς συμπτώμασιν, ἃ κατὰ τὸν
<span class="lb" data-page="2.631" data-line="8" id="l2.631.8"></span>ἑξῆς λόγον εἰρήσεται γίγνεσθαι συντετρημένου τοῦ θώρακος.
<span class="lb" data-page="2.631" data-line="9" id="l2.631.9"></span>ἐπὶ δὲ τῆς γυμνουμένης καρδίας ἀπαθεῖς φυλάττειν πρόκειταί
<span class="lb" data-page="2.631" data-line="10" id="l2.631.10"></span>σοι τὰς ἐνεργείας ἁπάσας, ὥσπερ οὖν καὶ φυλάττονται.
<span class="lb" data-page="2.631" data-line="11" id="l2.631.11"></span>καὶ γὰρ ἀναπνέον ὡσαύτως καὶ κεκραγὸς φαίνεται τὸ
<span class="lb" data-page="2.631" data-line="12" id="l2.631.12"></span>ζῶον, καὶ εἰ λύσαις δὲ τῶν συνδέσμων αὐτὸ, τρέχον, ὡς
<span class="lb" data-page="2.631" data-line="13" id="l2.631.13"></span>ἔμπροσθεν ἔτρεχε. εἰ δὲ καὶ περιλάβοις ἔτι δεσμοῖς τὸ
<span class="lb" data-page="2.631" data-line="14" id="l2.631.14"></span>τραῦμα, καὶ τροφὴν ὄψει προσφερόμενον, ἢν πεινῆσαν
<span class="lb" data-page="2.631" data-line="15" id="l2.631.15"></span>τύχῃ, καὶ πῖνον, ἢν διψήση. καὶ τί θαυμαστόν; ὅπου
<span class="lb" data-page="2.631" data-line="16" id="l2.631.16"></span>γε ὁ Μαρύλλου τοῦ μιμογράφου παῖς ἐθεραπεύθη καὶ
<span class="lb" data-page="2.631" data-line="17" id="l2.631.17"></span>ζῇ νῦν ἔτι, καίτοι γυμνωθείσης αὐτῷ ποτε τῆς καρδίας.
<span class="lb" data-page="2.631" data-line="18" id="l2.631.18"></span>εἰκὸς δηλονότι μᾶλλον, ἄλογον ζῶον, ὅσῳ δυσπαθέστερόν
<span class="pb" data-page="2.632" id="p2.632"></span>
<span class="lb" data-page="2.632" data-line="1" id="l2.632.1"></span>ἐστιν ἀνθρώπου, μηδὲν πάσχειν ὑπὸ τοιούτου
<span class="lb" data-page="2.632" data-line="2" id="l2.632.2"></span>τραύματος.
</p>
          </article>

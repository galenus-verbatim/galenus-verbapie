<article xmlns="http://www.w3.org/1999/xhtml" id="urn:cts:greekLit:tlg0057.tlg011.1st1K-grc1:7.15">
<span class="pb page1" data-page="2.639" id="p2.639"></span>
<span class="milestone ed1page page1" data-n="1.183" data-unit="ed1page" id="ed1page.1.183"></span>
<span class="milestone ed2page page1" data-n="4.163" data-unit="ed2page" id="ed2page.4.163"></span>
            <p>
<span class="lb" data-page="2.639" data-line="4" id="l2.639.4"></span>Ἦν γάρ τις ὑπόλοιπος τρόπος τρίτος ἐγχειρήσεως,
<span class="lb" data-page="2.639" data-line="5" id="l2.639.5"></span>καθ’ ὃν αἱ τομαὶ τοῦ θώρακος γίγνονται περὶ τὰς
<span class="lb" data-page="2.639" data-line="6" id="l2.639.6"></span>καμπὰς τῶν πλευρῶν. εὔδηλον δ’, ὅτι διὰ ταχέων ἀποθνήσκει
<span class="lb" data-page="2.639" data-line="7" id="l2.639.7"></span>τὸ ζῶον ἐπὶ τῇ τοιαύτῃ χειρουργίᾳ πνιγόμενον, ὡς ἂν
<span class="lb" data-page="2.639" data-line="8" id="l2.639.8"></span>ἀπολλυμένης αὐτῷ τῆς <span class="milestone ed2page" data-n="4.164" data-unit="ed2page" id="ed2page.4.164"></span>ἀναπνοῆς. ἀλλὰ τά γε φαινόμενα
<span class="lb" data-page="2.639" data-line="9" id="l2.639.9"></span>περὶ τὴν καρδίαν ἐστὶ ταῦτα. πρότερον δ’ ἀναλαβὼν
<span class="lb" data-page="2.639" data-line="10" id="l2.639.10"></span>ἐρῶ περὶ τῆς χειρουργίας, ὡς μηδὲ τοὐλάχιστον ἀσαφὲς
<span class="lb" data-page="2.639" data-line="11" id="l2.639.11"></span>ὑπολείποιτο. καταμαθὼν ἀκριβῶς ἐπὶ τεθνεῶτος τοῦ ζώου
<span class="lb" data-page="2.639" data-line="12" id="l2.639.12"></span>τὰς χώρας τῶν καμπῶν, ἃς ἑκάστη κάμπτεται πλευρὰ, καὶ
<span class="lb" data-page="2.639" data-line="13" id="l2.639.13"></span>τῇ μνήμῃ παραθέμενος ἐγχείρει τῷ ζώῳ, σχηματίσας πρότερον
<span class="lb" data-page="2.639" data-line="14" id="l2.639.14"></span>ὕπτιον αὐτὸ, καθ’ ὃν ἀρτίως ὑφήγημαι τρόπον. ἡ δὲ
<span class="lb" data-page="2.639" data-line="15" id="l2.639.15"></span>ἐγχείρησις ἔστω τοιάδε. τὰς τρίχας ἀφελὼν ἐκείνων τοῦ
<span class="lb" data-page="2.639" data-line="16" id="l2.639.16"></span>θώρακος τῶν μερῶν, ἔνθα μέλλεις τέμνειν, δύο τομὰς κατὰ
<span class="lb" data-page="2.639" data-line="17" id="l2.639.17"></span>τὸ μῆκος τοῦ ζώου ποίησον, διαιρῶν, ὡς εἴρηται, τὰς καμπὰς
<span class="lb" data-page="2.639" data-line="18" id="l2.639.18"></span>τῶν πλευρῶν· ἐφ’ αἷς ἄλλην αὖθις ἐγκαρσίαν τομὴν
<span class="pb" data-page="2.640" id="p2.640"></span>
<span class="lb" data-page="2.640" data-line="1" id="l2.640.1"></span>τρίτην τέμνε κατὰ τὸν ξιφοειδῆ χόνδρον, ἔνθα δηλονότι
<span class="lb" data-page="2.640" data-line="2" id="l2.640.2"></span>ταῖς ἀρτηρίαις ἐντεύξῃ καὶ ταῖς φλεψίν. ἀλλὰ καταφρονήσεις
<span class="lb" data-page="2.640" data-line="3" id="l2.640.3"></span>γε νῦν τῆς αἱμοῤῥαγίας αὐτῶν· οὐ γάρ σοι πρόκειται
<span class="lb" data-page="2.640" data-line="4" id="l2.640.4"></span>νῦν ζῶν φυλάττειν τὸ ζῶον. ὅμως γε μὴν, ὡς ἀρτίως εἶπον,
<span class="lb" data-page="2.640" data-line="5" id="l2.640.5"></span>ἀνακλῶν ὅλον τὸ στέρνον, ὑπὸ τοῦτο τέμνε τὴν ἐπὶ
<span class="lb" data-page="2.640" data-line="6" id="l2.640.6"></span>ταῖς εἰρημέναις τρισὶ τομὴν, ἀπολύων τοῦ στέρνου τὸν περικάρδιον,
<span class="lb" data-page="2.640" data-line="7" id="l2.640.7"></span>ὃν ἐὰν καὶ τρώσῃς καὶ διατέμῃς ὅλον ὁπωσοῦν
<span class="lb" data-page="2.640" data-line="8" id="l2.640.8"></span>ἄνευ τοῦ τὴν καρδίαν τρῶσαι, μηδὲν φροντίσῃς εἴς γε τὰ
<span class="lb" data-page="2.640" data-line="9" id="l2.640.9"></span>παρόντα. πρόκειται γάρ σοι κατὰ τὴν τοιαύτην ἀνατομὴν
<span class="lb" data-page="2.640" data-line="10" id="l2.640.10"></span>θεάσασθαι τῆς καρδίας ἀμφοτέρας τὰς κοιλίας σφυζούσας
<span class="lb" data-page="2.640" data-line="11" id="l2.640.11"></span>ὁμοίως, οὐχ, ὥς τινές φασι, μόνην τὴν ἀριστεράν. ἐκ περιουσίας
<span class="lb" data-page="2.640" data-line="12" id="l2.640.12"></span>δ’ ἐναργέστερον ἔτι ὄψει νῦν, ἢ πρόσθεν, εἴτε
<span class="lb" data-page="2.640" data-line="13" id="l2.640.13"></span>ἐναλλὰξ ἢ κατὰ τὸν αὐτὸν χρόνον τε καὶ ῥυθμὸν αἱ
<span class="lb" data-page="2.640" data-line="14" id="l2.640.14"></span>καθ’ ὅλον τὸ ζῶον ἀρτηρίαι διαστέλλονται καὶ συστέλλονται.
<span class="lb" data-page="2.640" data-line="15" id="l2.640.15"></span>ταῦτα μὲν οὖν εὐθέως ἔσται σοι δῆλα, γυμνωθείσης
<span class="lb" data-page="2.640" data-line="16" id="l2.640.16"></span>αὐτῆς· ἐπὶ προήκοντι δὲ τῷ χρόνῳ βραχεῖαι μὲν ἑκατέρας
<span class="lb" data-page="2.640" data-line="17" id="l2.640.17"></span>τῆς κοιλίας αἱ κινήσεις, ἡσυχίαις μακραῖς διαλαμβανόμεναι,
<span class="lb" data-page="2.640" data-line="18" id="l2.640.18"></span>σαφὴς δὲ καὶ τῆς δεξιᾶς κοιλίας διαστολὴ, κατὰ τὴν ἰδίαν
<span class="pb" data-page="2.641" id="p2.641"></span>
<span class="lb" data-page="2.641" data-line="1" id="l2.641.1"></span>αὐτῆς φύσιν ἐπιτελουμένη, καὶ μάλισθ’ ὅσα περ ἂν ἐγγὺς
<span class="lb" data-page="2.641" data-line="2" id="l2.641.2"></span>ἀκινησίας ἥκωσι, κατόψει τὰ τοιαῦτα. πρῶτον μὲν γὰρ
<span class="lb" data-page="2.641" data-line="3" id="l2.641.3"></span>αὐτῶν ἑκάτερα παύεται κινούμενα τὰ πρὸς τῇ κορυφῇ·
<span class="lb" data-page="2.641" data-line="4" id="l2.641.4"></span>δεύτερον δὲ τὰ τούτων. ἐφεξῆς· καὶ ταῦτ’ ἀεὶ γίγνεται, μέχρις
<span class="lb" data-page="2.641" data-line="5" id="l2.641.5"></span>ἂν αἱ βάσεις μόναι ἀπολειφθῶσι κινούμεναι. καὶ τούτων
<span class="lb" data-page="2.641" data-line="6" id="l2.641.6"></span>αὖθις παυσαμένων, ἀμυδρὰ καὶ βραχεῖα κίνησις ἐκ μακρῶν
<span class="lb" data-page="2.641" data-line="7" id="l2.641.7"></span>διαλειμμάτων ἐν τοῖς ὠσὶ τῆς καρδίας φαίνεται. τούτου
<span class="lb" data-page="2.641" data-line="8" id="l2.641.8"></span>μὲν οὖν τοῦ φαινομένου τίς ποτ’ ἐστὶν ἡ αἰτία, ζητητέον
<span class="lb" data-page="2.641" data-line="9" id="l2.641.9"></span>ἐπὶ σχολῆς· οὐ γάρ ἐστιν εὔλογον αὐτοῦ τοῦ σώματος
<span class="lb" data-page="2.641" data-line="10" id="l2.641.10"></span>τῆς καρδίας ἐπὶ πλείονα χρόνον φαίνεσθαι κινουμένας τὰς
<span class="lb" data-page="2.641" data-line="11" id="l2.641.11"></span>ἐπιφύσεις. ἡμῖν δὲ κατὰ τήνδε τὴν πραγματείαν οὐ τὰς
<span class="lb" data-page="2.641" data-line="12" id="l2.641.12"></span>αἰτίας πρόκειται ζητεῖν, ἀλλ’ αὐτὰ μόνα τὰ φαινόμενα κατὰ
<span class="lb" data-page="2.641" data-line="13" id="l2.641.13"></span>τὰς ἀνατομάς.
</p>
          </article>

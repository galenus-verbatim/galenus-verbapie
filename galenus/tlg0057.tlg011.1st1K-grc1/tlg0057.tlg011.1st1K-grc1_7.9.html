<article xmlns="http://www.w3.org/1999/xhtml" id="urn:cts:greekLit:tlg0057.tlg011.1st1K-grc1:7.9">
<span class="pb page1" data-page="2.615" id="p2.615"></span>
<span class="milestone ed1page page1" data-n="1.179" data-unit="ed1page" id="ed1page.1.179"></span>
<span class="milestone ed2page page1" data-n="4.155" data-unit="ed2page" id="ed2page.4.155"></span>
            <p>
<span class="lb" data-page="2.615" data-line="12" id="l2.615.12"></span><span class="milestone ed2page" data-n="4.156" data-unit="ed2page" id="ed2page.4.156"></span>Νυνὶ δ’ ἐπὶ τὰ τῆς προκειμένης
<span class="lb" data-page="2.615" data-line="13" id="l2.615.13"></span>πραγματείας ἴδια μετέλθωμεν, ἀπὸ τῶν ὤτων ἀρξάμενοι
<span class="lb" data-page="2.615" data-line="14" id="l2.615.14"></span>τῆς καρδίας, ἃ καθ’ ὁμοιότητά τινα τοῖς κυρίως ὀνομαζομένοις
<span class="lb" data-page="2.615" data-line="15" id="l2.615.15"></span>ὠσὶν ἐκάλεσαν οἱ πρόσθεν. ὡς γὰρ ἐκεῖνα παραπέφυκεν
<span class="lb" data-page="2.615" data-line="16" id="l2.615.16"></span>ἑκατέρωθεν τῇ κεφαλῇ, κατὰ τὸν αὐτὸν τρόπον
<span class="lb" data-page="2.615" data-line="17" id="l2.615.17"></span>καὶ ταῦτα τῇ καρδίᾳ, νευρωδέστερά τε καὶ δερματωδέστερα
<span class="lb" data-page="2.615" data-line="18" id="l2.615.18"></span>φαινόμενα σαφῶς αὐτοῦ τοῦ τῆς καρδίας σώματος· ἄχρι τοσούτου
<span class="pb" data-page="2.616" id="p2.616"></span>
<span class="lb" data-page="2.616" data-line="1" id="l2.616.1"></span>γὰρ ὑπογράψαι λόγῳ τὴν ἰδέαν αὐτῶν ἐγχωρεῖ. βέλτιον
<span class="lb" data-page="2.616" data-line="2" id="l2.616.2"></span>δ’, ὡς ἔφην, ὄψει καὶ ἁφῇ τὰ τοιαῦτα ἐπιτρέπειν,
<span class="lb" data-page="2.616" data-line="3" id="l2.616.3"></span>αἷς μόναις ἐστὶ διαγνῶναι χρόαν τε καὶ σύστασιν σώματος.
<span class="lb" data-page="2.616" data-line="4" id="l2.616.4"></span>ἔστι δέ πως ταῦτα τὰ μόρια καὶ τῇ χρόᾳ μελάντερα, καὶ
<span class="lb" data-page="2.616" data-line="5" id="l2.616.5"></span>σαφῶς ἐπιφύσεσι δερματώδεσιν ἔοικεν, ἕνεκα τοῦ κοιλίαν
<span class="lb" data-page="2.616" data-line="6" id="l2.616.6"></span>τινὰ πρὸ τῆς καρδίας ἐργάσασθαι. δι’ αὐτὸ τοῦτο γοῦν
<span class="lb" data-page="2.616" data-line="7" id="l2.616.7"></span>ὑπὸ τῆς φύσεως ἐγένετο καὶ κοῖλα καὶ δερματώδη· κοῖλα
<span class="lb" data-page="2.616" data-line="8" id="l2.616.8"></span>μὲν, ὥστε γεννῆσαι κοιλίας, δερματώδη δ’, ὅπως ἑτοίμως
<span class="lb" data-page="2.616" data-line="9" id="l2.616.9"></span>ἕποιτο ταῖς κινήσεσι τῆς καρδίας, ὡς ἐν τοῖς περὶ χρείας
<span class="lb" data-page="2.616" data-line="10" id="l2.616.10"></span>μορίων λέλεκται. δύο δὲ ταῦτά εἰσιν, ἓν καθ’ ἑκάτερον
<span class="lb" data-page="2.616" data-line="11" id="l2.616.11"></span>τῶν εἰσαγόντων ἀγγείων τὰς ὕλας, ἐν μὲν τοῖς δεξιοῖς μέρεσι
<span class="lb" data-page="2.616" data-line="12" id="l2.616.12"></span>κατὰ τὴν τῆς φλεβὸς ἔμφυσιν εἰς τὴν ἐνταῦθα κοιλίαν
<span class="lb" data-page="2.616" data-line="13" id="l2.616.13"></span>τῆς καρδίας, ἐν δὲ τοῖς ἀριστεροῖς κατὰ τὴν τῆς ἀρτηρίας
<span class="lb" data-page="2.616" data-line="14" id="l2.616.14"></span>τῆς φλεβώδους. ἀναπτύξαντος δέ σου ταυτὶ τὰ ὦτα,
<span class="lb" data-page="2.616" data-line="15" id="l2.616.15"></span>τότε τὸ σῶμα τῆς καρδίας αὐτὸ φανεῖται, καὶ τῶν εἰρημένων
<span class="lb" data-page="2.616" data-line="16" id="l2.616.16"></span>στομάτων ἑκάτερον, εἶθ’ ὑμένες οἱ κατὰ τὴν ἔμφυσιν ἐπικείμενοι,
<span class="lb" data-page="2.616" data-line="17" id="l2.616.17"></span>τρεῖς μὲν ἐπὶ τῆς δεξιᾶς κοιλίας, δύο δ’ ἐπὶ τῆς
<span class="lb" data-page="2.616" data-line="18" id="l2.616.18"></span>ἀριστερᾶς, ὧν τὸ σχῆμα τῆς συνθέσεως ἔοικε ταῖς τῶν
<span class="pb" data-page="2.617" id="p2.617"></span>
<span class="lb" data-page="2.617" data-line="1" id="l2.617.1"></span>βελῶν γλωχῖσι. ταῦτά τοι καὶ τριγλώχινας αὐτὰς ὠνόμασαν
<span class="lb" data-page="2.617" data-line="2" id="l2.617.2"></span>ἔνιοι τῶν ἀνατομικῶν. ἀλλὰ ταῦτα μὲν ἔνεστί σοι
<span class="lb" data-page="2.617" data-line="3" id="l2.617.3"></span>κᾀπὶ τῆς ἐξῃρημένης τοῦ θώρακος καρδίας ἀκριβῶς ἐπισκέψασθαι,
<span class="lb" data-page="2.617" data-line="4" id="l2.617.4"></span>καθάπερ γε καὶ τὰ λοιπὰ δύο στόματα τῶν
<span class="lb" data-page="2.617" data-line="5" id="l2.617.5"></span>ἐξαγόντων τὰς ὕλας ἀγγείων, ἐκ μὲν τῆς δεξιᾶς κοιλίας εἰς
<span class="lb" data-page="2.617" data-line="6" id="l2.617.6"></span>τὸν πνεύμονα τὸ τῆς ἀρτηριώδους φλεβὸς, ἐκ δὲ τῆς ἀριστερᾶς
<span class="lb" data-page="2.617" data-line="7" id="l2.617.7"></span>εἰς ὅλον τοῦ ζώου τὸ σῶμα τὸ τῆς μεγάλης ἀρτηρίας.
<span class="lb" data-page="2.617" data-line="8" id="l2.617.8"></span>ἐφ’ ὧν αὖ πάλιν ἑκατέρωθεν θεάσῃ τρεῖς ὑμένας
<span class="lb" data-page="2.617" data-line="9" id="l2.617.9"></span>σιγμοειδεῖς τὸ σχῆμα, νεύοντας ἔξω τῆς καρδίας, ὥσπερ οἱ
<span class="lb" data-page="2.617" data-line="10" id="l2.617.10"></span>τριγλώχινες εἴσω. πρὶν δ’ ἐξῃρῆσθαι τοῦ ζώου τὴν καρδίαν,
<span class="lb" data-page="2.617" data-line="11" id="l2.617.11"></span>τὰ τ’ ἀποβλαστήματα τῆς κοίλης ἐπίσκεψαι πάντα,
<span class="lb" data-page="2.617" data-line="12" id="l2.617.12"></span>περὶ ὧν αὖθις εἰρήσεται κατὰ τὴν τῶν ἀγγείων ἀνατομὴν,
<span class="lb" data-page="2.617" data-line="13" id="l2.617.13"></span>τόν τ’ ἀδένα τὸν μέγαν, ᾧ θυμὸς ὄνομα, τήν τε ῥίζαν τοῦ
<span class="lb" data-page="2.617" data-line="14" id="l2.617.14"></span>χιτῶνος τῆς καρδίας. ἐπίσκεψαι δὲ καὶ ὅπως ἀπὸ τῆς κατὰ
<span class="lb" data-page="2.617" data-line="15" id="l2.617.15"></span>τὸ δεξιὸν οὔσης κοιλότητος ἥκει τις φλὲψ ἐπὶ τὴν ῥάχιν,
<span class="lb" data-page="2.617" data-line="16" id="l2.617.16"></span>ἀναβαίνουσα τῷ πέμπτῳ τοῦ μεταφρένου σπονδύλῳ, καὶ ὡς
<span class="lb" data-page="2.617" data-line="17" id="l2.617.17"></span>ἡ φλὲψ αὕτη παραγίγνεται μὲν ἀεὶ πρὸς τοῦτο τὸ χωρίον
<span class="lb" data-page="2.617" data-line="18" id="l2.617.18"></span>ἐπὶ πάντων τῶν ζώων, ἐν οἷς ἐῤῥέθη γυμνάζεσθαί σε κατὰ
<span class="pb" data-page="2.618" id="p2.618"></span>
<span class="lb" data-page="2.618" data-line="1" id="l2.618.1"></span>τὰς ἀνατομάς· οὐ μὴν ἐπὶ πάντων γ’ ἀπὸ τοῦ δεξιοῦ
<span class="lb" data-page="2.618" data-line="2" id="l2.618.2"></span>τῆς καρδίας ὠτὸς, ἀλλ’ ἐπ’ ἐνίων, ἐπειδὰν ἡ κοίλη φλὲψ
<span class="lb" data-page="2.618" data-line="3" id="l2.618.3"></span>παρέλθῃ τοῦτο, πρὸς τὴν σφαγὴν ἀναφέρεται. τούτων τῶν
<span class="lb" data-page="2.618" data-line="4" id="l2.618.4"></span>ζώων εἰσὶ καὶ οἱ πίθηκοι.
</p>
          </article>

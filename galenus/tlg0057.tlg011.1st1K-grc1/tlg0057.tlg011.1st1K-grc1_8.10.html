<article xmlns="http://www.w3.org/1999/xhtml" id="urn:cts:greekLit:tlg0057.tlg011.1st1K-grc1:8.10">
<span class="pb page1" data-page="2.698" id="p2.698"></span>
<span class="milestone ed1page page1" data-n="1.192" data-unit="ed1page" id="ed1page.1.192"></span>
<span class="milestone ed2page page1" data-n="4.183" data-unit="ed2page" id="ed2page.4.183"></span>
            <p>
<span class="lb" data-page="2.698" data-line="14" id="l2.698.14"></span>Ἐπεὶ δὲ καὶ περὶ τοῦ διηθεῖσθαι τὸ πνεῦμα
<span class="lb" data-page="2.698" data-line="15" id="l2.698.15"></span>εἰς τὴν μεταξὺ τοῦ θώρακός τε καὶ πνεύμονος χώραν
<span class="lb" data-page="2.698" data-line="16" id="l2.698.16"></span>ἐζήτηται τοῖς ἀνατομικοῖς, καὶ τὰς εἰς τοῦτο χρησίμους
<span class="lb" data-page="2.698" data-line="17" id="l2.698.17"></span>ἀνατομὰς ἤδη καιρὸς εἰπεῖν. ἡ μὲν δὴ τῆς ἐκκοπτομένης
<span class="lb" data-page="2.698" data-line="18" id="l2.698.18"></span>πλευρᾶς ἐξαίρεσις ἀρχαία τίς ἐστιν, ἀμυδρὰν ἔχουσα τὴν
<span class="pb" data-page="2.699" id="p2.699"></span>
<span class="lb" data-page="2.699" data-line="1" id="l2.699.1"></span>διάγνωσιν, <span class="milestone ed2page" data-n="4.184" data-unit="ed2page" id="ed2page.4.184"></span>ὡς ἐνίους μὲν ὁρᾷν λέγειν ἐζευγμένον
<span class="lb" data-page="2.699" data-line="2" id="l2.699.2"></span>τῷ θώρακι τὸν πνεύμονα, τινὰς δ’ ἀφεστῶτα· καὶ γίγνεται
<span class="lb" data-page="2.699" data-line="3" id="l2.699.3"></span>τοῦτο διὰ τὸ πάχος τῶν ὑπὸ ταῖς ἐκκοπτομέναις πλευραῖς
<span class="lb" data-page="2.699" data-line="4" id="l2.699.4"></span>ὑμένων. ἀλλ’ ἡμεῖς γε ταύτην τὴν θέαν ἐναργεστέραν
<span class="lb" data-page="2.699" data-line="5" id="l2.699.5"></span>ἐποιήσαμεν, οὐκ ἐπὶ τῇ τῆς πλευρᾶς ἐξαιρέσει μόνον παυόμενοι,
<span class="lb" data-page="2.699" data-line="6" id="l2.699.6"></span>συνεξαίροντες δ’ αὐτῇ τὸν ἕτερον τῶν ὑμένων, ὃς,
<span class="lb" data-page="2.699" data-line="7" id="l2.699.7"></span>πρὶν ἐκείνην ἐκκοπῆναι, περιόστιος ἦν· ἀρθέντος γὰρ τοῦδε,
<span class="lb" data-page="2.699" data-line="8" id="l2.699.8"></span>μόνος ἁπλοῦς ὁ ὑπεζωκὼς καταλείπεται, σαφῆ τὴν δι’
<span class="lb" data-page="2.699" data-line="9" id="l2.699.9"></span>ἑαυτοῦ θέαν ἐργαζόμενος, ὡς ὁμολογεῖν ἅπαντας ἐναργῶς
<span class="lb" data-page="2.699" data-line="10" id="l2.699.10"></span>ὁρᾷν ἐζευγμένον τῷ θώρακι τὸν πνεύμονα. σαφεστέρα δὲ
<span class="lb" data-page="2.699" data-line="11" id="l2.699.11"></span>ἔτι τοῦδε γίγνεται θέα κατὰ τὸ διάφραγμα γυμνωθὲν,
<span class="lb" data-page="2.699" data-line="12" id="l2.699.12"></span>ἀποδερομένης τῆς κορυφῆς τοῦ περιτοναίου. χρὴ δὲ ποιεῖσθαι
<span class="lb" data-page="2.699" data-line="13" id="l2.699.13"></span>τὴν ἐγχείρησιν οὕτως. ὑπτίου τοῦ ζῴου κειμένου,
<span class="lb" data-page="2.699" data-line="14" id="l2.699.14"></span>τμητέον ἐστὶ παρὰ τὰ πέρατα τῶν νόθων πλευρῶν ἅπαντας
<span class="lb" data-page="2.699" data-line="15" id="l2.699.15"></span>τοὺς καθ’ ὑπογάστριον μῦς, ἄτμητον φυλάττοντας τὸ
<span class="lb" data-page="2.699" data-line="16" id="l2.699.16"></span>περιτόναιον. εἴρηται δὲ ἐν τοῖς πρόσθεν, ὅτι τῆς τετάρτης
<span class="lb" data-page="2.699" data-line="17" id="l2.699.17"></span>τῶν ἐνταῦθα μυῶν συζυγίας αἱ ἀπονευρώσεις ἥνωνται
<span class="pb" data-page="2.700" id="p2.700"></span>
<span class="lb" data-page="2.700" data-line="1" id="l2.700.1"></span>τῷ περιτοναίῳ. παυσαμένης οὖν σοι τῆς τομῆς ἐπ’ ἐκείναις
<span class="lb" data-page="2.700" data-line="2" id="l2.700.2"></span>ἀτμήτοις, ἑξῆς ὑποδερέσθω τὸ περιτόναιον ἀπὸ τῶν φρενῶν,
<span class="lb" data-page="2.700" data-line="3" id="l2.700.3"></span>μηκέτ’ ἐνταῦθα συνεπεκτεινομένων αὐτῷ τῶν ἀπονευρώσεων.
<span class="lb" data-page="2.700" data-line="4" id="l2.700.4"></span>εὐκόλως δὲ γίνεται τοῦτο διὰ τῶν χειρῶν ἀνυόμενον
<span class="lb" data-page="2.700" data-line="5" id="l2.700.5"></span>ἄνευ σμίλης, καὶ πολύ γε μᾶλλον ζῶντος τοῦ ζώου
<span class="lb" data-page="2.700" data-line="6" id="l2.700.6"></span>τὸ ἔργον ἢ τεθνεῶτος ἀνύεται. ψυχόμενα γὰρ ἐπὶ τῷ
<span class="lb" data-page="2.700" data-line="7" id="l2.700.7"></span>θανάτῳ τὰ κατὰ δάρσιν ἀλλήλων χωρίζεσθαι δυνάμενα
<span class="lb" data-page="2.700" data-line="8" id="l2.700.8"></span>σώματα δυσχωριστότερα γίγνεται. τηνικαῦτα, ὅταν ἀποδείρῃς
<span class="lb" data-page="2.700" data-line="9" id="l2.700.9"></span>τὸ περιτόναιον ἀπὸ τοῦ νευρώδους τῶν φρενῶν, τὴν
<span class="lb" data-page="2.700" data-line="10" id="l2.700.10"></span>μὲν γαστέρα κατασπάσεις, ὅσα δ’ ἑκατέρωθεν αὐτῆς ἐστιν,
<span class="lb" data-page="2.700" data-line="11" id="l2.700.11"></span>ἀπάξεις εἰς τὰ πλάγια πρὸς τὰ σαρκώδη τοῦ διαφράγματος.
<span class="lb" data-page="2.700" data-line="12" id="l2.700.12"></span>εἰ δὲ ἐπὶ τούτοις τὰ μὲν κατὰ τὸν ξιφοειδῆ χόνδρον
<span class="lb" data-page="2.700" data-line="13" id="l2.700.13"></span>ἀνατείναις ἄνω, τὰ δὲ πρὸς τὰς ἐσχάτας πλευρὰς εἰς τὸ
<span class="lb" data-page="2.700" data-line="14" id="l2.700.14"></span>πλάτος τείναις, εἰ δὲ καὶ δεήσειε, κατὰ τὰς λαγόνας ἑκατέρας
<span class="lb" data-page="2.700" data-line="15" id="l2.700.15"></span>ἐγκαρσίας ποιησάμενος τομὰς τῶν καθ’ ὑπογάστριον
<span class="lb" data-page="2.700" data-line="16" id="l2.700.16"></span>μυῶν, εὐκατάσκεπτον ἐργάσῃ τὸ νευρῶδες τοῦ διαφράγματος,
<span class="lb" data-page="2.700" data-line="17" id="l2.700.17"></span>ὡς ἐναργῶς ἅπαντας ὁμολογεῖν, προστετυπῶσθαι τὸν
<span class="lb" data-page="2.700" data-line="18" id="l2.700.18"></span>πνεύμονα κατὰ τοῦτο τῷ θώρακι, μηδέποτ’ ἀφιστάμενον,
<span class="pb" data-page="2.701" id="p2.701"></span>
<span class="lb" data-page="2.701" data-line="1" id="l2.701.1"></span>ἀλλ’ ἀεὶ προσκείμενον ἐν ἀμφοτέροις τῆς ἀναπνοῆς τοῖς μέρεσιν,
<span class="lb" data-page="2.701" data-line="2" id="l2.701.2"></span>εἴτ’ εἰσπνέοι τὸ ζῶον, εἴτ’ ἐκπνέοι. ταῦτα μὲν
<span class="lb" data-page="2.701" data-line="3" id="l2.701.3"></span>οὖν τὰ φαινόμενα τὴν Ἐρασιστάτου κρατύνει δόξαν, οἰομένου
<span class="lb" data-page="2.701" data-line="4" id="l2.701.4"></span>μηδὲν ἐκρεῖν τοῦ πνεύμονος πνεῦμα· μάχεται δὲ
<span class="lb" data-page="2.701" data-line="5" id="l2.701.5"></span>τῷ μέλλοντι εἰρήσεσθαι. γεγυμνωμένου γὰρ οὕτω τοῦ διαφράγματος,
<span class="lb" data-page="2.701" data-line="6" id="l2.701.6"></span>ἐὰν ἀποκτείνῃς τὸ ζῶον εὐθέως, ὁ πνεύμων
<span class="lb" data-page="2.701" data-line="7" id="l2.701.7"></span>ἀφιστάμενος φαίνεται τῶν φρενῶν. ὄντων δὲ πολλῶν τρόπων
<span class="lb" data-page="2.701" data-line="8" id="l2.701.8"></span>θανάτου τοῖς ζώοις, ὅπως ἂν ἀποκτείνῃς αὐτὸ, τὸν
<span class="lb" data-page="2.701" data-line="9" id="l2.701.9"></span>πνεύμονα θεάσῃ πλεῖστον ἀποκεχωρηκότα τῶν φρενῶν.
<span class="lb" data-page="2.701" data-line="10" id="l2.701.10"></span>ἡμεῖς οὖν, ἐνίοτε μὲν ἐν ὕδατι πνίξαντες, ἐνίοτε δὲ δι’
<span class="lb" data-page="2.701" data-line="11" id="l2.701.11"></span>ἀγχόνης, ἢ τομῆς κατὰ τοὺς πρώτους σπονδύλους τοῦ
<span class="lb" data-page="2.701" data-line="12" id="l2.701.12"></span>νωτιαίου γενομένης, ἔστι δ’ ὅτε ἀρτηρίας μεγάλας ἢ
<span class="lb" data-page="2.701" data-line="13" id="l2.701.13"></span>φλέβας διατεμόντες, ἐθεασάμεθα τὸν πνεύμονα κατὰ
<span class="lb" data-page="2.701" data-line="14" id="l2.701.14"></span>βραχὺ τοῦ διαφράγματος ἀφιστάμενον, ἀποθνήσκοντος τοῦ
<span class="lb" data-page="2.701" data-line="15" id="l2.701.15"></span>ζώου. ταὐτὸν δὲ τοῦτο φαίνεται καὶ κατὰ τὴν ἐκκοπτομένην
<span class="lb" data-page="2.701" data-line="16" id="l2.701.16"></span>πλευρὰν, καὶ μᾶλλόν γε ἐναργῶς τῷ προτεθεαμένῳ,
<span class="lb" data-page="2.701" data-line="17" id="l2.701.17"></span>ζῶντος ἔτι τοῦ ζώου, πλησιάζοντα τῷ θώρακι τὸν πνεύμονα,
<span class="pb" data-page="2.702" id="p2.702"></span>
<span class="lb" data-page="2.702" data-line="1" id="l2.702.1"></span>μετὰ δὲ τὸν θάνατον ἐπιπλεῖστον ἀφεστηκότα, φαίνεται
<span class="lb" data-page="2.702" data-line="2" id="l2.702.2"></span>σαφῶς ἐνδεικνύμενος, εἰς τὴν μεταξὺ χώραν ἑαυτοῦ
<span class="lb" data-page="2.702" data-line="3" id="l2.702.3"></span>καὶ τοῦ θώρακος ἐκκενοῦσθαι τὸ περιεχόμενον ἐν αὐτῷ
<span class="lb" data-page="2.702" data-line="4" id="l2.702.4"></span>πνεῦμα. καὶ μὴν καὶ ζῶντος ἔτι τοῦ ζώου, κατὰ τὰ πέρατα
<span class="lb" data-page="2.702" data-line="5" id="l2.702.5"></span>τῶν λοβῶν ὁρᾶταί τις χώρα κενὴ μεταξὺ τῶν ὀργάνων
<span class="lb" data-page="2.702" data-line="6" id="l2.702.6"></span>ἀμφοτέρων, καὶ μάλισθ’ ὅταν ἀναπνέῃ μεῖζον· ὡς
<span class="lb" data-page="2.702" data-line="7" id="l2.702.7"></span>ἔν γε ταῖς μικραῖς ἀναπνοαῖς ἐπ’ ἐνίων μὲν οὐδὲν ὅλως
<span class="lb" data-page="2.702" data-line="8" id="l2.702.8"></span>αἰσθητὸν, ἐπ’ ἐνίων δὲ βραχὺ παντελῶς φαίνεται, προεκκεκομμένου
<span class="lb" data-page="2.702" data-line="9" id="l2.702.9"></span>δηλονότι τοῦ τῆς πλευρᾶς ὀστοῦ. <span class="milestone ed2page" data-n="4.185" data-unit="ed2page" id="ed2page.4.185"></span>μεῖζον
<span class="lb" data-page="2.702" data-line="10" id="l2.702.10"></span>δ’ εἰ βούλοιο φαίνεσθαι τὸ κενὸν, ἀνάγκαζε τρέχειν τὸ
<span class="lb" data-page="2.702" data-line="11" id="l2.702.11"></span>ζῶον πρὸ τῆς ἀνατομῆς, ὥστε ἀσθμαίνοντι τὴν πλευρὰν
<span class="lb" data-page="2.702" data-line="12" id="l2.702.12"></span>ἐκκόπτεσθαι· συναύξεται γὰρ ἀεὶ τῷ μεγέθει τῆς
<span class="lb" data-page="2.702" data-line="13" id="l2.702.13"></span>ἀναπνοῆς τὸ μέγεθος τῆς κενῆς χώρας. ἔτι δ’ ἂν μεῖζον
<span class="lb" data-page="2.702" data-line="14" id="l2.702.14"></span>φανείη μετὰ τὸ δραμεῖν συντόνως τὸ ζῶον, εἰ παραλύσεις
<span class="lb" data-page="2.702" data-line="15" id="l2.702.15"></span>αὐτοῦ τὸ διάφραγμα τῇ τῶν ἰδίων νεύρων τομῇ· τηνικαῦτα
<span class="lb" data-page="2.702" data-line="16" id="l2.702.16"></span>γὰρ ἀναγκάζεται τοῖς μεσοπλευρίοις μυσὶν ἀναπνεῖν,
<span class="lb" data-page="2.702" data-line="17" id="l2.702.17"></span>ἐναργῶς τε φαίνεται κατὰ μείζονος διαστήματος ὁ θώραξ
<span class="lb" data-page="2.702" data-line="18" id="l2.702.18"></span>κινούμενος. ἔστι δὲ <span class="milestone ed1page" data-n="1.193" data-unit="ed1page" id="ed1page.1.193"></span>καὶ ἄλλη τις ἐγχείρησις ἐπιδεικνύναι
<span class="pb" data-page="2.703" id="p2.703"></span>
<span class="lb" data-page="2.703" data-line="1" id="l2.703.1"></span>δοκοῦσα, διηθεῖσθαί τι πνεύματος ἐκ τοῦ πνεύμονος
<span class="lb" data-page="2.703" data-line="2" id="l2.703.2"></span>εἰς τὸν θώρακα. χρὴ δὲ προπαρασκευάσασθαι κύστιν
<span class="lb" data-page="2.703" data-line="3" id="l2.703.3"></span>ἔχουσαν στόμιον σύμμετρον, εἶτα τοῦ κατὰ τὰς
<span class="lb" data-page="2.703" data-line="4" id="l2.703.4"></span>πλευρὰς δέρματος ἐκτμηθέντος κυκλοτερῶς, ὡς εἶναι τοῦ
<span class="lb" data-page="2.703" data-line="5" id="l2.703.5"></span>χείλους τῆς τομῆς τὸν κύκλον ἴσον τῷ στομίῳ τῆς κύστεως,
<span class="lb" data-page="2.703" data-line="6" id="l2.703.6"></span>πρῶτον μὲν ἐκκόψαι πλευρᾶς ὀστοῦν, ὡς εἴρηται,
<span class="lb" data-page="2.703" data-line="7" id="l2.703.7"></span>μετὰ δὲ ταῦτα συῤῥάπτειν τὴν κύστιν τῷ χείλει τοῦ ἕλκους,
<span class="lb" data-page="2.703" data-line="8" id="l2.703.8"></span>ὑποβάλλοντα κυκλοτερῶς αὐτὸ τὸ τῆς κύστεως στόμιον,
<span class="lb" data-page="2.703" data-line="9" id="l2.703.9"></span>ἵν’ ἔξωθεν ᾖ τὸ δέρμα, κἄπειτα ἐμπλάσαι τὰς κατ’
<span class="lb" data-page="2.703" data-line="10" id="l2.703.10"></span>αὐτὸ γεγενημένας ὑπὸ τῆς βελόνης ὀπὰς, ὧν διεξεβλήθη
<span class="lb" data-page="2.703" data-line="11" id="l2.703.11"></span>τὸ λίνον, ἐμπλαστικῷ τινι φαρμάκῳ, ὁποῖον τὸ πάρυγρον
<span class="lb" data-page="2.703" data-line="12" id="l2.703.12"></span>καλούμενόν ἐστιν, ἤ τις τῶν ὑγρῶν κηρωτῶν. μάλιστα
<span class="lb" data-page="2.703" data-line="13" id="l2.703.13"></span>μὲν οὖν οὐδὲ γίγνεταί τι μεταξὺ τοῦ τε λίνου καὶ τοῦ
<span class="lb" data-page="2.703" data-line="14" id="l2.703.14"></span>δέρματος αἰσθητὸν διάστημα. τό γ’ οὖν ἐκφεῦγον τὴν
<span class="lb" data-page="2.703" data-line="15" id="l2.703.15"></span>αἴσθησιν ἀσφαλέστερον ἐμπλάττειν τῇ κηρωτῇ πρὸς τὸ
<span class="lb" data-page="2.703" data-line="16" id="l2.703.16"></span>μήτ’ ἐκ τοῦ περιέχοντος ἀέρος ἔσω διαδύεσθαί τι πνεῦμα,
<span class="lb" data-page="2.703" data-line="17" id="l2.703.17"></span>μήτ’ ἐκ τῶν ἔνδον ἔξω. κᾄπειτα, τρήσαντα κατὰ τὸν
<span class="lb" data-page="2.703" data-line="18" id="l2.703.18"></span>πυθμένα τὴν κύστιν, ἐμβάλλειν ἔσω διὰ τοῦ τρήματος
<span class="pb" data-page="2.704" id="p2.704"></span>
<span class="lb" data-page="2.704" data-line="1" id="l2.704.1"></span>σμίλην, ἔχουσαν λαβίδα στρογγύλην, ὡς, περιβληθέντος
<span class="lb" data-page="2.704" data-line="2" id="l2.704.2"></span>ἔξωθεν τοῦ λίνου τῇ κύστει, σφιγχθῆναι περὶ τῇ λαβῇ
<span class="lb" data-page="2.704" data-line="3" id="l2.704.3"></span>τῆς σμίλης τὸν χιτῶνα τῆς κύστεως, ἕνεκα τοῦ μηδὲν
<span class="lb" data-page="2.704" data-line="4" id="l2.704.4"></span>αὐτῆς μεταξὺ μήτ’ ἐκ τοῦ περιέχοντος εἰς τὴν κύστιν
<span class="lb" data-page="2.704" data-line="5" id="l2.704.5"></span>παρηθεῖσθαι, μήτ’ ἐξ ἐκείνης ἔξω φέρεσθαι. διότι, ὡς
<span class="lb" data-page="2.704" data-line="6" id="l2.704.6"></span>ἔφαμεν, τῇ κηρωτῇ χρῆσθαι, μετὰ δὲ ταῦτα τῇ σμίλῃ
<span class="lb" data-page="2.704" data-line="7" id="l2.704.7"></span>τέμνειν τὸν ὑπεζωκότα, καὶ θεωρεῖν, ὅπως ἐκκρίνεταί τι
<span class="lb" data-page="2.704" data-line="8" id="l2.704.8"></span>πνεῦμα διὰ τῆς τομῆς ἐκ τοῦ θώρακος εἰς τὴν κύστιν
<span class="lb" data-page="2.704" data-line="9" id="l2.704.9"></span>ἐν τῷ χρόνῳ τῆς ἐκπνοῆς. τοῦτο δ’ αὐτὸ πάλιν ὄψει
<span class="lb" data-page="2.704" data-line="10" id="l2.704.10"></span>κατὰ τὸν τῆς εἰσπνοῆς χρόνον, ἡνίκα ὁ θώραξ διαστέλλεται
<span class="lb" data-page="2.704" data-line="11" id="l2.704.11"></span>διὰ τῆς τομῆς, ἔσω τοῦ θώρακος ἑλκόμενον, εἶτ’
<span class="lb" data-page="2.704" data-line="12" id="l2.704.12"></span>αὖθις ἐκπνέοντος εἰς τὴν κύστιν ἀφικνούμενον, εἶτ’ ἐξ
<span class="lb" data-page="2.704" data-line="13" id="l2.704.13"></span>ἐκείνης αὖθις εἰς τὸν θώρακα. καὶ πλεῖον γιγνόμενον
<span class="lb" data-page="2.704" data-line="14" id="l2.704.14"></span>ὄψει καθ’ ἑκάστην πνοὴν τὸ πνεῦμα, καὶ τελέως ὑπ’ αὐτοῦ
<span class="lb" data-page="2.704" data-line="15" id="l2.704.15"></span>πληρουμένην τὴν κύστιν. ἀλλὰ καὶ πρὸς τοῦτο τὸ
<span class="lb" data-page="2.704" data-line="16" id="l2.704.16"></span>φαινόμενον ἔνεστι διχῶς ἀντειπεῖν, ἤτοι παρηθεῖσθαί τι
<span class="lb" data-page="2.704" data-line="17" id="l2.704.17"></span>λέγοντα παρὰ τὸ λίνον ἀέρος, ἔξωθεν μὲν ἔσω πλείονος
<span class="pb" data-page="2.705" id="p2.705"></span>
<span class="lb" data-page="2.705" data-line="1" id="l2.705.1"></span>ἐν ταῖς εἰσπνοαῖς, ἐλάττονος δὲ ἔσωθεν ἔξω κατὰ τὰς
<span class="lb" data-page="2.705" data-line="2" id="l2.705.2"></span>ἐκπνοὰς, ἢ καὶ τὸν περικείμενον ὑμένα τῷ πνεύμονι συνδιαιρεῖσθαι
<span class="lb" data-page="2.705" data-line="3" id="l2.705.3"></span>τῷ ὑπεζωκότι. τοῦτο μὲν οὖν οὕτως ἐνίοτε
<span class="lb" data-page="2.705" data-line="4" id="l2.705.4"></span>συμβαίνει. χαλεπὸν γὰρ, ἐζευγμένου τοῦ πνεύμονος ἀεὶ
<span class="lb" data-page="2.705" data-line="5" id="l2.705.5"></span>τῷ θώρακι, τὸ μὲν ἕτερον ὄργανον διατρῆσαι, τὸ δ’
<span class="lb" data-page="2.705" data-line="6" id="l2.705.6"></span>ἕτερον αὐτῶν ἄτρητον φυλάξαι. καὶ φωράσεις αὐτὸ μετὰ
<span class="lb" data-page="2.705" data-line="7" id="l2.705.7"></span>τὸν θάνατον τοῦ ζώου γυμνώσας τὸν πνεύμονα. περὶ δὲ
<span class="lb" data-page="2.705" data-line="8" id="l2.705.8"></span>τοῦ παρηθεῖσθαί τι μεταξὺ τοῦ λίνου τε καὶ τοῦ δέρματος
<span class="lb" data-page="2.705" data-line="9" id="l2.705.9"></span>εἰς τὴν κύστιν ἐκ τοῦ περιέχοντος ἀέρος, ἐριστικὴν
<span class="lb" data-page="2.705" data-line="10" id="l2.705.10"></span>μὲν ἔχει τὴν ἀμφισβήτησιν, ἐλέγχου δὲ δεῖται μακροτέρου.
<span class="lb" data-page="2.705" data-line="11" id="l2.705.11"></span>περιττὸν δὲ χρῆσθαι τοιούτοις, ἐξ ἑτέρων ἐναργῶς
<span class="lb" data-page="2.705" data-line="12" id="l2.705.12"></span>φαινομένων ἀποδεικνυμένου τοῦ πράγματος. οὐκ οὖν
<span class="lb" data-page="2.705" data-line="13" id="l2.705.13"></span>χρηστέον ὅλως εἰς ἀπόδειξιν τοῦ προκειμένου σκέμματος
<span class="lb" data-page="2.705" data-line="14" id="l2.705.14"></span>ἐγχειρήσεως τρόπῳ τοιούτῳ, τοῦ μικρὸν ἔμπροσθεν εἰρημένου
<span class="lb" data-page="2.705" data-line="15" id="l2.705.15"></span>σαφῶς ἐνδεικνυμένου, διηθεῖσθαί τι τοῦ πνεύμονος πνεῦμα.
<span class="lb" data-page="2.705" data-line="16" id="l2.705.16"></span>πάντως γὰρ τῶν ὁπωσοῦν τεθνεώτων ζώων, ἐάν θ’, ὡς
<span class="lb" data-page="2.705" data-line="17" id="l2.705.17"></span>εἴρηται, πλευρὰν ἐκκόψῃς, ἐάν τε τὸ διάφραγμα γυμνώσῃς,
<span class="pb" data-page="2.706" id="p2.706"></span>
<span class="lb" data-page="2.706" data-line="1" id="l2.706.1"></span>ἀφεστὼς ὁ πνεύμων ὁρᾶται τοῦ θώρακος, οὐ δυναμένου
<span class="lb" data-page="2.706" data-line="2" id="l2.706.2"></span>τούτου γενέσθαι χωρὶς τοῦ διηθεῖσθαί τι πνεύματος ἐκ
<span class="lb" data-page="2.706" data-line="3" id="l2.706.3"></span>τοῦ πνεύμονος εἰς τὴν τοῦ θώρακος εὐρυχωρίαν.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg011.1st1K-grc1:8.5">
<span class="pb page1" data-page="2.675" id="p2.675"></span>
<span class="milestone ed1page page1" data-n="1.188" data-unit="ed1page" id="ed1page.1.188"></span>
<span class="milestone ed2page page1" data-n="4.176" data-unit="ed2page" id="ed2page.4.176"></span>
            <p>
<span class="lb" data-page="2.675" data-line="13" id="l2.675.13"></span>Τὰ δὲ περὶ ταῖς ἀρτηρίαις, ἃς καρωτίδας
<span class="lb" data-page="2.675" data-line="14" id="l2.675.14"></span>ὀνομάζουσι, νεῦρα, τὰ καὶ τοῖς διδασκάλοις ἡμῶν γιγνωσκόμενα,
<span class="lb" data-page="2.675" data-line="15" id="l2.675.15"></span>βλαβέντα τινὰ βλάβην, ὧν ὀλίγον ἔμπροσθεν εἶπον,
<span class="lb" data-page="2.675" data-line="16" id="l2.675.16"></span>ἄφωνον μὲν ἐργάζεται τὸ ζῶον, οὐχ ὁμοίως δὲ τοῖς κατὰ τὰ
<span class="lb" data-page="2.675" data-line="17" id="l2.675.17"></span>μεσοπλεύρια, καταλείπεται γάρ τις ἐπ’ αὐτῶν ψόφος βραγχώδης,
<span class="lb" data-page="2.675" data-line="18" id="l2.675.18"></span>οἷος τοῖς ῥέγχουσιν ἐν ὕπνῳ φαίνεται γιγνόμενος.
<span class="pb" data-page="2.676" id="p2.676"></span>
<span class="lb" data-page="2.676" data-line="1" id="l2.676.1"></span>οὗτος ὁ ψόφος ἐπὶ ταῖς τῶν μεσοπλευρίων μυῶν παραλύσεσιν
<span class="lb" data-page="2.676" data-line="2" id="l2.676.2"></span>ἀπόλλυται, παραλύονται δὲ ταχέως, ἢ τῶν ἰνῶν τῶν
<span class="lb" data-page="2.676" data-line="3" id="l2.676.3"></span>κατ’ αὐτοὺς, ὡς εἴρηται, τμηθεισῶν, ἢ τῶν πλευρῶν ἐκκοπεισῶν,
<span class="lb" data-page="2.676" data-line="4" id="l2.676.4"></span>ἢ τοῦ νεύρου κατὰ τὴν ῥίζαν κακωθέντος, ἢ διατμηθέντος
<span class="lb" data-page="2.676" data-line="5" id="l2.676.5"></span>ὅλου τοῦ νωτιαίου κατὰ τὴν ἀρχὴν τοῦ μεταφρένου,
<span class="lb" data-page="2.676" data-line="6" id="l2.676.6"></span>καθ’ ἣν ἐγχείρησιν μάλισθ’ ὁ βραγχώδης ψόφος ἀπόλλυται.
<span class="lb" data-page="2.676" data-line="7" id="l2.676.7"></span>ταύτῃ μὲν οὖν τῇ τομῇ συμπαραλύεται πάντα τὰ
<span class="lb" data-page="2.676" data-line="8" id="l2.676.8"></span>κάτω μόρια, τουτέστιν οἵ τε κατὰ τὰ μεσοπλεύρια μύες, οἵ τε
<span class="lb" data-page="2.676" data-line="9" id="l2.676.9"></span>καθ’ ὑπογάστριον ἢ ἐπιγάστριον, ἢ ὅπως ἄν τις ὀνομάζειν
<span class="lb" data-page="2.676" data-line="10" id="l2.676.10"></span>ἐθέλῃ. γέγραπται <span class="milestone ed1page" data-n="1.189" data-unit="ed1page" id="ed1page.1.189"></span>δὲ καὶ περὶ τούτων ἐν τῷ
<span class="lb" data-page="2.676" data-line="11" id="l2.676.11"></span>ε΄ βιβλίῳ τῆσδε τῆς πραγματείας, ἐξηγουμένων ἡμῶν κατ’
<span class="lb" data-page="2.676" data-line="12" id="l2.676.12"></span>αὐτὸ, πῶς ἄν τις ἄριστα διακρίνειεν αὐτοὺς ὄντας η΄. συμπαραλύονται
<span class="lb" data-page="2.676" data-line="13" id="l2.676.13"></span>δὲ τούτοις καὶ οἱ κατὰ τὴν ἕδραν, αἰδοῖόν τε
<span class="lb" data-page="2.676" data-line="14" id="l2.676.14"></span>καὶ κύστιν καὶ σκέλη. τὸ μέντοι διάφραγμα, καίτοι κατώτερον
<span class="lb" data-page="2.676" data-line="15" id="l2.676.15"></span>τῶν μεσοπλευρίων ὑπάρχον μυῶν, οὐ παραλύεται
<span class="lb" data-page="2.676" data-line="16" id="l2.676.16"></span>διὰ τὸ τὴν ἀρχὴν αὐτοῦ τῶν νεύρων ὑψηλοτέραν ὑπάρχειν
<span class="lb" data-page="2.676" data-line="17" id="l2.676.17"></span>ὅλου τοῦ θώρακος. οὐ μὴν οὐδ’ οἱ καθήκοντες ἐκ τοῦ
<span class="lb" data-page="2.676" data-line="18" id="l2.676.18"></span>τραχήλου μύες ϛ΄, οἱ διαστέλλοντες τὸν θώρακα καὶ μάλιστα
<span class="lb" data-page="2.676" data-line="19" id="l2.676.19"></span>τὴν ἄνω μοῖραν αὐτοῦ, βλάπτονται· καὶ γὰρ καὶ τούτοις
<span class="pb" data-page="2.677" id="p2.677"></span>
<span class="lb" data-page="2.677" data-line="1" id="l2.677.1"></span>ἐκ τοῦ κατὰ τὸν τράχηλον νωτιαίου τὰ νεῦρα. καὶ μέντοι
<span class="lb" data-page="2.677" data-line="2" id="l2.677.2"></span>γε καὶ δημοσίᾳ ἐθεάσασθε τοῦτο δεικνύμενον, ἡνίκα, προβληθέντος
<span class="lb" data-page="2.677" data-line="3" id="l2.677.3"></span>εἰς ἀνατομὴν θώρακος, ἡμέραις ἐφεξῆς πολλαῖς
<span class="lb" data-page="2.677" data-line="4" id="l2.677.4"></span>ἀναγκαῖον ἐγένετό μοι λέγειν τε ἅμα καὶ δεικνύειν τὸ κατ’
<span class="lb" data-page="2.677" data-line="5" id="l2.677.5"></span>αὐτόν. ἐν ἀρχῇ γὰρ τοῦ θώρακος, ὅπερ ἐστὶ μεταξὺ τῶν
<span class="lb" data-page="2.677" data-line="6" id="l2.677.6"></span>δύο τούτων σπονδύλων, ἑβδόμου τε καὶ ὀγδόου, διατμηθέντος
<span class="lb" data-page="2.677" data-line="7" id="l2.677.7"></span>ὅλου τοῦ νωτιαίου, τὸ ζῶον ἔπεσέ τε καὶ πλάγιον ἔκειτο,
<span class="lb" data-page="2.677" data-line="8" id="l2.677.8"></span>κινουμένων τῶν κάτω τοῦ θώρακος μερῶν μόνον ὑπὸ τοῦ
<span class="lb" data-page="2.677" data-line="9" id="l2.677.9"></span>διαφράγματος, ὡς ἐροῦμεν. καὶ γὰρ χρῆται μόνῳ τούτῳ
<span class="lb" data-page="2.677" data-line="10" id="l2.677.10"></span>κατὰ τὰς μικρὰς ἀναπνοὰς ἅπαν ζῶον· ἐπειδὰν δὲ χρεία τις
<span class="lb" data-page="2.677" data-line="11" id="l2.677.11"></span>αὐτὸ καταλάβῃ μείζονος ἀναπνοῆς, ἤτοι γυμναζόμενόν πως,
<span class="lb" data-page="2.677" data-line="12" id="l2.677.12"></span>ἢ πυρέττον, ἢ διὰ σφοδρὰν θερμότητα τοῦ περιέχοντος,
<span class="lb" data-page="2.677" data-line="13" id="l2.677.13"></span>ἢ κατά τινα διάθεσιν ἄλλην διαφορούμενον, ἀναγκάζεται
<span class="lb" data-page="2.677" data-line="14" id="l2.677.14"></span>προστιθέναι τῇ τοῦ διαφράγματος ἐνεργείᾳ τὴν τῶν μεσοπλευρίων·
<span class="lb" data-page="2.677" data-line="15" id="l2.677.15"></span>εἰ δ’ ἐπὶ πλέον ἥκοι τὰ τῆς χρείας, καὶ τοῖς
<span class="lb" data-page="2.677" data-line="16" id="l2.677.16"></span>ὑψηλοτέροις ἐνεργεῖ μυσίν. ἐθεάσασθε γοῦν ἐκεῖνο τὸ ζῶον
<span class="lb" data-page="2.677" data-line="17" id="l2.677.17"></span>ἐπὶ τῇ τοῖ νωτιαίου τομῇ, κατ’ ἀρχὴν τοῦ μεταφρένου γενομένῃ,
<span class="lb" data-page="2.677" data-line="18" id="l2.677.18"></span>πεσὸν μὲν αὐτίκα καὶ πλάγιον κείμενον, ἄφωνον
<span class="pb" data-page="2.678" id="p2.678"></span>
<span class="lb" data-page="2.678" data-line="1" id="l2.678.1"></span>δ’ ὑπάρχον, ἀκίνητόν τε τὰ ἄλλα τοῦ θώρακος, ὅτι μὴ τὰ
<span class="lb" data-page="2.678" data-line="2" id="l2.678.2"></span>κάτω μόνα τὰ πρὸς τοῦ διαφράγματος ἐνεργοῦντος κινούμενα.
<span class="lb" data-page="2.678" data-line="3" id="l2.678.3"></span><span class="milestone ed2page" data-n="4.177" data-unit="ed2page" id="ed2page.4.177"></span>καὶ ὅτι γε σαφέστερον ὁρᾶται τῶν μερῶν τοῦ θώρακος
<span class="lb" data-page="2.678" data-line="4" id="l2.678.4"></span>ἡ κίνησις, ἀφαιρεθέντος ὅλου τοῦ πέριξ δέρματος,
<span class="lb" data-page="2.678" data-line="5" id="l2.678.5"></span>ἐθεάσασθε. πάντες μὲν γὰρ οἱ μεσοπλεύριοι μύες ἀκίνητοι
<span class="lb" data-page="2.678" data-line="6" id="l2.678.6"></span>παντάπασιν ἐγένοντο, διαστελλόμενα δὲ τὰ κάτω τοῦ
<span class="lb" data-page="2.678" data-line="7" id="l2.678.7"></span>θώρακος, ἀμυδρᾶς τινος τοῖς ἀνωτέρω διαδιδομένης κινήσεως.
<span class="lb" data-page="2.678" data-line="8" id="l2.678.8"></span>ἀνελόμενος οὖν, ὡς ἴστε, τὸ διακείμενον οὕτως ζῶον, ἔτεμον
<span class="lb" data-page="2.678" data-line="9" id="l2.678.9"></span>μὲν αὖθις αὐτῶν τὰς ἀρχὰς τῶν καθηκόντων εἰς τὸ
<span class="lb" data-page="2.678" data-line="10" id="l2.678.10"></span>διάφραγμα νεύρων, ἐφ’ αἷς τμηθείσαις αὐτίκα τὸ μὲν κάτω
<span class="lb" data-page="2.678" data-line="11" id="l2.678.11"></span>τοῦ θώρακος ἐπαύσατο κινούμενον, ἐνεργεῖν δ’ ἠναγκάσθησαν
<span class="lb" data-page="2.678" data-line="12" id="l2.678.12"></span>οἱ ὑψηλοὶ μύες, ὑφ’ ὧν ἐναργῶς ἐφαίνετο διαστελλομένη
<span class="lb" data-page="2.678" data-line="13" id="l2.678.13"></span>τοῦ θώρακος ἡ ἄνω χώρα. δεύτερον δ’ ἐπὶ τούτῳ λαβὼν
<span class="lb" data-page="2.678" data-line="14" id="l2.678.14"></span>ζῶον, καὶ τεμὼν αὐτοῦ τὰς ἐν τῷ τραχήλῳ ῥίζας τῶν εἰς τὸ
<span class="lb" data-page="2.678" data-line="15" id="l2.678.15"></span>διάφραγμα φερομένων νεύρων, ἀκίνητον μὲν ἀπέδειξα παραχρῆμα
<span class="lb" data-page="2.678" data-line="16" id="l2.678.16"></span>τὸ κάτω τοῦ θώρακος, ἐνήργουν δ’ οἱ μεσοπλεύριοι.
<span class="lb" data-page="2.678" data-line="17" id="l2.678.17"></span>τμηθέντος δὲ καὶ τοῦ νωτιαίου κατὰ τὴν ἀρχὴν τοῦ μεταφρένου,
<span class="lb" data-page="2.678" data-line="18" id="l2.678.18"></span>ἐπὶ τᾷδε παραχρῆμα τὸ ζῶον ἔκειτο πλάγιον, ἄμφω
<span class="pb" data-page="2.679" id="p2.679"></span>
<span class="lb" data-page="2.679" data-line="1" id="l2.679.1"></span>τὰ μόρια τοῦ θώρακος κινοῦν, τά θ’ ὑψηλὰ καὶ τὰ κάτω.
<span class="lb" data-page="2.679" data-line="2" id="l2.679.2"></span>διὰ γὰρ τὸ δεῖσθαι μείζονος ἀναπνοῆς, οὐκ ἦν ἱκανὸν αὐτὴν
<span class="lb" data-page="2.679" data-line="3" id="l2.679.3"></span>ἐργάζεσθαι τὸ διάφραγμα μόνον. ὅταν μὲν οὖν τοῖς
<span class="lb" data-page="2.679" data-line="4" id="l2.679.4"></span>ἄνω μυσὶν ἀναπνέῃ τὸ ζῶον, ἡ κίνησις ἐναργῶς ὁρᾶται
<span class="lb" data-page="2.679" data-line="5" id="l2.679.5"></span>κατὰ τὰς ὠμοπλάτας ὅλας ἄχρι καὶ τῶν ἀκρωμίων· ὅταν
<span class="lb" data-page="2.679" data-line="6" id="l2.679.6"></span>δὲ τῷ διαφράγματι μόνῳ, κατὰ μὲν τὰς εἰσπνοὰς ἐξαίρεται
<span class="lb" data-page="2.679" data-line="7" id="l2.679.7"></span>τὰ ὑποχόνδρια, κατὰ δὲ τὰς ἐκπνοὰς περιστέλλεται, τῶν
<span class="lb" data-page="2.679" data-line="8" id="l2.679.8"></span>κατὰ τὰς ὠμοπλάτας ἀκινήτων μενόντων. ἐπειδὰν δὲ τοῖς
<span class="lb" data-page="2.679" data-line="9" id="l2.679.9"></span>μεσοπλευρίοις μόνοις ἐνεργῇ μυσὶν, ἀκίνητοι μὲν αἱ ὠμοπλάται
<span class="lb" data-page="2.679" data-line="10" id="l2.679.10"></span>εἰσὶ, τὸ δ’ ὑποχόνδριον ἔμπαλιν, ἢ ὡς ἐπὶ τῇ τοῦ
<span class="lb" data-page="2.679" data-line="11" id="l2.679.11"></span>διαφράγματος ἐνεργείᾳ, περιστέλλεται μὲν εἰσπνεόντων,
<span class="lb" data-page="2.679" data-line="12" id="l2.679.12"></span>ἐξαίρεται δ’ ἐκπνεόντων. εἰ δὲ τοὺς τῆς ὠμοπλάτης μῦς
<span class="lb" data-page="2.679" data-line="13" id="l2.679.13"></span>θέλεις παραλῦσαι, διχῶς ἐργάσῃ τοῦτο, ποτὲ μὲν τῇ ἐγκαρσίᾳ
<span class="lb" data-page="2.679" data-line="14" id="l2.679.14"></span>τομῇ τέμνων αὐτοὺς, αὖθις δὲ τῇ τῶν νεύρων κακώσει.
<span class="lb" data-page="2.679" data-line="15" id="l2.679.15"></span>κοινὸν γὰρ δὴ τοῦτο περὶ πάντων ἐπίστασθαι χρὴ μυῶν,
<span class="lb" data-page="2.679" data-line="16" id="l2.679.16"></span>ὡς, εἴτε τὰ νεῦρα βλάψαις αὐτῶν, ὡς εἶπον, εἴτε τὰς ἶνας
<span class="lb" data-page="2.679" data-line="17" id="l2.679.17"></span>ἁπάσας ἐγκαρσίας ἀποτέμοις, ἀκινήτους αὐτίκα ποιήσεις
<span class="lb" data-page="2.679" data-line="18" id="l2.679.18"></span>ὅλους τοὺς μῦς. ὥστ’ ἀναγκαῖόν ἐστί σοι τὰς ἀρχὰς τῶν
<span class="pb" data-page="2.680" id="p2.680"></span>
<span class="lb" data-page="2.680" data-line="1" id="l2.680.1"></span>εἰς αὐτὰ διανεμομένων νεύρων καὶ τὴν τῶν ἰνῶν θέσιν
<span class="lb" data-page="2.680" data-line="2" id="l2.680.2"></span>ἐπίστασθαι. τινὲς μὲν γὰρ ἄνωθεν κάτω φέρονται, καθάπερ
<span class="lb" data-page="2.680" data-line="3" id="l2.680.3"></span>αἱ τῶν προσθίων καὶ μέσων τοῦ θώρακος μυῶν, τινὲς
<span class="lb" data-page="2.680" data-line="4" id="l2.680.4"></span>δ’ εἰς τὸ πλάγιον ἐκκλίνουσιν, ὥσπερ αἱ τῶν ὄπισθεν. καί
<span class="lb" data-page="2.680" data-line="5" id="l2.680.5"></span>τινες μὲν ἀνάλογον ἔχουσιν ὅλῳ τῷ μήκει τοῦ μυὸς, ὥσπερ
<span class="lb" data-page="2.680" data-line="6" id="l2.680.6"></span>αἱ τῶν ἄλλων ἁπάντων, ὡς ἔπος εἰπεῖν, ἔνιαι δ’ ἔμπαλιν,
<span class="lb" data-page="2.680" data-line="7" id="l2.680.7"></span>ὡς ἐπὶ τῶν μεσοπλευρίων. ὅταν οὖν, ὡς εἴρηται, τοὺς ὑψηλοὺς
<span class="lb" data-page="2.680" data-line="8" id="l2.680.8"></span>μόνους παραλύσῃς μῦς, εἰ μὲν δεηθῇ, προστίθησι
<span class="lb" data-page="2.680" data-line="9" id="l2.680.9"></span>τὴν τῶν μεσοπλευρίων μυῶν ἐνέργειαν. αἱ μὲν οὖν ἄλλαι
<span class="lb" data-page="2.680" data-line="10" id="l2.680.10"></span>διαθέσεις, ἐφ’ αἷς δεῖται τὸ ζῶον εἰσπνεῦσαι μειζόνως, εἴρηνται
<span class="lb" data-page="2.680" data-line="11" id="l2.680.11"></span>σχεδὸν ἅπασαι. προσέρχεται δ’ αὐταῖς ἐνίοτε διάθεσις
<span class="lb" data-page="2.680" data-line="12" id="l2.680.12"></span>μὲν οὐδεμία τοῦ ζώου, ἀλλά τις ὁρμὴ μεγάλη, φωνῆσαι
<span class="lb" data-page="2.680" data-line="13" id="l2.680.13"></span>προθυμηθέντος. ὡς οὖν οἱ κήρυκες, ὅταν μέλλωσιν
<span class="lb" data-page="2.680" data-line="14" id="l2.680.14"></span>αἴρειν τὸ φθέγμα, πλεῖστον εἰσπνέουσι προπαρασκευάζοντες
<span class="lb" data-page="2.680" data-line="15" id="l2.680.15"></span>ὕλην τῇ φωνῇ δαψιλῆ, οὕτω καὶ τῶν ἀνατεμνομένων ἔνια
<span class="lb" data-page="2.680" data-line="16" id="l2.680.16"></span>ζώων ἔστιν ὅτε φαίνεται ποιοῦντα. τούτων τε οὖν ἀναγκαῖόν
<span class="lb" data-page="2.680" data-line="17" id="l2.680.17"></span>ἐστιν ὑμῖν μεμνῆσθαι, τῶν τ’ ἀκολούθων αὐτοῖς
<span class="pb" data-page="2.681" id="p2.681"></span>
<span class="lb" data-page="2.681" data-line="1" id="l2.681.1"></span>ἁπάντων, ὧν ἔνια βέλτιον εἶναί μοι δοκεῖ διελθεῖν, καὶ
<span class="lb" data-page="2.681" data-line="2" id="l2.681.2"></span>μάλισθ’ ὅσα τῶν προειρημένων ἐγχειρήσεών ἐστι μόρια.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg011.1st1K-grc1:8.6">
<span class="pb page1" data-page="2.681" id="p2.681"></span>
<span class="milestone ed1page page1" data-n="1.189" data-unit="ed1page" id="ed1page.1.189"></span>
<span class="milestone ed2page page1" data-n="4.177" data-unit="ed2page" id="ed2page.4.177"></span>
            <p>
<span class="lb" data-page="2.681" data-line="3" id="l2.681.3"></span><span class="milestone ed2page" data-n="4.178" data-unit="ed2page" id="ed2page.4.178"></span>Κατὰ μέν γε τὴν τῶν μεσοπλευρίων
<span class="lb" data-page="2.681" data-line="4" id="l2.681.4"></span>μυῶν ἀνατομὴν ἄρχεσθαι μὲν χρὴ γυμνοῦν, ὡς ἔφην, παρ’
<span class="lb" data-page="2.681" data-line="5" id="l2.681.5"></span>αὐτὴν τὴν κάτωθεν ἴτυν ἑκάστης πλευρᾶς ὀστοῦν, φανέντος
<span class="lb" data-page="2.681" data-line="6" id="l2.681.6"></span>δὲ τοῦ νεύρου, συνεπισκοπεῖσθαί πως αὐτῷ τήν τε φλέβα
<span class="lb" data-page="2.681" data-line="7" id="l2.681.7"></span>καὶ τὴν ἀρτηρίαν, ἐπιπολῆς μὲν μᾶλλον, ἢ τὰ νεῦρα,
<span class="lb" data-page="2.681" data-line="8" id="l2.681.8"></span>ταπεινοτέρας δ’ ἀτρέμα κειμένας. ἐὰν οὖν ἐκ τῶν ὑψηλοτέρων
<span class="lb" data-page="2.681" data-line="9" id="l2.681.9"></span>μερῶν παρ’ αὐτὴν τῆς πλευρᾶς τὴν ἴτυν ὑποβάλῃς
<span class="lb" data-page="2.681" data-line="10" id="l2.681.10"></span>τὸ μικρὸν ἄγκιστρον, ὅσον οἷόν τέ σοι πειρωμένῳ, ἐκλαμβάνειν
<span class="lb" data-page="2.681" data-line="11" id="l2.681.11"></span>τὸ νεῦρον ἄνευ τῶν παρακειμένων ἀγγείων, καὶ μάλιστα
<span class="lb" data-page="2.681" data-line="12" id="l2.681.12"></span>τῆς ἀρτηρίας, ἐπειδὴ σφοδρότερον αἱμοῤῥαγοῦσα κατακρύπτει
<span class="lb" data-page="2.681" data-line="13" id="l2.681.13"></span>τὸ νεῦρον. εἴ γε μήν ποτε τρώσῃς αὐτὴν, αὐτίκα
<span class="lb" data-page="2.681" data-line="14" id="l2.681.14"></span>λαβὼν σμίλην ἐγκαρσίαν ὅλην διάτεμνε, (κοινὴ δ’ ἐστὶν
<span class="lb" data-page="2.681" data-line="15" id="l2.681.15"></span>αὕτη πάντων τῶν αἱμοῤῥαγούντων ἀγγείων ἐπίσχεσις,) ἐπειδὴ
<span class="lb" data-page="2.681" data-line="16" id="l2.681.16"></span>ἀνασπᾶσθαι πέφυκεν ἑκάτερον τῶν αὐτῆς μερῶν ἐπὶ τὸ
<span class="lb" data-page="2.681" data-line="17" id="l2.681.17"></span>συνεχὲς αὐτοῦ τι μέρος. ὅπερ ἐὰν τύχῃ καλυπτόμενον ὑπὸ
<span class="lb" data-page="2.681" data-line="18" id="l2.681.18"></span>δαψιλοῦς σαρκὸς, ἐκείνην αὐτὴν ἐπίθημα ἴσχει· γυμνοῦ
<span class="pb" data-page="2.682" id="p2.682"></span>
<span class="lb" data-page="2.682" data-line="1" id="l2.682.1"></span>δ’ ὄντος αὐτοῦ μικρὸν ἐκ τῆς τομῆς ὄφελος. ἀλλ’ οὐ γυμνά
<span class="lb" data-page="2.682" data-line="2" id="l2.682.2"></span>γε σαρκός ἐστι τὰ καθ’ ἕκαστον τῶν μεσοπλευρίων ἀγγεῖα·
<span class="lb" data-page="2.682" data-line="3" id="l2.682.3"></span>διὸ καὶ τμηθέντα, καθ’ ὃν εἴρηκα τρόπον, αὐτίκα παύεται.
<span class="lb" data-page="2.682" data-line="4" id="l2.682.4"></span>τοῦτ’ οὖν ὑπελείπετο τοῖς προειρημένοις οἰκεῖον, ἥ
<span class="lb" data-page="2.682" data-line="5" id="l2.682.5"></span>τε τοῦ νωτιαίου τομή. ποιοῦμαι δὲ καὶ αὐτὴν, ὡς ἴστε,
<span class="lb" data-page="2.682" data-line="6" id="l2.682.6"></span>κατὰ μὲν τὰ μείζονα ζῶα προεκκόπτων τοὺς σπονδύλους,
<span class="lb" data-page="2.682" data-line="7" id="l2.682.7"></span>ἐπὶ δὲ τῶν μικρῶν, οἷοί περ οἱ γεννώμενοι πρὸ μιᾶς ἢ
<span class="lb" data-page="2.682" data-line="8" id="l2.682.8"></span>δυοῖν ἢ πάντως γε ὀλίγων ἡμερῶν εἰσι χοῖροι, διά τινος
<span class="lb" data-page="2.682" data-line="9" id="l2.682.9"></span>ὑπ’ ἐμοῦ κατεσκευασμένου παραπλησίως τῷ καλουμένῳ σκολοπομαχαιρίῳ.
<span class="lb" data-page="2.682" data-line="10" id="l2.682.10"></span>ἐκ σιδήρου δὲ ἔστω τοῦτο τοῦ καλλίστου,
<span class="lb" data-page="2.682" data-line="11" id="l2.682.11"></span>οἷόν περ τὸ Νωρικόν ἐστιν, ἵνα μήτ’ ἀμβλύνηται ταχέως,
<span class="lb" data-page="2.682" data-line="12" id="l2.682.12"></span>μήτ’ ἀνακάμπτηται ἢ θραύηται, καὶ μέντοι καὶ παχύτερον
<span class="lb" data-page="2.682" data-line="13" id="l2.682.13"></span>τῶν σκολοπομαχαιρίων, ἵν’ ἐρείδοντί σοι κατὰ τὰς συμβολὰς
<span class="lb" data-page="2.682" data-line="14" id="l2.682.14"></span>τῶν σπονδύλων ἀνύηται τὸ ἔργον ἑτοίμως. ἐνίοτε
<span class="lb" data-page="2.682" data-line="15" id="l2.682.15"></span>μὲν οὖν, ὡς ἴστε, μετὰ τὸ διελθεῖν τῇ σμίλῃ τὸ δέρμα
<span class="lb" data-page="2.682" data-line="16" id="l2.682.16"></span>καὶ τὰ μετ’ αὐτὸ σώματα μέχρι τῆς τῶν σπονδύλων συμβολῆς
<span class="lb" data-page="2.682" data-line="17" id="l2.682.17"></span>καθίημι τὸ πρόμηκες μαχαίριον, οὕτω γὰρ αὐτὸ
<span class="lb" data-page="2.682" data-line="18" id="l2.682.18"></span>καλῶ, δύο πλευρὰς ὀξείας ἔχον ἐπὶ τοῦ πέρατος εἰς μίαν
<span class="pb" data-page="2.683" id="p2.683"></span>
<span class="lb" data-page="2.683" data-line="1" id="l2.683.1"></span><span class="milestone ed1page" data-n="1.190" data-unit="ed1page" id="ed1page.1.190"></span>κορυφὴν ἀνηκούσας. ἐνίοτε δὲ καὶ προεκκόπτω τὰς
<span class="lb" data-page="2.683" data-line="2" id="l2.683.2"></span>ὀπισθίας ἀποφύσεις, ἢ καὶ τῶν σπονδύλων αὐτῶν ὅλην τὴν
<span class="lb" data-page="2.683" data-line="3" id="l2.683.3"></span>ὀπίσω κυρτότητα. καὶ μέν γε καὶ τῶν ῥαχιτῶν μυῶν ἀφαιρῶ
<span class="lb" data-page="2.683" data-line="4" id="l2.683.4"></span>πολλάκις ὅσον ἐν τῷ μεταξὺ τῆς ἀκάνθης ἐστὶ, κατὰ
<span class="lb" data-page="2.683" data-line="5" id="l2.683.5"></span>τούτων γε πλαγίων ἀποφύσεων πέρατα, ἵνα ἀκριβῶς ὀφθῶσιν
<span class="lb" data-page="2.683" data-line="6" id="l2.683.6"></span>αἱ τῶν σπονδύλων συμβολαί. μάλιστα δὲ προσέχειν
<span class="lb" data-page="2.683" data-line="7" id="l2.683.7"></span>ἀξιῶ τὸν νοῦν ταῖς τὴν ἄκανθαν ἐργαζομέναις ἀποφύσεσιν,
<span class="lb" data-page="2.683" data-line="8" id="l2.683.8"></span>ὅπως εἰσὶν ἀνάντεις ἀτρέμα, χάριν τοῦ τὴν πρώτην εὐθέως
<span class="lb" data-page="2.683" data-line="9" id="l2.683.9"></span>ἐπιβολὴν τῆς σμίλης ἄνωθεν κάτω ποιεῖσθαι λοξοτέραν, ὡς
<span class="lb" data-page="2.683" data-line="10" id="l2.683.10"></span>τὴν δευτέραν ἐγκαρσίαν ἀκριβῶς. αὐτὸν μέντοι τὸν νωτιαῖον
<span class="lb" data-page="2.683" data-line="11" id="l2.683.11"></span>ἐγκάρσιον ὅλον τέμνε, μηδὲν ἄτμητον αὐτοῦ καταλιπὼν,
<span class="lb" data-page="2.683" data-line="12" id="l2.683.12"></span>πλὴν εἴ ποτε θέλοις ἐπίτηδες ἐξ ἡμίσεως αὐτὸν παραλῦσαι.
<span class="lb" data-page="2.683" data-line="13" id="l2.683.13"></span>καὶ γὰρ τοῦτο αὐτὸ χρησιμώτατόν ἐστιν εἰς τὴν τῆς
<span class="lb" data-page="2.683" data-line="14" id="l2.683.14"></span>ὅλης οὐσίας τε καὶ φύσεως αὐτῆς γνῶσιν, ὑπὲρ ἧς εἰρήσεται
<span class="lb" data-page="2.683" data-line="15" id="l2.683.15"></span>κατὰ τὸ ιδ΄ ὑπόμνημα τῆσδε τῆς πραγματείας. εἰς
<span class="lb" data-page="2.683" data-line="16" id="l2.683.16"></span>δὲ τὴν τῶν προκειμένων εὕρεσιν ἀρκεῖ γινώσκειν σε τάδε.
<span class="lb" data-page="2.683" data-line="17" id="l2.683.17"></span>κατὰ μὲν τὸ μῆκος ἄνωθεν κάτω μέσος εὐθείᾳ διαιρέσει
<span class="pb" data-page="2.684" id="p2.684"></span>
<span class="lb" data-page="2.684" data-line="1" id="l2.684.1"></span>τεμνόμενος ὁ νωτιαῖος οὐδέτερον τῶν ἐν τοῖς μεσοπλευρίοις
<span class="lb" data-page="2.684" data-line="2" id="l2.684.2"></span>παραλύει νεύρων, οὔτε τὰ κατὰ τὸ δεξιὸν μέρος, οὔτε τὰ
<span class="lb" data-page="2.684" data-line="3" id="l2.684.3"></span>κατὰ θάτερον, ὥσπερ οὐδὲ τὰ κατ’ ὀσφὺν ἢ σκέλη· δι’
<span class="lb" data-page="2.684" data-line="4" id="l2.684.4"></span>ἐγκαρσίας δὲ, ἐπειδὰν διαιρεθῇ μόνον αὐτὸ τὸ ἥμισυ μέρος,
<span class="lb" data-page="2.684" data-line="5" id="l2.684.5"></span><span class="milestone ed2page" data-n="4.179" data-unit="ed2page" id="ed2page.4.179"></span>εἴτ’ οὖν ἀριστερὸν, εἴτε δεξιὸν, ἅπαντα ἑξῆς
<span class="lb" data-page="2.684" data-line="6" id="l2.684.6"></span>παραλύεται τὰ κατ’ εὐθὺ τοῦ τμηθέντος μέρους νεῦρα.
<span class="lb" data-page="2.684" data-line="7" id="l2.684.7"></span>βουλομένῳ μὲν οὖν σοι τὸ ζῶον ἡμίφωνον ἐργάσασθαι τμητέον
<span class="lb" data-page="2.684" data-line="8" id="l2.684.8"></span>οὕτως ἐστίν· ἄφωνον δ’ εἴπερ ἐθέλοις αὐτὸ γενέσθαι
<span class="lb" data-page="2.684" data-line="9" id="l2.684.9"></span>παραχρῆμα, διαιρετέον ὅλον τὸν νωτιαῖον ἐγκάρσιον.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg011.1st1K-grc1:9.1">
<span class="pb page1" data-page="2.707" id="p2.707"></span>
<span class="milestone ed1page page1" data-n="1.193" data-unit="ed1page" id="ed1page.1.193"></span>
<span class="milestone ed2page page1" data-n="4.185" data-unit="ed2page" id="ed2page.4.185"></span>
            <h2>ΓΑΛΗΝΟΥ ΠΕΡΙ ΑΝΑΤΟΜΙΚΩΝ
<br></br>ΕΓΧΕΙΡΗΣΕΩΝ
<br></br>ΒΙΒΛΙΟΝ Ι.
</h2>
            <p>
<span class="lb" data-page="2.707" data-line="1" id="l2.707.1"></span>Ὡς δ’ ἄν τις κάλλιστα θεάσαιτο τὰ διὰ
<span class="lb" data-page="2.707" data-line="2" id="l2.707.2"></span>τῆς ἀνατομῆς ἐν ἐγκεφάλῳ τε καὶ νωτιαίῳ φαινόμενα, τεθνεῶτός
<span class="lb" data-page="2.707" data-line="3" id="l2.707.3"></span>τε καὶ ζῶντος ἔτι τοῦ ζώου, διὰ τοῦδε τοῦ λόγου
<span class="lb" data-page="2.707" data-line="4" id="l2.707.4"></span>δηλωθήσεται. τῆς ἀνατομῆς ἡ μὲν ἐπὶ τεθνεῶτος τοῦ
<span class="lb" data-page="2.707" data-line="5" id="l2.707.5"></span>ζώου γιγνομένη τήν τε θέσιν ἑκάστου τῶν μορίων διδάσκει,
<span class="lb" data-page="2.707" data-line="6" id="l2.707.6"></span>τόν τ’ ἀριθμὸν, καὶ τῆς οὐσίας τὴν ἰδιότητα, μέγεθός τε
<span class="lb" data-page="2.707" data-line="7" id="l2.707.7"></span>καὶ σχῆμα καὶ σύνθεσιν· ἡ δὲ ἐπὶ τῶν ζώντων ἐνίοτε
<span class="lb" data-page="2.707" data-line="8" id="l2.707.8"></span>μὲν ἄντικρυς αὐτὴν τὴν ἐνέργειαν, ἐνίοτε δ’ εἰς τὴν ταύτης
<span class="pb" data-page="2.708" id="p2.708"></span>
<span class="lb" data-page="2.708" data-line="1" id="l2.708.1"></span>εὕρεσιν λήμματα. πρόδηλον οὖν, ὡς ἡγεῖσθαι χρὴ τὴν ἐπὶ
<span class="lb" data-page="2.708" data-line="2" id="l2.708.2"></span>τεθνεῶτος τοῦ ζώου γιγνομένην ἀνατομὴν τῆς ἐπὶ ζῶντος.
<span class="lb" data-page="2.708" data-line="3" id="l2.708.3"></span>οὔσης δ’ αὐτῆς διττῆς, ἐπειδὴ καὶ προσκειμένου τῷ παντὶ
<span class="lb" data-page="2.708" data-line="4" id="l2.708.4"></span>σώματι μορίου καὶ ἀφῃρημένου δύναται γίγνεσθαι, προτέραν
<span class="lb" data-page="2.708" data-line="5" id="l2.708.5"></span>ἐγχείρησιν ἀνατομῆς ἐγκεφάλου διηγήσομαι τὴν ἐξῃρημένων
<span class="lb" data-page="2.708" data-line="6" id="l2.708.6"></span>τῶν ὀστῶν τοῦ κρανίου γιγνομένην, σωζομένης ἐν
<span class="lb" data-page="2.708" data-line="7" id="l2.708.7"></span>κύκλῳ τῆς μήνιγγος· ἣν εἴτε παχεῖαν, ὥσπερ ἐγὼ νῦν εἶπον,
<span class="lb" data-page="2.708" data-line="8" id="l2.708.8"></span>εἴτε σκληρὰν, εἴτε δερματώδη καλεῖν ἐθέλεις, οὐ
<span class="lb" data-page="2.708" data-line="9" id="l2.708.9"></span>διοίσει· καθάπερ γε καὶ τὴν ἑτέραν τὴν ὑπ’ αὐτῇ λεπτὴν
<span class="lb" data-page="2.708" data-line="10" id="l2.708.10"></span>καὶ μαλακὴν ὑμενώδη τε προσαγορεύων οὔτ’ ὠφελήσεις
<span class="lb" data-page="2.708" data-line="11" id="l2.708.11"></span>τι τὴν ἀνατομικὴν θεωρίαν, οὔτε βλάψεις. ἐν γὰρ τῇ
<span class="lb" data-page="2.708" data-line="12" id="l2.708.12"></span>γνώσει τῆς φύσεως τῶν μορίων ἡ ὠφέλεια τοῖς ἀνατέμνουσιν,
<span class="lb" data-page="2.708" data-line="13" id="l2.708.13"></span>οὐκ ἐν ταῖς προσηγορίαις. ἕτοιμοι δὲ τοὐπίπαν ἐν
<span class="lb" data-page="2.708" data-line="14" id="l2.708.14"></span>ταῖς μεγάλαις πόλεσιν ἐγκέφαλοι βόειοι πιπράσκονται τῶν
<span class="lb" data-page="2.708" data-line="15" id="l2.708.15"></span>πλείστων τοῦ κρανίου μερῶν γυμνοί. <span class="milestone ed2page" data-n="4.187" data-unit="ed2page" id="ed2page.4.187"></span>κᾂν εἰ προσκεῖσθαί
<span class="lb" data-page="2.708" data-line="16" id="l2.708.16"></span>σοί ποτε δόξειεν ἐν τοῖς πλαγίοις μέρεσι πλείω τοῦ
<span class="lb" data-page="2.708" data-line="17" id="l2.708.17"></span>δέοντος ὀστᾶ, κελεύσεις τῷ πιπράσκοντι μαγείρῳ περιελεῖν
<span class="lb" data-page="2.708" data-line="18" id="l2.708.18"></span>αὐτά· μὴ παρόντος δ’ ἐκείνου, πράξεις οὕτως· αὐτὸς, ἐκκοπεῦσι
<span class="pb" data-page="2.709" id="p2.709"></span>
<span class="lb" data-page="2.709" data-line="1" id="l2.709.1"></span>τοῖς ἰσχυροῖς χρώμενος, ἢ τοῖς τῶν τεκτόνων σκεπάρνοις,
<span class="lb" data-page="2.709" data-line="2" id="l2.709.2"></span>ἅπερ ὁρᾶτε κᾀμοὶ προπαρεσκευασμένα. πρὸ πάντων
<span class="lb" data-page="2.709" data-line="3" id="l2.709.3"></span>δ’ ἐκ σιδήρου σκληροῦ κατεσκευάσθω τὰ τοιαῦτα· τὰ
<span class="lb" data-page="2.709" data-line="4" id="l2.709.4"></span>γὰρ ἐξ ἀσθενοῦς ἐπὶ πολλαῖς πληγαῖς ἀνύσει τι σμικρόν.
<span class="lb" data-page="2.709" data-line="5" id="l2.709.5"></span>ἡμεῖς δὲ πλήττεσθαι σφοδρῶς πολλάκις οὐ βουλόμεθα τὸ
<span class="lb" data-page="2.709" data-line="6" id="l2.709.6"></span>κρανίον· ἁπαλὸν γὰρ ὄντα τὸν ἐγκέφαλον αἱ τοιαῦται πληγαὶ
<span class="lb" data-page="2.709" data-line="7" id="l2.709.7"></span>σείουσι σφοδρῶς, διαλύουσί τε καὶ διασπῶσι. χρὴ δὲ
<span class="lb" data-page="2.709" data-line="8" id="l2.709.8"></span>οὐδὲν τούτων αὐτὸν πεπονθότα παρεσκευάσθαι πρὸς τὴν
<span class="lb" data-page="2.709" data-line="9" id="l2.709.9"></span>θέαν, ἕνεκα τοῦ πάσας μὲν τὰς τῶν νεύρων ἐκφύσεις ἀκριβῶς
<span class="lb" data-page="2.709" data-line="10" id="l2.709.10"></span>ὀφθῆναι, πάσας δ’ ἀρτηρίας καὶ φλέβας τὰς κατ’
<span class="lb" data-page="2.709" data-line="11" id="l2.709.11"></span>αὐτὸν, ἔτι τε τὸ διάφραγμα τῶν προσθίων κοιλιῶν, καὶ
<span class="lb" data-page="2.709" data-line="12" id="l2.709.12"></span>τὰ περὶ τὴν καλουμένην πύελόν τε καὶ χώνην, ὅσα τ’ ἄλλα
<span class="lb" data-page="2.709" data-line="13" id="l2.709.13"></span>τοιαῦτα. παρασκευασθέντος οὖν ἐπιτηδείως τοῦ μορίου,
<span class="lb" data-page="2.709" data-line="14" id="l2.709.14"></span>θεάσῃ τὴν σκληρὰν μήνιγγα κατὰ τὸ μῆκος αὐτοῦ μέσον
<span class="lb" data-page="2.709" data-line="15" id="l2.709.15"></span>ἑαυτῆς πολὺ παχυτέραν φαινομένην, ἐγκαταβαίνουσάν τε
<span class="lb" data-page="2.709" data-line="16" id="l2.709.16"></span>μέχρι τινὸς οὕτω, καθ’ ὃ μάλιστα μέρος ἐστὶν ἐν τῷ κρανίῳ
<span class="lb" data-page="2.709" data-line="17" id="l2.709.17"></span>τῶν ῥαφῶν ἡ μέση. κατὰ δὲ τὸν αὐτὸν τρόπον ὑπὸ τῇ
<span class="lb" data-page="2.709" data-line="18" id="l2.709.18"></span>λαμβδοειδεῖ ῥαφῇ τὴν παχεῖαν μήνιγγα θεάσῃ, διπλουμένην
<span class="pb" data-page="2.710" id="p2.710"></span>
<span class="lb" data-page="2.710" data-line="1" id="l2.710.1"></span>τε ἅμα καὶ μέχρι τινὸς ἐγκαταβαίνουσαν τῷ ἐγκεφάλῳ.
<span class="lb" data-page="2.710" data-line="2" id="l2.710.2"></span>φανοῦνται δέ σοι καὶ φλέβες ἀνήκουσαι δι’ αὐτοῦ ἑκατέρωθεν
<span class="lb" data-page="2.710" data-line="3" id="l2.710.3"></span>μία κατὰ τὰς πλευρὰς τῆς λαμβδοειδοῦς ῥαφῆς.
<span class="lb" data-page="2.710" data-line="4" id="l2.710.4"></span>ἔνθα δ’ ἀλλήλαις εἰς ταὐτὸν ἥκουσιν αὗται, σχεδὸν μέν
<span class="lb" data-page="2.710" data-line="5" id="l2.710.5"></span>τι τοῦτο τὸ χωρίον ὑψηλότατον φαίνεται τῶν πέριξ· οὐκ
<span class="lb" data-page="2.710" data-line="6" id="l2.710.6"></span>ἴσον δ’ ἐπ’ αὐτοῦ τό τε πρόσω καὶ τοὐπίσω τῶν κατὰ τὸν
<span class="lb" data-page="2.710" data-line="7" id="l2.710.7"></span>ἐγκέφαλόν ἐστι μορίων, ἀλλὰ τὸ πρόσω παμπόλλῳ μεγέθει.
<span class="lb" data-page="2.710" data-line="8" id="l2.710.8"></span>ἐπὶ δὲ τὸ μετεωρότατον τοῦτο καὶ ἡ ἑτέρα διπλόη παραγίνεται
<span class="lb" data-page="2.710" data-line="9" id="l2.710.9"></span>τῆς παχείας μήνιγγος, ὥστε φαίνεσθαι τετραπλασίαν
<span class="lb" data-page="2.710" data-line="10" id="l2.710.10"></span>τῷ πάχει τῶν ἄλλων ἁπάντων μερῶν ἑαυτῆς, ὅσα γε περιλαμβάνει
<span class="lb" data-page="2.710" data-line="11" id="l2.710.11"></span>τὸν ἐγκέφαλον ἐν κύκλῳ. καὶ μέντοι καὶ φλὲψ
<span class="lb" data-page="2.710" data-line="12" id="l2.710.12"></span>ἄλλη τρίτη παρὰ τὰς εἰρημένας δύο κατὰ τὸ μῆκος
<span class="lb" data-page="2.710" data-line="13" id="l2.710.13"></span>ἐκτέταται<span class="milestone ed1page" data-n="1.194" data-unit="ed1page" id="ed1page.1.194"></span> πρόσω φερομένη. τί γὰρ ἂν ἄλλο τις ἢ
<span class="lb" data-page="2.710" data-line="14" id="l2.710.14"></span>φλέβα καλέσειε τὸ τοιοῦτον ἀγγεῖον, ἐν ᾧ φαίνεται περιεχόμενον
<span class="lb" data-page="2.710" data-line="15" id="l2.710.15"></span>αἷμα; ζῶντος μὲν οὖν τοῦ ζώου, γυμνωθέντος οὕτως
<span class="lb" data-page="2.710" data-line="16" id="l2.710.16"></span>τοῦ ἐγκεφάλου, καθάπερ ἐπὶ τῶν κάταγμα ἐχόντων
<span class="lb" data-page="2.710" data-line="17" id="l2.710.17"></span>εἰώθαμεν κατατιτρᾷν τὸ κρανίον, αἷμα θεάσῃ περιεχόμενον
<span class="pb" data-page="2.711" id="p2.711"></span>
<span class="lb" data-page="2.711" data-line="1" id="l2.711.1"></span>ἐν ταῖς εἰρημέναις κοιλότησι, τεθνεῶτος δὲ, θρόμβον,
<span class="lb" data-page="2.711" data-line="2" id="l2.711.2"></span>αὐτὰς δὲ τὰς κοιλότητας οὐ τὸν τῆς φλεβὸς ἐχούσας χιτῶνα,
<span class="lb" data-page="2.711" data-line="3" id="l2.711.3"></span>συναναβαίνοντα διὰ τῶν ὀστῶν τῆς κεφαλῆς, ἀλλ’
<span class="lb" data-page="2.711" data-line="4" id="l2.711.4"></span>ὅταν πρῶτον αἱ φλέβες ἅψωνται τοῦ κρανίου, διπλουμένην
<span class="lb" data-page="2.711" data-line="5" id="l2.711.5"></span>τε κατὰ τοῦτο τὴν παχεῖαν μήνιγγα μετὰ τοῦ συριγγοῦσθαι
<span class="lb" data-page="2.711" data-line="6" id="l2.711.6"></span>τὴν ἔνδον χώραν εἰς ἴδιον ἀγγεῖον δεχομένην τὸ αἷμα καὶ
<span class="lb" data-page="2.711" data-line="7" id="l2.711.7"></span>φυλάττουσαν, οἷον παρέλαβεν. ὅπως οὖν τοῦτ’ ἀκριβῶς ἴδῃς,
<span class="lb" data-page="2.711" data-line="8" id="l2.711.8"></span>ἔστω σοί τι παρεσκευασμένον σῶμα λεπτὸν καὶ πρόμηκες,
<span class="lb" data-page="2.711" data-line="9" id="l2.711.9"></span>οἷα τὰ διπύρηνα καλούμενα· τὴν δ’ ὕλην ἐχέτω ξύλον
<span class="lb" data-page="2.711" data-line="10" id="l2.711.10"></span>πύξινον, ἤ τι τῶν οὕτω πυκνῶν. καὶ τοῦτο καθιεὶς εἰς τὰς
<span class="lb" data-page="2.711" data-line="11" id="l2.711.11"></span>τῆς μήνιγγος κοιλότητας ὠθεῖν τε πρόσω πειρῶ, καθ’
<span class="lb" data-page="2.711" data-line="12" id="l2.711.12"></span>ἅπερ ἂν ὑπείκῃ, καὶ τέμνειν ἐπ’ αὐτῷ τὸ σῶμα τῆς μήνιγγος,
<span class="lb" data-page="2.711" data-line="13" id="l2.711.13"></span>ἄχρι περ ἂν ἐντύχῃς τῷ ξύλῳ. εἰ δὲ μὴ παρείη τοῦτο,
<span class="lb" data-page="2.711" data-line="14" id="l2.711.14"></span>διπύρηνον ἢ σμίλην ἢ σπαθομήλην κατὰ τὸ ἕτερον πέρας,
<span class="lb" data-page="2.711" data-line="15" id="l2.711.15"></span>ἐν ᾧ τὸν πυρῆνα κυκλούμενον ἔχουσι, καθιεὶς εἰς τὴν
<span class="lb" data-page="2.711" data-line="16" id="l2.711.16"></span>κοιλότητα τῆς μήνιγγος ὠθεῖν τε πρόσω καὶ τέμνειν αὐτὴν
<span class="lb" data-page="2.711" data-line="17" id="l2.711.17"></span>κατὰ τὸ πλάγιον, ἑκατέρωθεν ἐπὶ τὸ ἕτερον μέρος ἐκκλίνων
<span class="lb" data-page="2.711" data-line="18" id="l2.711.18"></span>τὸ καθιέμενον ὄργανον, ὅπως μήτε τὴν σμίλην ﻿
<span class="pb" data-page="2.712" id="p2.712"></span>
<span class="lb" data-page="2.712" data-line="1" id="l2.712.1"></span>θραύσῃς ἐντυχὼν αὐτῇ, καὶ τῆς κοιλότητος ἐπιτύχῃς. ἐν
<span class="lb" data-page="2.712" data-line="2" id="l2.712.2"></span>αὐτῷ μὲν οὖν τῷ γυμνοῦσθαι τῶν περικειμένων ὀστῶν τὰς
<span class="lb" data-page="2.712" data-line="3" id="l2.712.3"></span>διπλόας τῆς μήνιγγος πολλάκις ἀποῤῥήγνυταί τι καὶ διασπᾶται.
<span class="lb" data-page="2.712" data-line="4" id="l2.712.4"></span><span class="milestone ed2page" data-n="4.188" data-unit="ed2page" id="ed2page.4.188"></span>καὶ τοῦτ’ ἀρχή σοι γενήσεται τοῦ καθιέναι
<span class="lb" data-page="2.712" data-line="5" id="l2.712.5"></span>τι τῶν εἰρημένων ὀργάνων εἰς τὴν κοιλίαν τοῦ αἵματος.
<span class="lb" data-page="2.712" data-line="6" id="l2.712.6"></span>εἰ δὲ καὶ μὴ διασπασθείη, τέμνων ὀξείᾳ σμίλῃ τὴν πλευρὰν
<span class="lb" data-page="2.712" data-line="7" id="l2.712.7"></span>ἑκατέραν τῆς διπλῆς μήνιγγος ἐν τοῖς κάτω μέρεσιν, ἔνθα
<span class="lb" data-page="2.712" data-line="8" id="l2.712.8"></span>πρῶτον ἐμπίπτει τῷ κρανίῳ, κᾄπειτα καὶ ἐκεῖ ἐμβαλὼν διὰ
<span class="lb" data-page="2.712" data-line="9" id="l2.712.9"></span>τῆς τομῆς τὴν σμίλην, ἄνω βιάζεσθαι πειρῶ μέχρι τῆς κορυφῆς,
<span class="lb" data-page="2.712" data-line="10" id="l2.712.10"></span>ἔνθα συμβάλλουσιν ἀλλήλαις αἱ δύο φλέβες, ἥντινα
<span class="lb" data-page="2.712" data-line="11" id="l2.712.11"></span>χώραν Ἡρόφιλος ὀνομάζει ληνόν. ἔστι δ’ αὕτη μὲν,
<span class="lb" data-page="2.712" data-line="12" id="l2.712.12"></span>ἣν ἐκεῖνος οὕτως ὀνομάζει, διὰ βάθους μᾶλλον, ἐπιπολῆς
<span class="lb" data-page="2.712" data-line="13" id="l2.712.13"></span>δ’ ἑτέρα συμβολὴ φλεβῶν μικρῶν ἐπικειμένων τῇ ληνῷ,
<span class="lb" data-page="2.712" data-line="14" id="l2.712.14"></span>κατὰ τὴν παχεῖαν ὡσαύτως μήνιγγα γεγενημένη. δέχεται δ’
<span class="lb" data-page="2.712" data-line="15" id="l2.712.15"></span>οὐκέτ’ αὐτὴ σπαθομήλης πυρῆνα διὰ στενότητα· καὶ διὰ
<span class="lb" data-page="2.712" data-line="16" id="l2.712.16"></span>τοῦτ’ ἐπὶ τῶν μικρῶν ἐγκεφάλων ἤτοι γ’ ἀμυδρῶς, ἢ οὐδ’
<span class="lb" data-page="2.712" data-line="17" id="l2.712.17"></span>ὅλως φαίνεται. τῶν λοιπῶν οὖν τι πυρήνων ἢ μηλωτίδων
<span class="pb" data-page="2.713" id="p2.713"></span>
<span class="lb" data-page="2.713" data-line="1" id="l2.713.1"></span>διεμβάλλειν πειρῶ, καὶ τέμνειν παρ’ αὐτήν. ἀποφύεται δ’
<span class="lb" data-page="2.713" data-line="2" id="l2.713.2"></span>ἡ εἰρημένη λεπτὴ τῆς μήνιγγος ἀπόφυσις ἡ ἐπιπολῆς κατ’
<span class="lb" data-page="2.713" data-line="3" id="l2.713.3"></span>ἐκεῖνο τὸ μέρος, ἔνθα συμβέβηκεν ἡ λαμβδοειδὴς ῥαφὴ
<span class="lb" data-page="2.713" data-line="4" id="l2.713.4"></span>τοῖς λεπιδοειδέσιν ὀστοῖς. προτέρας οὖν τέμνε τὰς ἐπιπολῆς
<span class="lb" data-page="2.713" data-line="5" id="l2.713.5"></span>ταύτας φλέβας ἕως τῆς ἐπιπολῆς ληνοῦ. τέμνων δὲ
<span class="lb" data-page="2.713" data-line="6" id="l2.713.6"></span>πρῶτον μὲν ἐκκένωσον, εἴ τις θρόμβος ἐν αὐταῖς ἐστιν, εἶτα
<span class="lb" data-page="2.713" data-line="7" id="l2.713.7"></span>κατάσκεψαι τὴν ἐντὸς ἐπιφάνειαν τῆς μήνιγγος, ὅπως ὁμοιοτάτη
<span class="lb" data-page="2.713" data-line="8" id="l2.713.8"></span>τῇ γε τῆς οὐσίας ἰδέᾳ ταῖς φλεψίν ἐστιν, εἰ καὶ μὴ
<span class="lb" data-page="2.713" data-line="9" id="l2.713.9"></span>τῇ λεπτότητι. καὶ οὐδὲν θαυμαστόν ἐστι τὴν φύσιν μὴ
<span class="lb" data-page="2.713" data-line="10" id="l2.713.10"></span>δεηθῆναι τὸν χιτῶνα τῆς ἀναγούσης φλεβὸς τὸ αἷμα ταῖς
<span class="lb" data-page="2.713" data-line="11" id="l2.713.11"></span>τῆς παχείας μήνιγγος ὑποτεῖναι κοιλίαις, ὁμοίας οὐσίας ἀμφοτέρων
<span class="lb" data-page="2.713" data-line="12" id="l2.713.12"></span>τῶν σωμάτων ὄντων.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg011.1st1K-grc1:9.2">
<span class="pb page1" data-page="2.713" id="p2.713"></span>
<span class="milestone ed1page page1" data-n="1.194" data-unit="ed1page" id="ed1page.1.194"></span>
<span class="milestone ed2page page1" data-n="4.188" data-unit="ed2page" id="ed2page.4.188"></span>
            <p>
<span class="lb" data-page="2.713" data-line="13" id="l2.713.13"></span>Ἑξῆς δὲ τὰς ἀποφυομένας ἑκατέρωθεν τῶν
<span class="lb" data-page="2.713" data-line="14" id="l2.713.14"></span>ληνῶν θεάσῃ φλέβας λεπτάς· ἐνίας μὲν ἰσχνάς πάνυ καὶ
<span class="lb" data-page="2.713" data-line="15" id="l2.713.15"></span>τριχὸς μόνης δεχομένας κάθεσιν, ἐνίας δὲ μείζους. ὄψει
<span class="lb" data-page="2.713" data-line="16" id="l2.713.16"></span>δὲ τὰς μὲν ἀπὸ τῆς ἐπιπολῆς ληνοῦ τῆς μικρᾶς εἰς τὰ
<span class="lb" data-page="2.713" data-line="17" id="l2.713.17"></span>πλησίον ἐγκεφάλου μόρια τὰ ἐπιπολῆς διασπειρομένας,
<span class="lb" data-page="2.713" data-line="18" id="l2.713.18"></span>τὰς δ’ ἀπὸ τῆς διὰ βάθους τῆς μεγάλης εἴς τε τοὐπίσω.
<span class="pb" data-page="2.714" id="p2.714"></span>
<span class="lb" data-page="2.714" data-line="1" id="l2.714.1"></span>μέρος ὅλον ἐγκεφάλου, τὸ καλούμενον ὑπό τινων ἐγκράνιον,
<span class="lb" data-page="2.714" data-line="2" id="l2.714.2"></span>εἴς τε τὸ πρόσω κατασχιζομένας, ἃς καὶ πρὶν εἰς αὐτὸ τὸ
<span class="lb" data-page="2.714" data-line="3" id="l2.714.3"></span>σῶμα καταδύεσθαι τοῦ ἐγκεφάλου, θεάσῃ σαφῶς ἐκπιπτούσας
<span class="lb" data-page="2.714" data-line="4" id="l2.714.4"></span>τῶν κατὰ τὴν μήνιγγα φλεβῶν, ἐάν γε μὴ τύχῃς αὐτὰς
<span class="lb" data-page="2.714" data-line="5" id="l2.714.5"></span>διεσπακώς. ὀπίσθιον δὲ λέγειν ἐγκέφαλον, ἢ ἐγκράνιον, ἢ
<span class="lb" data-page="2.714" data-line="6" id="l2.714.6"></span>παρεγκεφαλίδα, διαφέρει οὐδέν. εἰς τοῦτο μὲν οὖν ἐμφυόμεναι
<span class="lb" data-page="2.714" data-line="7" id="l2.714.7"></span>φλέβες ἀπό τε τῶν ἀναφερομένων εἰς τὴν ληνὸν
<span class="lb" data-page="2.714" data-line="8" id="l2.714.8"></span>κατὰ τὰς πλευρὰς καὶ τῆς λαμβδοειδοῦς ῥαφῆς, ἔτι τε
<span class="lb" data-page="2.714" data-line="9" id="l2.714.9"></span>πρὸς αὐταῖς ἀπ’ αὐτῆς καὶ ληνοῦ, τὸν ἀκριβῆ τῆς φλεβὸς
<span class="lb" data-page="2.714" data-line="10" id="l2.714.10"></span>ἔχουσι χιτῶνα, τοιοῦτον μάλιστα τὴν ἰδέαν, οἷός περ ἁπάσαις
<span class="lb" data-page="2.714" data-line="11" id="l2.714.11"></span>ταῖς καθ’ ὅλον τὸ ζῶόν ἐστιν. εἰς αὐτὸν δὲ τὸν
<span class="lb" data-page="2.714" data-line="12" id="l2.714.12"></span>ἐγκέφαλον, ὃν ἔνιοι πρόσθιον ἐγκέφαλον ὀνομάζουσι, διὰ
<span class="lb" data-page="2.714" data-line="13" id="l2.714.13"></span>τῆς παχείας μήνιγγος ἀφικνεῖται τὸ αἷμα, μέσης ἀκριβῶς
<span class="lb" data-page="2.714" data-line="14" id="l2.714.14"></span>τεταγμένης καὶ τεμνούσης δίχα τὸν ἐγκέφαλον ἴσοις τμήμασιν.
<span class="lb" data-page="2.714" data-line="15" id="l2.714.15"></span>ἐννέμονται δὲ καὶ ταύτῃ φλέβες ἀκριβῶς πάμπολλαι
<span class="lb" data-page="2.714" data-line="16" id="l2.714.16"></span>παρ’ ὅλον τὸ μῆκος εἰς ἑκάτερον τῶν ἐγκεφάλου μερῶν,
<span class="lb" data-page="2.714" data-line="17" id="l2.714.17"></span>εὐώνυμόν τε καὶ δεξιὸν, ἅπασαι μικραὶ πλὴν δυοῖν, μιᾶς
<span class="lb" data-page="2.714" data-line="18" id="l2.714.18"></span>μὲν τῆς κατὰ τὴν ληνὸν, ἀποφυομένης εἰς τό πρόσω διὰ
<span class="pb" data-page="2.715" id="p2.715"></span>
<span class="lb" data-page="2.715" data-line="1" id="l2.715.1"></span>βάθους κατὰ τὸ μῆκος ὅλης τῆς κεφαλῆς· ὅπως δ’ αὐτὴν
<span class="lb" data-page="2.715" data-line="2" id="l2.715.2"></span>εὑρίσκειν χρὴ, μικρὸν ὕστερον ἐρῶ· δευτέρας δὲ πολὺ
<span class="lb" data-page="2.715" data-line="3" id="l2.715.3"></span>μείζονος, οὔτ’ ἐγγὺς πάνυ τῶν κατὰ τὴν ληνὸν χωρίων, οὔτε
<span class="lb" data-page="2.715" data-line="4" id="l2.715.4"></span>πόῤῥω, κατὰ μέσον μάλιστα τοῦ παντὸς ἐγκεφάλου· προσαγορεύω
<span class="lb" data-page="2.715" data-line="5" id="l2.715.5"></span>δ’ οὕτω τὸν συγκείμενον ἐξ ἑκατέρων τῶν μερῶν,
<span class="lb" data-page="2.715" data-line="6" id="l2.715.6"></span>ὀπισθίου τε καὶ προσθίου. <span class="milestone ed2page" data-n="4.189" data-unit="ed2page" id="ed2page.4.189"></span>δύεται δ’ ἡ φλὲψ αὕτη
<span class="lb" data-page="2.715" data-line="7" id="l2.715.7"></span>κατάντης εἰς τὸ βάθος, ἔνθεν καὶ σχίζεται πολυειδῶς. οὐ
<span class="lb" data-page="2.715" data-line="8" id="l2.715.8"></span>μὴν αὕτη γε τοῦτο πάσχει μετὰ τὴν ἐκ τῆς μήνιγγος ἔκφυσιν,
<span class="lb" data-page="2.715" data-line="9" id="l2.715.9"></span>ἀλλὰ προελθοῦσα μέχρι τινὸς οὐ πολλοῦ. ταῦτα μὲν οὖν ἅπαντα
<span class="lb" data-page="2.715" data-line="10" id="l2.715.10"></span>θεάσῃ, πρὶν διελεῖν κατά τι τὸν ἐγκέφαλον, ἐπὶ μόνῃ τῇ
<span class="lb" data-page="2.715" data-line="11" id="l2.715.11"></span>παχείᾳ μήνιγγι γυμνωθείσῃ. γυμνώσας δ’ αὐτὴν κατὰ τρεῖς
<span class="lb" data-page="2.715" data-line="12" id="l2.715.12"></span>τόπους, ἐπειδὴ καὶ τρίχα τέτμηκε ταῖς διπλόαις τὸν ὅλον ἐγκέφαλον,
<span class="lb" data-page="2.715" data-line="13" id="l2.715.13"></span>εἶτ’ ἀνατείνας κατὰ τὰς τομὰς τοῖς σαυτοῦ δακτύλοις,
<span class="lb" data-page="2.715" data-line="14" id="l2.715.14"></span>ἰδίᾳ μὲν τὸ ἀριστερὸν μέρος αὐτῆς, ἰδίᾳ δὲ τὸ δεξιὸν, οἷς τὸν
<span class="lb" data-page="2.715" data-line="15" id="l2.715.15"></span>πρόσθιον ἐγκέφαλον ἔσκεπεν, ἰδίᾳ δ’ αὖ πάλιν τὸ λοιπὸν,
<span class="lb" data-page="2.715" data-line="16" id="l2.715.16"></span>ᾧ τὸν ὀπίσθιον, ἁπάσας τε τῶν φλεβῶν ὄψει τὰς ἐκφύσεις
<span class="lb" data-page="2.715" data-line="17" id="l2.715.17"></span>εἰς τὰ τρία μέρη τοῦ παντὸς ἐγκεφάλου διασπειρομένας,
<span class="pb" data-page="2.716" id="p2.716"></span>
<span class="lb" data-page="2.716" data-line="1" id="l2.716.1"></span>ἐνίας μὲν οὕτως ἐπιπολῆς, ὡς φαίνεσθαι τὰς σχίσεις αὐτῶν,
<span class="lb" data-page="2.716" data-line="2" id="l2.716.2"></span>ἐνίας δὲ καὶ δυομένας εἰς τὸ βάθος, ἅπαντά τε τὸν λεπτὸν
<span class="lb" data-page="2.716" data-line="3" id="l2.716.3"></span>ὑμένα τὸν συνδοῦντα τὰς εἰρημένας φλέβας, ἔξωθέν τε
<span class="lb" data-page="2.716" data-line="4" id="l2.716.4"></span>περικείμενον τῷ ἐγκεφάλῳ, μετά τε τῶν φλεβῶν εἰς τὴν
<span class="lb" data-page="2.716" data-line="5" id="l2.716.5"></span>κοιλίαν αὐτοῦ κατιόντα. τοῦτον τὸν ὑμένα λεπτὴν ὀνομάζουσι
<span class="lb" data-page="2.716" data-line="6" id="l2.716.6"></span>μήνιγγα κατὰ δή τι παλαιὸν ἔθος, οὐκ οἶδ’ ὅπως
<span class="lb" data-page="2.716" data-line="7" id="l2.716.7"></span>νῦν μόνοις τοῖς περὶ τὸν ἐγκέφαλον ὑμέσι φυλαχθείσης τῆς
<span class="lb" data-page="2.716" data-line="8" id="l2.716.8"></span>προσηγορίας. ὠνόμαζον γὰρ οὐ τούτους μόνους τοὺς ὑμένας,
<span class="lb" data-page="2.716" data-line="9" id="l2.716.9"></span>ἀλλὰ καὶ πάντας οἱ παλαιοὶ μήνιγγας, ὡς ἔνεστί σοι
<span class="lb" data-page="2.716" data-line="10" id="l2.716.10"></span>μαθεῖν ἔκ τ’ ἄλλων πολλῶν συγγραμμάτων, ἃ γέγραπται
<span class="lb" data-page="2.716" data-line="11" id="l2.716.11"></span>τοῖς ἀνδράσιν ἐκείνοις, ἀτὰρ οὐχ ἥκιστα καὶ τῶν Ἱπποκράτους
<span class="lb" data-page="2.716" data-line="12" id="l2.716.12"></span>τε καὶ Διοκλέους, ὧν καὶ Μαρῖνος ἐμνημόνευσεν ἐν
<span class="lb" data-page="2.716" data-line="13" id="l2.716.13"></span>τῇ τῶν ἀνατομικῶν πραγματείᾳ. ἡ μὲν δὴ λεπτὴ μήνιγξ
<span class="lb" data-page="2.716" data-line="14" id="l2.716.14"></span>εἴωθέ σοι φαίνεσθαι περιπεφυκυῖα τὸν ἐγκέφαλον, ἔν τε τῷ
<span class="lb" data-page="2.716" data-line="15" id="l2.716.15"></span>βάθει κατὰ τὸν αὐτὸν τρόπον ὁμιλοῦσα, τὴν παχεῖαν δὲ
<span class="lb" data-page="2.716" data-line="16" id="l2.716.16"></span>πλεῖστον ἀφεστῶσαν αὐτοῦ θεάσῃ. καὶ πόσον γε τοῦτ’ ἔστι,
<span class="lb" data-page="2.716" data-line="17" id="l2.716.17"></span>δυνήσῃ μαθεῖν, εἰ καθ’ ἕν τι τῶν τριῶν μερῶν, εἰς ἃ τέτμηκεν
<span class="lb" data-page="2.716" data-line="18" id="l2.716.18"></span>ὅλον τὸν ἐγκέφαλον, ὀπὴν ἐργασάμενος βραχεῖαν ﻿
<span class="pb" data-page="2.717" id="p2.717"></span>
<span class="lb" data-page="2.717" data-line="1" id="l2.717.1"></span>ἐμβάλλοις εἰς αὐτὴν ἀρχὴν σαλπιγγίου τινὸς, οἷά περ ἐμοὶ
<span class="lb" data-page="2.717" data-line="2" id="l2.717.2"></span>παρεσκευασμένα βλέπετε, παραπλήσια τοῖς τῶν χρυσοχόων
<span class="lb" data-page="2.717" data-line="3" id="l2.717.3"></span>φυσητῆρσιν. ὀνομάζουσι δ’ οὕτως, ὡς ἴστε, δι’ ὧν φυσῶσιν
<span class="lb" data-page="2.717" data-line="4" id="l2.717.4"></span>αὐτοὶ τὸ πῦρ ἀνάπτοντες. <span class="milestone ed1page" data-n="1.195" data-unit="ed1page" id="ed1page.1.195"></span>ἐὰν οὖν ἐμβαλὼν τῷ
<span class="lb" data-page="2.717" data-line="5" id="l2.717.5"></span>διῃρημένῳ τὴν ἀρχὴν τοῦ σαλπιγγίου καὶ περισφίγξας ἐν
<span class="lb" data-page="2.717" data-line="6" id="l2.717.6"></span>κύκλῳ τὴν μήνιγγα φυσήσῃς δι’ αὐτοῦ, θεάσῃ πληρουμένην
<span class="lb" data-page="2.717" data-line="7" id="l2.717.7"></span>ἀέρος οὐκ ὀλίγου τὴν ὑπ’ αὐτῇ χώραν. αὕτη μὲν
<span class="lb" data-page="2.717" data-line="8" id="l2.717.8"></span>γὰρ ἡ μήνιγξ ἡ παχεῖα τὸ κρανίον ὑπέζωκεν· ὁ δ’ ἐγκέφαλος
<span class="lb" data-page="2.717" data-line="9" id="l2.717.9"></span>ἐν τῷ διαστέλλεσθαί τε καὶ συστέλλεσθαι προσέρχεταί
<span class="lb" data-page="2.717" data-line="10" id="l2.717.10"></span>τε καὶ ἀποχωρεῖ κατὰ τὴν μεταξὺ χώραν τὴν κενήν.
<span class="lb" data-page="2.717" data-line="11" id="l2.717.11"></span>ἀλλὰ περὶ μὲν τούτου μετ’ ὀλίγον εἰρήσεται κατὰ τὴν ἐπὶ
<span class="lb" data-page="2.717" data-line="12" id="l2.717.12"></span>τῶν ζώων ἐγχείρησιν· ἐν δὲ τῷ παρόντι λόγῳ τῶν ἐφεξῆς
<span class="lb" data-page="2.717" data-line="13" id="l2.717.13"></span>ἐχώμεθα.
</p>
          </article>

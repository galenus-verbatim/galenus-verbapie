<article xmlns="http://www.w3.org/1999/xhtml" id="urn:cts:greekLit:tlg0057.tlg011.1st1K-grc1:9.3">
<span class="pb page1" data-page="2.717" id="p2.717"></span>
<span class="milestone ed1page page1" data-n="1.195" data-unit="ed1page" id="ed1page.1.195"></span>
<span class="milestone ed2page page1" data-n="4.189" data-unit="ed2page" id="ed2page.4.189"></span>
            <p>
<span class="lb" data-page="2.717" data-line="14" id="l2.717.14"></span>Μετὰ γὰρ τὸ θεάσασθαι τὰ πέριξ ταῦτα
<span class="lb" data-page="2.717" data-line="15" id="l2.717.15"></span>καιρὸς ἤδη τὸν ἐγκέφαλον αὐτὸν ἀνατέμνειν, ἀρχὴν τῆς
<span class="lb" data-page="2.717" data-line="16" id="l2.717.16"></span>ἀνατομῆς αὐτοῦ ποιησάμενον ἀπὸ τῆς διχοτομούσης μήνιγγος
<span class="lb" data-page="2.717" data-line="17" id="l2.717.17"></span>τὸ πρόσω μέρος, ἧς ἀποτεμὼν ἢ ἀποσπάσας τὰς εἰς τὸ
<span class="lb" data-page="2.717" data-line="18" id="l2.717.18"></span>πλάγιον ἐκφύσεις τῶν φλεβῶν, ἀρξάμενος ἀπὸ τοῦ πρόσω
<span class="pb" data-page="2.718" id="p2.718"></span>
<span class="lb" data-page="2.718" data-line="1" id="l2.718.1"></span>πέρατος, ἀνάτεινε τοῖς σαυτοῦ δακτύλοις, ἄχρι περ ἂν ἔλθῃς
<span class="lb" data-page="2.718" data-line="2" id="l2.718.2"></span>ἐπὶ τὴν ἀποφυομένην αὐτῆς μεγάλην φλέβα, τὴν εἰς
<span class="lb" data-page="2.718" data-line="3" id="l2.718.3"></span>τὸ βάθος εἰρημένην φέρεσθαι κατάντη. κᾀνταῦθα πάλιν
<span class="lb" data-page="2.718" data-line="4" id="l2.718.4"></span>ἀνατείνας ὑψηλὴν ἑτέρῳ δὸς κρατεῖν, εἶτ’ αὐτὸς διάλυε
<span class="lb" data-page="2.718" data-line="5" id="l2.718.5"></span>κατὰ μῆκος ἑκάτερον τῶν μερῶν τοῦ ἐγκεφάλου χωρίζων
<span class="lb" data-page="2.718" data-line="6" id="l2.718.6"></span>ἀπ’ ἀλλήλων ἀτρέμα τοῖς σαυτοῦ δακτύλοις, ἄχρι περ ἂν
<span class="lb" data-page="2.718" data-line="7" id="l2.718.7"></span>ἔλθῃς ἐπὶ τὴν τεταμένην φλέβα κατὰ τὸ μῆκος ἐνταῦθα,
<span class="lb" data-page="2.718" data-line="8" id="l2.718.8"></span>περὶ ἧς ἔμπροσθεν εἶπον, ὡς ἔστιν ἀξιόλογος. <span class="milestone ed2page" data-n="4.190" data-unit="ed2page" id="ed2page.4.190"></span>ὀφθείσης
<span class="lb" data-page="2.718" data-line="9" id="l2.718.9"></span>δὲ τῆς εἰρημένης φλεβὸς τῆς κατὰ μῆκος ἐκτεταμένης,
<span class="lb" data-page="2.718" data-line="10" id="l2.718.10"></span>καὶ τῆς χρείας αὐτῆς ἅμα τῇ θέᾳ γυμνωθείσης, ἀποφύσεις
<span class="lb" data-page="2.718" data-line="11" id="l2.718.11"></span>γὰρ ἑκατέρᾳ λεπτὰς φαίνεται πέμπουσα, διασπειρομένας
<span class="lb" data-page="2.718" data-line="12" id="l2.718.12"></span>εἰς τὸν ἐγκέφαλον, αὐτὴν μὲν τὴν φλέβα τῶν ὑποκειμένων
<span class="lb" data-page="2.718" data-line="13" id="l2.718.13"></span>σωμάτων ἀφελὼν, ἤτοι γ’ ἔκκοπτε πᾶσαν μέχρι τῶν
<span class="lb" data-page="2.718" data-line="14" id="l2.718.14"></span>κατὰ τὴν ληνὸν χωρίων, ἢ ᾗπερ ἐκπέφυκεν ἀνατείνας ἐπ’ αὐτῶν
<span class="lb" data-page="2.718" data-line="15" id="l2.718.15"></span>ἐκείνων κατάθες. σὺ δὲ τὴν χώραν, ἣν ἐγύμνωσας, ἐπιμελῶς
<span class="lb" data-page="2.718" data-line="16" id="l2.718.16"></span>κατάσκεψαι, τυλώδη πως οὖσαν, ὡς φαίνεσθαί τινα
<span class="lb" data-page="2.718" data-line="17" id="l2.718.17"></span>φυσικὴν ἐνταῦθα ὑπάρχειν κοιλότητα, δεχομένην τῶν ὑπερκειμένων
<span class="pb" data-page="2.719" id="p2.719"></span>
<span class="lb" data-page="2.719" data-line="1" id="l2.719.1"></span>κειμένων τε καὶ περικειμένων σωμάτων τὰ μὴ κατεργασθέντα
<span class="lb" data-page="2.719" data-line="2" id="l2.719.2"></span>τελέως τῆς τροφῆς, ἃ καλοῦσιν ἰδίως περιττώματα· καὶ
<span class="lb" data-page="2.719" data-line="3" id="l2.719.3"></span>μέντοι καὶ ἡμᾶς οὕτω καλεῖν οὐδὲν κωλύει. προσαναδέρων
<span class="lb" data-page="2.719" data-line="4" id="l2.719.4"></span>δὲ ἀτρέμα καὶ πόρων λεπτῶν ἐμφάσεις εὑρήσεις, ἄχρι τῆς
<span class="lb" data-page="2.719" data-line="5" id="l2.719.5"></span>μέσης κοιλίας τῶν κατὰ τὸν ἐγκέφαλον ἡκόντων. ἀτρέμα δ’,
<span class="lb" data-page="2.719" data-line="6" id="l2.719.6"></span>εἶπον, ἀναδέρειν χρὴ κατὰ χωρίον τοῦτο διὰ τὴν κορυφὴν
<span class="lb" data-page="2.719" data-line="7" id="l2.719.7"></span>τοῦ διαφράγματος ἐνταῦθ’ ἀνήκουσαν καὶ διαφράττουσαν
<span class="lb" data-page="2.719" data-line="8" id="l2.719.8"></span>τὰς προσθίας ἐγκεφάλου κοιλίας. καὶ μέντοι καὶ θεασάσθαί
<span class="lb" data-page="2.719" data-line="9" id="l2.719.9"></span>σοι τοῦτο καιρὸς, εὐθείαις τομαῖς ἑκατέρωθεν τῆς
<span class="lb" data-page="2.719" data-line="10" id="l2.719.10"></span>μέσης χώρας ἕως τοῦ βάθους τέμνοντι, μέχρι περ ἂν ἐντύχῃς
<span class="lb" data-page="2.719" data-line="11" id="l2.719.11"></span>ταῖς κοιλίαις. γνωρίσεις δ’ αὐτὰς, τὸ τετυλωμένον
<span class="lb" data-page="2.719" data-line="12" id="l2.719.12"></span>θεασάμενος ἐνταῦθα σαφεστάτην ἔχον τὴν διαφορὰν τῶν
<span class="lb" data-page="2.719" data-line="13" id="l2.719.13"></span>τετμημένων ἐγκεφάλου μερῶν. ὄψει δὲ καὶ τὰ καλούμενα
<span class="lb" data-page="2.719" data-line="14" id="l2.719.14"></span>χοροειδῆ πλέγματα κατὰ ταύτας. ὀνομάζουσι δ’ οἱ περὶ
<span class="lb" data-page="2.719" data-line="15" id="l2.719.15"></span>τὸν Ἡρόφιλον αὐτὰ χοροειδῆ συστρέμματα, παρονομάσαντες
<span class="lb" data-page="2.719" data-line="16" id="l2.719.16"></span>δηλονότι τῶν χορίων, ἃ τοῖς κυουμένοις ἔξωθεν ἐν κύκλῳ
<span class="lb" data-page="2.719" data-line="17" id="l2.719.17"></span>περιβέβληται, φλεβῶν ὄντα καὶ ἀρτηριῶν πλέγματα, λεπτοῖς
<span class="pb" data-page="2.720" id="p2.720"></span>
<span class="lb" data-page="2.720" data-line="1" id="l2.720.1"></span>ὑμέσι συνεχομένων. οὕτω γάρ τοὶ καὶ τὰ τῶν ἐγκεφάλων
<span class="lb" data-page="2.720" data-line="2" id="l2.720.2"></span>ἐκ φλεβῶν καὶ ἀρτηριῶν πέπλεκται, συνδουμένων τῇ λεπτῇ
<span class="lb" data-page="2.720" data-line="3" id="l2.720.3"></span>μήνιγγι, τὴν αὐτὴν οὐσίαν ἐχούσῃ τοῖς ἄλλοις ὑμέσι τοῖς
<span class="lb" data-page="2.720" data-line="4" id="l2.720.4"></span>λεπτοῖς, αὐτοῖς τε τοῖς κατὰ τὸ χορίον, ὑπεζωκότι τε καὶ
<span class="lb" data-page="2.720" data-line="5" id="l2.720.5"></span>περιτοναίῳ, καὶ ὅσοι τοιοῦτοι. καὶ μέντοι διατείνων ἀτρέμα
<span class="lb" data-page="2.720" data-line="6" id="l2.720.6"></span>ταῖς σαυτοῦ χερσὶν, ὡς μὴ διαῤῥῆξαι τὸ πλέγμα, κατασκέπτου
<span class="lb" data-page="2.720" data-line="7" id="l2.720.7"></span>τὰς μὲν φλέβας ἐκ τῶν ὑψηλῶν μερῶν κατιούσας
<span class="lb" data-page="2.720" data-line="8" id="l2.720.8"></span>τε καὶ κατασχιζομένας, τὰς δὲ ἀρτηρίας ἐκ τῶν ὑποκειμένων
<span class="lb" data-page="2.720" data-line="9" id="l2.720.9"></span>τῶν ταπεινῶν ὁμοίως καὶ ταύτας ἀνιούσας τε καὶ κατασχιζομένας.
<span class="lb" data-page="2.720" data-line="10" id="l2.720.10"></span>φυλάττειν τε ταύτῃ τὰ πλέγματα σωζόμενα
<span class="lb" data-page="2.720" data-line="11" id="l2.720.11"></span>πειρῶ χάριν τοῦ συνακολουθοῦντά σε μικρὸν ὕστερον,
<span class="lb" data-page="2.720" data-line="12" id="l2.720.12"></span>ὅταν γυμνώσῃς αὐτὰ τὰ μόρια, θεάσασθαι σαφῶς τὰς μὲν
<span class="lb" data-page="2.720" data-line="13" id="l2.720.13"></span>φλέβας, ὅσαι κατὰ τὰς κοιλίας εἰσὶν, ἀπὸ τῆς ἔμπροσθεν
<span class="lb" data-page="2.720" data-line="14" id="l2.720.14"></span>εἰρημένης κατάντους εἰς τὸν ἐγκέφαλον ἀφικνεῖσθαι πάσας
<span class="lb" data-page="2.720" data-line="15" id="l2.720.15"></span>ἀπεσχισμένας, τὰς δ’ ἀρτηρίας ἀπὸ δυοῖν ἀρτηριῶν ἐκ
<span class="lb" data-page="2.720" data-line="16" id="l2.720.16"></span>τῶν κάτω μερῶν ἀναφερομένας. ταύτας μὲν οὖν ἀκριβέστερον
<span class="lb" data-page="2.720" data-line="17" id="l2.720.17"></span>ἐπισκέψῃ προϊούσης τῆς ἐγχειρήσεως. ἐπὶ δὲ τῇ πρώτῃ
<span class="lb" data-page="2.720" data-line="18" id="l2.720.18"></span>τομῇ τῶν κοιλιῶν ἑκατέρας ἥ τε τῶν χοροειδῶν πλεγμάτων
<span class="pb" data-page="2.721" id="p2.721"></span>
<span class="lb" data-page="2.721" data-line="1" id="l2.721.1"></span>ὄψις ἔστω σοι γνώρισμα καὶ τὸ τυλῶδες τοῦ σώματος.
<span class="lb" data-page="2.721" data-line="2" id="l2.721.2"></span>εὐθὺς δὲ πειρῶ τὸ διαφράττον σῶμα τὴν δεξιὰν κοιλίαν
<span class="lb" data-page="2.721" data-line="3" id="l2.721.3"></span>ἀπὸ τῆς ἀριστερᾶς θεάσασθαι, τὴν αὐτὴν ἔχον οὐσίαν
<span class="lb" data-page="2.721" data-line="4" id="l2.721.4"></span>ὅλῳ τῷ ἐγκεφάλῳ, καὶ διὰ τοῦτο ἀποῤῥηγνύμενον ῥᾳδίως,
<span class="lb" data-page="2.721" data-line="5" id="l2.721.5"></span>εἰ ἐκταθῇ σφοδρότερον. ἔστι δ’ οὕτω λεπτὸν, ὥσθ’, ὅταν
<span class="lb" data-page="2.721" data-line="6" id="l2.721.6"></span>ἐν φωτὶ λαμπρῷ ποιῆταί τις τὴν ἀνατομὴν, ὥσπερ οὖν καὶ
<span class="lb" data-page="2.721" data-line="7" id="l2.721.7"></span>προσήκει, διαλάμπειν αὐτοῦ τὴν αὐγὴν ὁμοίως τοῖς διαφανέσι
<span class="lb" data-page="2.721" data-line="8" id="l2.721.8"></span>τούτοις λίθοις, οὓς τέμνοντας εἰς λεπτὰ ταῖς θυρίσιν
<span class="lb" data-page="2.721" data-line="9" id="l2.721.9"></span>ἐντιθέασιν. οὔτ’ οὖν σφοδρῶς ἀνατείνειν χρὴ τοῦτο,
<span class="lb" data-page="2.721" data-line="10" id="l2.721.10"></span>διασπᾶται γὰρ, οὔτ’ ἰδεῖν ἐγχωρεῖ σαφῶς αὐτὸ μὴ ἀνατείναντα.
<span class="lb" data-page="2.721" data-line="11" id="l2.721.11"></span>συμφυῶν δ’ ὄντων αὐτοῦ τῶν ἄνω περάτων τοῖς
<span class="lb" data-page="2.721" data-line="12" id="l2.721.12"></span>τετμημένοις σώμασι, μᾶλλον δ’ οὐ συμφυῶν χρὴ λέγειν,
<span class="lb" data-page="2.721" data-line="13" id="l2.721.13"></span>ἀλλ’ ἡνωμένων αὐτῶν τῶν τετμημένων, χρὴ λαβόμενον ἀνακλᾷν
<span class="lb" data-page="2.721" data-line="14" id="l2.721.14"></span>ἀτρέμα αὐτὰ πρὸς τὴν ἑτέραν κοιλίαν, <span class="milestone ed2page" data-n="4.191" data-unit="ed2page" id="ed2page.4.191"></span>ἐπιβάλλοντα
<span class="lb" data-page="2.721" data-line="15" id="l2.721.15"></span>τῇ κορυφῇ τοῦ διαφράγματος. οὕτω γὰρ ἡ γεγυμνωμένη
<span class="lb" data-page="2.721" data-line="16" id="l2.721.16"></span>κοιλία φανερωτέρα γενήσεται, καὶ τὸ διάφραγμα
<span class="lb" data-page="2.721" data-line="17" id="l2.721.17"></span>μετρίαν ἕξει τὴν ἀνάτασιν, ἧς μάλιστα δόμεθα. πρὶν μὲν ﻿
<span class="pb" data-page="2.722" id="p2.722"></span>
<span class="lb" data-page="2.722" data-line="1" id="l2.722.1"></span>γὰρ τοῦ ὅλως ἀναταθῆναι χαλαρόν τέ ἐστι καὶ ῥυσὸν,
<span class="lb" data-page="2.722" data-line="2" id="l2.722.2"></span>οὔτε διαλάμπειν δυνάμενον, οὔτε τὴν αὑτοῦ συνέχειαν ἐνδεικνύμενον
<span class="lb" data-page="2.722" data-line="3" id="l2.722.3"></span>ἐναργῶς· ἀνελκυσθὲν δὲ εἰς τοσοῦτον, ὡς τετάσθαι
<span class="lb" data-page="2.722" data-line="4" id="l2.722.4"></span>μὲν ἅπαν, οὐ μὴν ἤδη γέ πω διεσπάσθαι, φανεῖται
<span class="lb" data-page="2.722" data-line="5" id="l2.722.5"></span>σαφέστατα. τοὐντεῦθεν δὲ, κᾂν ὅλον ἄρῃς αὐτὸ μετὰ
<span class="lb" data-page="2.722" data-line="6" id="l2.722.6"></span>τῶν ἡνωμένων μορίων ἄχρι τῶν τομῶν, ἐναργέστερόν τε
<span class="lb" data-page="2.722" data-line="7" id="l2.722.7"></span>κατόψει τὰς κοιλίας, ἥ τε κατάντης φλὲψ φανεῖταί σοι σχιζομένη
<span class="lb" data-page="2.722" data-line="8" id="l2.722.8"></span>περί τι σῶμα κωνοειδές. ὑμὴν δ’, ὥσπερ τὰς ἄλλας
<span class="lb" data-page="2.722" data-line="9" id="l2.722.9"></span>φλέβας, οὕτω καὶ τὰς σχιζομένας συνάπτει λεπτὸς, οὐκ
<span class="lb" data-page="2.722" data-line="10" id="l2.722.10"></span>ἄλλος τις ὢν οὔτε κατὰ τὴν οὐσίαν οὔτε κατὰ τὴν συνέχειαν
<span class="lb" data-page="2.722" data-line="11" id="l2.722.11"></span>τῆς λεπτῆς μήνιγγος. καὶ διὰ τοῦτον τὸν ὑμένα κατακέκρυπται
<span class="lb" data-page="2.722" data-line="12" id="l2.722.12"></span>τὸ κωνοειδὲς σῶμα, καὶ οὐχ οἷόν τ’ ἐστὶν ἰδεῖν αὐτὸ,
<span class="lb" data-page="2.722" data-line="13" id="l2.722.13"></span>πρὶν διασπάσαι κατά τι τὸν ὑμένα. ἔγκειται γὰρ οἷόν πέρ τι
<span class="lb" data-page="2.722" data-line="14" id="l2.722.14"></span>στήριγμα ταῖς ἀποσχιζομέναις φλεψὶ τῆς κατάντους φλεβὸς τῆς
<span class="lb" data-page="2.722" data-line="15" id="l2.722.15"></span>μεγάλης, αἳ κατέρχονται κατὰ τοῦ λελεγμένου σώματος ἐποχούμεναι,
<span class="lb" data-page="2.722" data-line="16" id="l2.722.16"></span>καὶ καταδύονται δ’ αὐτίκα καὶ κατακρύπτονται,
<span class="lb" data-page="2.722" data-line="17" id="l2.722.17"></span>σκεπόμεναι πρός τινος πλατέος σώματος, ὃ μόριον μέν
<span class="lb" data-page="2.722" data-line="18" id="l2.722.18"></span>ἐστιν ἐγκεφάλου τοῖς ἄλλοις ὁμοίως. ὅπως δὲ χρὴ γυμνοῦν
<span class="pb" data-page="2.723" id="p2.723"></span>
<span class="lb" data-page="2.723" data-line="1" id="l2.723.1"></span>αὐτὸ, μικρὸν ὕστερον ἐρῶ, τοσοῦτον ἔτι τῷ λόγῳ προσθείς.
<span class="lb" data-page="2.723" data-line="2" id="l2.723.2"></span>τὸ κωνοειδὲς σῶμα καλεῖται ὑπὸ τῶν ἀνατομικῶν οὐχ οὕτως
<span class="lb" data-page="2.723" data-line="3" id="l2.723.3"></span>μόνον, ἀλλὰ καὶ κωνάριον. ἔγκειται δ’, ὡς εἴρηται, τῇ
<span class="lb" data-page="2.723" data-line="4" id="l2.723.4"></span>σχίσει τῆς φλεβὸς, οὐ δυνάμενον ὀφθῆναι, πρὶν διαιρεθῆναι
<span class="lb" data-page="2.723" data-line="5" id="l2.723.5"></span>κατά τι τὸν ὑμένα. διαιρεῖν οὖν αὐτὸν ἀτρέμα πειρῶ, μὴ
<span class="lb" data-page="2.723" data-line="6" id="l2.723.6"></span>συνανατείνων ἰσχυρῶς τὸ κωνάριον. ἀποῤῥαγήσεται γὰρ τῶν
<span class="lb" data-page="2.723" data-line="7" id="l2.723.7"></span>ὑποκειμένων σωμάτων καὶ βλάψει τὴν ἀνατομὴν εἴς τι μέγιστον,
<span class="lb" data-page="2.723" data-line="8" id="l2.723.8"></span>ὃ μικρὸν ὕστερον ἐρῶ. καθάπερ οὖν ἡ καρδία
<span class="lb" data-page="2.723" data-line="9" id="l2.723.9"></span>γυμνοῦται τοῦ περιέχοντος αὐτὴν χιτῶνος, οὕτω χρὴ καὶ τὸ
<span class="lb" data-page="2.723" data-line="10" id="l2.723.10"></span>κωνάριον γυμνῶσαι, διελόντα τὸν περικείμενον ὑμένα καθ’
<span class="lb" data-page="2.723" data-line="11" id="l2.723.11"></span>ἕν τι μέρος ἀπὸ τῆς βάσεως ὀρθίᾳ διαιρέσει, πλησίον
<span class="lb" data-page="2.723" data-line="12" id="l2.723.12"></span>ἀφικνουμένῃ τῆς κορυφῆς· ἔπειτα τὸν μὲν ὑμένα μετὰ τῶν
<span class="lb" data-page="2.723" data-line="13" id="l2.723.13"></span>φλεβῶν περισχίζειν ἑκατέρως <span class="milestone ed1page" data-n="1.196" data-unit="ed1page" id="ed1page.1.196"></span>τοῦ κωνοειδοῦς, αὐτὸ δὲ
<span class="lb" data-page="2.723" data-line="14" id="l2.723.14"></span>ἐκεῖνο πρὸς τὴν διαίρεσιν ἐγκλίνειν, ὅπως ὅτι τάχιστα
<span class="lb" data-page="2.723" data-line="15" id="l2.723.15"></span>γυμνωθείη πρὸς τὴν ἐναντίαν χώραν ἀγόμενον τῷ παρασχιζομένῳ
<span class="lb" data-page="2.723" data-line="16" id="l2.723.16"></span>χιτῶνι. τούτων δέ σοι πραχθέντων, οὕτως ἤδη μέν
<span class="lb" data-page="2.723" data-line="17" id="l2.723.17"></span>πως ἔνεστι, πρὸ τοῦ γυμνῶσαι τὴν μέσην χώραν τοῦ τε
<span class="lb" data-page="2.723" data-line="18" id="l2.723.18"></span>κωναρίου καὶ τῶν κοιλιῶν, φλέβας ἑκατέρας ἐπινοεῖν τῷ
<span class="pb" data-page="2.724" id="p2.724"></span>
<span class="lb" data-page="2.724" data-line="1" id="l2.724.1"></span>χοροειδεῖ πλέγματι ἀπὸ τῆς ἐσχισμένης περὶ τὸ κωνάριον
<span class="lb" data-page="2.724" data-line="2" id="l2.724.2"></span>ἥκειν. οὐ μὴν ἀλλὰ καὶ γυμνώσας τὸ μεταξὺ σῶμα μαθήσῃ
<span class="lb" data-page="2.724" data-line="3" id="l2.724.3"></span>σαφῶς ἐκεῖθεν ἡκούσας αὐτάς.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg012.1st1K-grc1:25">
<span class="pb page1" data-page="2.777" id="p2.777"></span>

<span class="milestone ed2page page1" data-n="4.24" data-unit="ed2page" id="ed2page.4.24"></span>
          <p>
<span class="lb" data-page="2.777" data-line="7" id="l2.777.7"></span>Ἄρχεται δὲ τὸ καλούμενον πεδίον, ἐκ
<span class="lb" data-page="2.777" data-line="8" id="l2.777.8"></span>πέντε συγκείμενον ὀστῶν, οἷς ἐφεξῆς εἰσιν οἱ δάκτυλοι
<span class="lb" data-page="2.777" data-line="9" id="l2.777.9"></span>τοῦ ποδὸς, ἐκ τριῶν δὲ ἅπαντες φαλάγγων ὁμοίως τοῖς
<span class="lb" data-page="2.777" data-line="10" id="l2.777.10"></span>κατὰ τὰς χεῖρας συγκείμενοι πλὴν τοῦ μεγάλου δακτύλου·
<span class="lb" data-page="2.777" data-line="11" id="l2.777.11"></span>μόνος γὰρ οὗτος ἐν αὐτοῖς ἐκ δυοῖν ὀστοῖν ἐγένετο.
<span class="lb" data-page="2.777" data-line="12" id="l2.777.12"></span>συνδέουσι τὰς μὲν τούτων διαρθρώσεις ὑμενώδεις σύνδεσμοι,
<span class="lb" data-page="2.777" data-line="13" id="l2.777.13"></span>τὰς δὲ κατὰ τὸν ἀστράγαλόν τε καὶ πτέρναν
<span class="lb" data-page="2.777" data-line="14" id="l2.777.14"></span>ἰσχυροί τε πάνυ καί τινες ἐξ αὐτῶν στρογγύλοι τε ἅμα
<span class="lb" data-page="2.777" data-line="15" id="l2.777.15"></span>καὶ νευροχονδρώδεις. ταῦτ’ ἀρκεῖν μοι δοκεῖ τοῖς εἰσαγομένοις
<span class="lb" data-page="2.777" data-line="16" id="l2.777.16"></span>περὶ ὀστῶν ἐπίστασθαι· καὶ γὰρ ἡ τούτων σύνταξις
<span class="lb" data-page="2.777" data-line="17" id="l2.777.17"></span>ὁ σκελετός ἐστιν. εἰ δέ τι κατ’ ἄλλο μόριον ὀστοῦν
<span class="pb" data-page="2.778" id="p2.778"></span>
<span class="lb" data-page="2.778" data-line="1" id="l2.778.1"></span>μικρὸν εὑρίσκεται, καθάπερ ἐν καρδίᾳ τε καὶ λάρυγγι, καὶ
<span class="lb" data-page="2.778" data-line="2" id="l2.778.2"></span>ῥινὶ, καί τισι τῶν δακτύλων, τὰ σησαμοειδῆ καλούμενα,
<span class="lb" data-page="2.778" data-line="3" id="l2.778.3"></span>καὶ εἴ τι τοιοῦτο ἕτερον, οὐκ ἀνάγκη νῦν λέγειν.
</p>
        </article>

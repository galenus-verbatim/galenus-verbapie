<article xmlns="http://www.w3.org/1999/xhtml" id="urn:cts:greekLit:tlg0057.tlg012.1st1K-grc1:Prooemium">
<span class="pb page1" data-page="2.732" id="p2.732"></span>

<span class="milestone ed2page page1" data-n="3.1" data-unit="ed2page" id="ed2page.4.10"></span>
          <h1>ΓΑΛΗΝΟΥ ΠΕΡΙ ΟΣΤΩΝ ΤΟΙΣ
<br></br>ΕΙΣΑΓΟΜΕΝΟΙΣ.
</h1>
          <h1>ΠΡΟΟΙΜΙΟΝ.
</h1>
          <p>
<span class="lb" data-page="2.732" data-line="1" id="l2.732.1"></span>Τῶν ὀστῶν ἕκαστον οἷόν τέ ἐστιν αὐτὸ καθ’ ἑαυτὸ καὶ
<span class="lb" data-page="2.732" data-line="2" id="l2.732.2"></span>ὡς ἔχει τῆς πρὸς ἄλληλα συντάξεως, ἐπίστασθαί φημι χρῆναι
<span class="lb" data-page="2.732" data-line="3" id="l2.732.3"></span>τὸν ἰατρὸν, εἴπερ γε ὀρθῶς μέλλει τά τε κατάγματα
<span class="lb" data-page="2.732" data-line="4" id="l2.732.4"></span>αὐτῶν καὶ τὰ ἐξαρθρήματα ἰᾶσθαι. δῆλον γὰρ δὴ, ὡς
<span class="lb" data-page="2.732" data-line="5" id="l2.732.5"></span>ἐν ἅπασι τοῖς ἐν ἰατρικῇ σκοπὸν ἔχειν δεῖ τὸ κατὰ φύσιν.
<span class="lb" data-page="2.732" data-line="6" id="l2.732.6"></span>ὅστις δὲ τοῦτο ἀγνοεῖ, οὔτε ὅπη τὰ πεπονθότα τῆς φύσεως
<span class="lb" data-page="2.732" data-line="7" id="l2.732.7"></span>ἐξίσταται, οὔτε ὡς χρὴ αὐτὰ ἐπανάγειν εἰς τὸ κατὰ φύσιν,
<span class="pb" data-page="2.733" id="p2.733"></span>
<span class="lb" data-page="2.733" data-line="1" id="l2.733.1"></span>εἴσεται· ὥστε οὐδὲ γνωρίζειν τὰς νόσους, οὐδ’ ἰᾶσθαι ὀρθῶς
<span class="lb" data-page="2.733" data-line="2" id="l2.733.2"></span>δυνήσεται. ἔστι μὲν δὴ τὰ ὀστᾶ σκληρότατά τε καὶ
<span class="lb" data-page="2.733" data-line="3" id="l2.733.3"></span>ξηρότατα τοῦ ζώου μόρια, καὶ, ὡς ἂν εἴποι τις, γεωδέστατα.
<span class="lb" data-page="2.733" data-line="4" id="l2.733.4"></span>ὑποβέβληται δὲ καὶ οἷον ὑπερήρεισται τῇ λοιπῇ τοῦ σώματος
<span class="lb" data-page="2.733" data-line="5" id="l2.733.5"></span>οὐσίᾳ, καθάπερ τινὰ θεμέλια· πάντα γὰρ ἐπὶ τοῖς
<span class="lb" data-page="2.733" data-line="6" id="l2.733.6"></span>ὀστοῖς πέφυκέ τε καὶ ἐστήρικται. εἰσὶ δὲ ἐν αὐτοῖς τὰ μὲν
<span class="lb" data-page="2.733" data-line="7" id="l2.733.7"></span>μεγάλα, κοιλίας μεγάλας ἔχοντα, μυελοῦ πλήρη· τὰ δὲ
<span class="lb" data-page="2.733" data-line="8" id="l2.733.8"></span>σμικρά τε καὶ στερεά ἐστι, καὶ ἀμύελα, καὶ οὐδεμίαν αἰσθητὴν
<span class="lb" data-page="2.733" data-line="9" id="l2.733.9"></span>ἔχει κοιλότητα. τῶν δὲ μεγάλων τοῖς πλείστοις
<span class="lb" data-page="2.733" data-line="10" id="l2.733.10"></span>ἐπιφύσεις εἰσὶ κατὰ τὸ πέρας ἑτέρων ὀστῶν, οἷον βραχίονι
<span class="lb" data-page="2.733" data-line="11" id="l2.733.11"></span>μὲν ἄνω, πήχει δὲ κάτω, κερκίδι δὲ καὶ μηρῷ, καὶ κνήμῃ,
<span class="lb" data-page="2.733" data-line="12" id="l2.733.12"></span>καὶ περόνῃ κατ’ ἄμφω. γένυς δὲ ἡ κάτω μυελὸν μὲν ἔχει,
<span class="lb" data-page="2.733" data-line="13" id="l2.733.13"></span>ἐπίφυσιν δὲ οὐκ ἔχει, ἀλλὰ τῶν περάτων αὐτῆς τὸ μὲν
<span class="lb" data-page="2.733" data-line="14" id="l2.733.14"></span>κάτω κατὰ σύμφυσιν ἥνωται, τὸ δὲ ἄνω δύο ἀποφύσεις
<span class="lb" data-page="2.733" data-line="15" id="l2.733.15"></span>ἔχει, τὴν μὲν κορώνην, τὴν δὲ αὐχένα μόνον. διαφέρει γὰρ
<span class="lb" data-page="2.733" data-line="16" id="l2.733.16"></span>ἀπόφυσις ἐπιφύσεως, ὅτι ἡ μὲν ἐπίφυσις ἑτέρου πρὸς ἕτερόν
<span class="lb" data-page="2.733" data-line="17" id="l2.733.17"></span>ἐστιν ἕνωσις, ἡ δὲ ἀπόφυσίς ἐστι τοῦ σύμπαντος ὀστοῦ
<span class="pb" data-page="2.734" id="p2.734"></span>
<span class="lb" data-page="2.734" data-line="1" id="l2.734.1"></span>μέρος. χρὴ δὲ ἴσως καὶ περὶ τῶν ἄλλων ὀνομάτων, οἷς
<span class="lb" data-page="2.734" data-line="2" id="l2.734.2"></span>χρησόμεθα κατὰ τὸν λόγον, ἤδη διελθεῖν, ὅπως μὴ μεταξὺ
<span class="lb" data-page="2.734" data-line="3" id="l2.734.3"></span>τῆς διηγήσεως χρωμένων αὐτοῖς ἢ ἀσαφὲς γένηται τὸ
<span class="lb" data-page="2.734" data-line="4" id="l2.734.4"></span>λεγόμενον, ἢ τὸ συνεχὲς τῆς διδασκαλίας διακόπτηται, τὸ
<span class="lb" data-page="2.734" data-line="5" id="l2.734.5"></span><span class="milestone ed2page" data-n="4.10" data-unit="ed2page" id="ed2page.4.10"></span>παραπίπτον ἀεὶ σαφηνίζειν προαιρουμένων ἡμῶν. ἄριστον
<span class="lb" data-page="2.734" data-line="6" id="l2.734.6"></span>δέ μοι δοκεῖ, ἐνθένδε ποθὲν ἄρξασθαι. τῶν ἐν τοῖς ἀνθρώποις
<span class="lb" data-page="2.734" data-line="7" id="l2.734.7"></span>ὀστῶν ἁπάντων συνημμένων ἀλλήλοις ἡ μὲν ὅλη
<span class="lb" data-page="2.734" data-line="8" id="l2.734.8"></span>σύνταξις ὀνομάζεται σκελετός· ὥστε τινὲς ἤδη καὶ τὰς βίβλους
<span class="lb" data-page="2.734" data-line="9" id="l2.734.9"></span>αὑτῶν, ἐν αἷς περὶ ὀστῶν διελέχθησαν, οὕτως ἐπέγραψαν
<span class="lb" data-page="2.734" data-line="10" id="l2.734.10"></span>Περὶ σκελετοῦ. ἔστι δὲ ὁ τρόπος τῆς συνθέσεως αὐτῶν
<span class="lb" data-page="2.734" data-line="11" id="l2.734.11"></span>διττὸς κατὰ γένος, ὁ μὲν ἕτερος κατὰ ἄρθρον, ὁ δὲ ἕτερος
<span class="lb" data-page="2.734" data-line="12" id="l2.734.12"></span>κατὰ σύμφυσιν. εἴδη δὲ ἑκατέρου καὶ διαφοραὶ πλείους εἰσί.
<span class="lb" data-page="2.734" data-line="13" id="l2.734.13"></span>τὸ μὲν οὖν ἄρθρον ἐστὶ σύνταξις ὀστῶν φυσική· ἡ δὲ σύμφυσις
<span class="lb" data-page="2.734" data-line="14" id="l2.734.14"></span>ἕνωσις ὀστῶν φυσική. πρόσκειται δὲ ἑκατέρῳ τῶν ὅρων τὸ
<span class="lb" data-page="2.734" data-line="15" id="l2.734.15"></span>φυσικὴ, ὅτι καὶ τὰ παραρθρήσαντα ἢ ἐξαρθρήσαντα παράκειται
<span class="lb" data-page="2.734" data-line="16" id="l2.734.16"></span>μὲν ἀλλήλοις. ἀλλ’ οὐ φύσει, καὶ ὅσα κατεαγέντα συνέφυσε
<span class="lb" data-page="2.734" data-line="17" id="l2.734.17"></span>πῶρον, ἑνοῦται μὲν, ἀλλ’ οὐ φύσει. Ἱπποκράτης δὲ καὶ
<span class="pb" data-page="2.735" id="p2.735"></span>
<span class="lb" data-page="2.735" data-line="1" id="l2.735.1"></span>θατέρου τῶν συνταττομένων ὀστῶν τὸ πέρας ἄρθρον ὀνομάζει
<span class="lb" data-page="2.735" data-line="2" id="l2.735.2"></span>πολλάκις, οὐ μὴν ὁπότερόν γε ἔτυχεν, ἀλλὰ τὸ
<span class="lb" data-page="2.735" data-line="3" id="l2.735.3"></span>περιφερές τε καὶ τῇ κοιλότητι τοῦ πλησιάζοντος ἐμβεβηκός.
<span class="lb" data-page="2.735" data-line="4" id="l2.735.4"></span>διαφοραὶ δὲ τοῦ μὲν ἄρθρου δύο εἰσὶ, διάρθρωσίς τε καὶ
<span class="lb" data-page="2.735" data-line="5" id="l2.735.5"></span>συνάρθρωσις· ἀλλήλων δὲ διαλλάττουσι τῷ τῆς κινήσεως
<span class="lb" data-page="2.735" data-line="6" id="l2.735.6"></span>ποσῷ. ἡ μὲν γὰρ διάρθρωσις ὀστῶν ἐστι σύνταξις ἐναργῆ
<span class="lb" data-page="2.735" data-line="7" id="l2.735.7"></span>τὴν πρὸς ἄλληλα κίνησιν ἐχόντων, ἡ δὲ συνάρθρωσις
<span class="lb" data-page="2.735" data-line="8" id="l2.735.8"></span>ὀστῶν μὲν καὶ αὐτὴ σύνθεσίς ἐστιν, οὐ μὴν ἐναργῆ γε τὴν
<span class="lb" data-page="2.735" data-line="9" id="l2.735.9"></span>κίνησιν οὐδὲ μεγάλην, ἀλλ’ ἀμυδράν τε καὶ δυσφώρατον
<span class="lb" data-page="2.735" data-line="10" id="l2.735.10"></span>ἐχόντων. ὅτι δὲ οὐδὲν διαφέρει, σύνταξιν ὀστῶν, ἢ σύνθεσιν,
<span class="lb" data-page="2.735" data-line="11" id="l2.735.11"></span>ἢ ὁμιλίαν εἰπεῖν, ἄντικρυς δῆλον. εἴδη δέ ἐστι
<span class="lb" data-page="2.735" data-line="12" id="l2.735.12"></span>τῆς μὲν διαρθρώσεως τρία· καλεῖται δὲ ὑπὸ τῶν νεωτέρων
<span class="lb" data-page="2.735" data-line="13" id="l2.735.13"></span>ἰατρῶν τὸ μὲν ἐνάρθρωσις, τὸ δὲ ἀρθρωδία, τὸ δὲ γίγγλυμος.
<span class="lb" data-page="2.735" data-line="14" id="l2.735.14"></span>ταῦτα μὲν οὖν τὰ εἰρημένα ὀνόματα τοῖς παλαιοῖς ἰατροῖς οὐ
<span class="lb" data-page="2.735" data-line="15" id="l2.735.15"></span>πάνυ τι συνήθη· τὸ δὲ ἐνηρθρῶσθαι, καὶ τὸ ἀρθρωδῶς,
<span class="lb" data-page="2.735" data-line="16" id="l2.735.16"></span>καὶ τὸ γιγγλυμοειδῶς ἀλλήλοις συμβάλλειν, ἔτι τε πρὸς τούτοις
<span class="lb" data-page="2.735" data-line="17" id="l2.735.17"></span>καὶ τὸ ἀρθρῶδες, καὶ τὸ γιγγλυμοειδὲς εὑρεῖν ἐστι καὶ
<span class="pb" data-page="2.736" id="p2.736"></span>
<span class="lb" data-page="2.736" data-line="1" id="l2.736.1"></span>παρ’ ἐκείνοις γεγραμμένα. καὶ οὐδὲν ἴσως ἄτοπον ὀνοματοποιεῖν
<span class="lb" data-page="2.736" data-line="2" id="l2.736.2"></span>ἕνεκα σαφοῦς διδασκαλίας, ἀπὸ τῶν ἤδη κειμένων
<span class="lb" data-page="2.736" data-line="3" id="l2.736.3"></span>παράγοντας. ἐνάρθρωσις μὲν οὖν ἐστιν, ὅταν ἡ ὑποδεχομένη
<span class="lb" data-page="2.736" data-line="4" id="l2.736.4"></span>κοιλότης βάθος ἱκανὸν ἔχῃ, καὶ ἡ ἐγκαταβαίνουσα
<span class="lb" data-page="2.736" data-line="5" id="l2.736.5"></span>κεφαλὴ προμήκης ὑπάρχῃ. ἀρθρωδία δέ ἐστιν, ὅταν ἥ τε
<span class="lb" data-page="2.736" data-line="6" id="l2.736.6"></span>κοιλότης ἐπιπόλαιος ᾖ, καὶ ἡ κεφαλὴ ταπεινή. καλῶ δὲ
<span class="lb" data-page="2.736" data-line="7" id="l2.736.7"></span>προμήκη καὶ ταπεινὴν κεφαλὴν ἐπὶ τοὺς αὐχένας ἀναφέρων
<span class="lb" data-page="2.736" data-line="8" id="l2.736.8"></span>ἑκατέραν, ἐφ’ οἷς πεφύκασιν. οἱ δὲ αὐχένες ἀποφύσεις
<span class="lb" data-page="2.736" data-line="9" id="l2.736.9"></span>εἰσὶ τῶν ὀστῶν ἰσχναὶ, τελευτῶσι δὲ εἰς παχύτερόν τε καὶ
<span class="lb" data-page="2.736" data-line="10" id="l2.736.10"></span>περιφερὲς πέρας, ὃ δὴ καλεῖται κεφαλή. ὅταν δὲ εἰς ὀξὺ
<span class="lb" data-page="2.736" data-line="11" id="l2.736.11"></span>τελευτήσῃ πέρας ἡ ἀπόφυσις, οὐκέτι αὐχὴν, ἀλλὰ κορώνη
<span class="lb" data-page="2.736" data-line="12" id="l2.736.12"></span>καλεῖται· διαφέρει δὲ οὐδὲν, οὐδ’ εἰ κορωνὸν εἴποις. καὶ
<span class="lb" data-page="2.736" data-line="13" id="l2.736.13"></span>τῶν ὑποδεχομένων δὲ τὰς κεφαλὰς κοιλοτήτων ἡ μὲν βαθυτέρα
<span class="lb" data-page="2.736" data-line="14" id="l2.736.14"></span>κοτύλη καλεῖται, καὶ σύνηθες ἅπασι τοῖς ἰατροῖς
<span class="lb" data-page="2.736" data-line="15" id="l2.736.15"></span>τοὔνομα, ἡ δὲ ἐπιπολῆς ὑπ’ ἐνίων ὠνόμασται γλήνη.
<span class="lb" data-page="2.736" data-line="16" id="l2.736.16"></span>τὸ δὲ τρίτον εἶδος τῆς διαρθρώσεως, ὃ δὴ γίγγλυμον
<span class="lb" data-page="2.736" data-line="17" id="l2.736.17"></span>ἔφαμεν ὀνομάζεσθαι, τῶν συνταττομένων ἀλλήλοις ὀστῶν ﻿
<span class="pb" data-page="2.737" id="p2.737"></span>
<span class="lb" data-page="2.737" data-line="1" id="l2.737.1"></span>ἀντεμβαινόντων γίνεται, καθάπερ ἐπὶ τῶν σπονδύλων ἔχει,
<span class="lb" data-page="2.737" data-line="2" id="l2.737.2"></span>καὶ τῆς τοῦ πήχεως πρὸς τὸν βραχίονα διαρθρώσεως. διαφορά
<span class="lb" data-page="2.737" data-line="3" id="l2.737.3"></span>τίς ἐστι καὶ ἐν τούτοις, ἐπὶ μὲν τῶν σπονδύλων τοῦ
<span class="lb" data-page="2.737" data-line="4" id="l2.737.4"></span>μέσου τὴν ἀντέμβασιν ἑκατέρῳ τῶν πέριξ, ἐπὶ δὲ βραχίονός
<span class="lb" data-page="2.737" data-line="5" id="l2.737.5"></span>τε καὶ πήχεως εἰς ἀλλήλους ποιουμένων. τῆς δὲ συναρθρώσεως
<span class="lb" data-page="2.737" data-line="6" id="l2.737.6"></span>καὶ αὐτῆς ἐστιν εἴδη τρία, ῥαφὴ, καὶ γόμφωσις,
<span class="lb" data-page="2.737" data-line="7" id="l2.737.7"></span>καὶ ἁρμονία. ῥαφὴ μὲν ἡ ὁμοία τοῖς ἐῤῥαμμένοις σύνθεσις,
<span class="lb" data-page="2.737" data-line="8" id="l2.737.8"></span>ὡς ἐπὶ τῆς κεφαλῆς ὀστῶν ἔχει. σαφηνίζειν δὲ αὐτὴν
<span class="lb" data-page="2.737" data-line="9" id="l2.737.9"></span>βουληθέντες, οἱ μὲν πριονοειδῆ <span class="milestone ed2page" data-n="4.11" data-unit="ed2page" id="ed2page.4.11"></span>σύνταξιν ἀφορίζονται,
<span class="lb" data-page="2.737" data-line="10" id="l2.737.10"></span>οἱ δὲ εἰς ὄνυχα σύμπηξιν· δηλοῦντες, οἶμαι, καὶ ἀναμιμνήσκοντες
<span class="lb" data-page="2.737" data-line="11" id="l2.737.11"></span>ἡμᾶς, οἱ μὲν τῆς τῶν πριόνων εἰς ἀλλήλους ἀντεμβάσεως,
<span class="lb" data-page="2.737" data-line="12" id="l2.737.12"></span>ὅταν ἐκ θατέρου κυρτότητες εἰς τὰς τοῦ πλησιάζοντος
<span class="lb" data-page="2.737" data-line="13" id="l2.737.13"></span>ἀντεμβαίνωσι κοιλότητας, οἱ δὲ τῆς τῶν λεγομένων
<span class="lb" data-page="2.737" data-line="14" id="l2.737.14"></span>εἰς ὄνυχα συμπήγνυσθαι· γίνεται δὲ αὕτη, τῶν κυρτοτήτων,
<span class="lb" data-page="2.737" data-line="15" id="l2.737.15"></span>ὄνυχι τὸ σχῆμα παραπλησίων, εἰς ἐπιτηδείους ὑποδέξασθαι
<span class="lb" data-page="2.737" data-line="16" id="l2.737.16"></span>κοιλότητας ἐμβαινουσῶν. ἡ δὲ ἁρμονία συνάρθρωσίς ἐστι
<span class="lb" data-page="2.737" data-line="17" id="l2.737.17"></span>κατὰ γραμμὴν ἁπλῆν. ἔχει δὲ οὕτω πρὸς ἄλληλα καὶ τῶν
<span class="lb" data-page="2.737" data-line="18" id="l2.737.18"></span>τῆς ἄνω γένυος ὀστῶν ἔνια, καὶ τῶν τῆς κεφαλῆς πρὸς
<span class="pb" data-page="2.738" id="p2.738"></span>
<span class="lb" data-page="2.738" data-line="1" id="l2.738.1"></span>ταῦτα. ἡ δὲ γόμφωσις συνάρθρωσίς ἐστι κατ’ ἔμπηξιν.
<span class="lb" data-page="2.738" data-line="2" id="l2.738.2"></span>ἐπαμφοτερίζει δέ πως ἤδη τοῦτο καὶ πλησίον ἐστὶ τῆς συμφύσεως,
<span class="lb" data-page="2.738" data-line="3" id="l2.738.3"></span>ὥσθ’, ὅταν ἀκριβῶς ἐγγομφωθῇ τι, μηδὲ βραχυτάτην
<span class="lb" data-page="2.738" data-line="4" id="l2.738.4"></span>αὐτῷ κίνησιν ἀπολείπεσθαι, καθάπερ ἐπὶ τῶν ὀδόντων
<span class="lb" data-page="2.738" data-line="5" id="l2.738.5"></span>ἔχει. ἀλλ’ ὅτι γε οὐ συμπεφύκασιν οὗτοι τοῖς φατνίοις, οἱ
<span class="lb" data-page="2.738" data-line="6" id="l2.738.6"></span>ἐξαιρούμενοί τε καὶ αὐτομάτως ἐκπίπτοντες δηλοῦσιν. ἐπεὶ
<span class="lb" data-page="2.738" data-line="7" id="l2.738.7"></span>δὲ περί τε τῶν διαφορῶν καὶ τῶν εἰδῶν ἁπάντων τῶν κατὰ
<span class="lb" data-page="2.738" data-line="8" id="l2.738.8"></span>τὸ ἄρθρον εἴπομεν, ἐφεξῆς ἂν εἴη καιρὸς περὶ τῆς συμφύσεως
<span class="lb" data-page="2.738" data-line="9" id="l2.738.9"></span>εἰπεῖν. εἰσὶ δὲ καὶ ταύτης δύο μὲν αἱ πρῶται διαφοραί.
<span class="lb" data-page="2.738" data-line="10" id="l2.738.10"></span>τὰ μὲν γὰρ ἀλλήλοις, τὰ δὲ δι’ ἄλλων συμφύεται·
<span class="lb" data-page="2.738" data-line="11" id="l2.738.11"></span>ἀλλήλοις μὲν τὰ χαυνότερά τε καὶ μαλακώτερα, δι’ ἄλλων
<span class="lb" data-page="2.738" data-line="12" id="l2.738.12"></span>δὲ τὰ ξηρότερά τε καὶ πυκνότερα. ταύτης δ’ αὐτῆς τῆς
<span class="lb" data-page="2.738" data-line="13" id="l2.738.13"></span>δι’ ἄλλων συμφύσεως τρεῖς εἰσιν αἱ πᾶσαι διαφοραί. ὀνόματα
<span class="lb" data-page="2.738" data-line="14" id="l2.738.14"></span>δ’ αὐτῶν οὐκ ἔστι παλαιά. τῷ μέντοι βουλομένῳ
<span class="lb" data-page="2.738" data-line="15" id="l2.738.15"></span>τοῖς νεωτέρων χρήσασθαι καλεῖν ἔξεστι συγχόνδρωσιν μὲν
<span class="lb" data-page="2.738" data-line="16" id="l2.738.16"></span>τὴν διὰ χόνδρου σύμφυσιν, συννεύρωσιν δὲ τὴν διὰ νεύρου,
<span class="lb" data-page="2.738" data-line="17" id="l2.738.17"></span>συσσάρκωσιν δὲ τὴν διὰ σαρκός. ἐπεὶ δὲ καὶ τοῦ τῶν
<span class="pb" data-page="2.739" id="p2.739"></span>
<span class="lb" data-page="2.739" data-line="1" id="l2.739.1"></span>νεύρων ὀνόματος ἐμνημονεύσαμεν, καλῶς ἂν ἔχοι καὶ περὶ.
<span class="lb" data-page="2.739" data-line="2" id="l2.739.2"></span>τούτων διορίζεσθαι. τρία τοίνυν εἶναι τῶν νεύρων ἔφασαν
<span class="lb" data-page="2.739" data-line="3" id="l2.739.3"></span>γένη· κωλύει δὲ οὐδὲν ἢ διαφορὰς ἢ εἴδη προσαγορεύειν
<span class="lb" data-page="2.739" data-line="4" id="l2.739.4"></span>αὐτά. καλοῦσι δὲ τὰ μέν τινα προαιρετικὰ, τὰ ἐξ ἐγκεφάλου
<span class="lb" data-page="2.739" data-line="5" id="l2.739.5"></span>καὶ νωτιαίου πεφυκότα· τὰ δέ τινα συνδετικά·
<span class="lb" data-page="2.739" data-line="6" id="l2.739.6"></span>τούτων δὲ ἡ γένεσις ἐκ τῶν ὀστῶν. ἡ τρίτη δὲ αὐτῶν διαφορὰ
<span class="lb" data-page="2.739" data-line="7" id="l2.739.7"></span>καλεῖται μὲν τένων, ἐκφύεται δὲ ἐκ μυός. ἵνα δὲ οὖν
<span class="lb" data-page="2.739" data-line="8" id="l2.739.8"></span>μηδ’ ἐνταῦθά τις ἀσάφεια γένηται διὰ τὴν ὁμωνυμίαν, ὅσα
<span class="lb" data-page="2.739" data-line="9" id="l2.739.9"></span>μὲν ἐξ ἐγκεφάλου καὶ νωτιαίου φύεται, νεῦρα ταῦτα προσαγορεύομεν
<span class="lb" data-page="2.739" data-line="10" id="l2.739.10"></span>προαιρετικά· ὅσα δὲ ἐκ μυῶν, τένοντας· ὅσα δὲ
<span class="lb" data-page="2.739" data-line="11" id="l2.739.11"></span>ἐξ ὀστῶν, συνδέσμους. ἐπὶ ταύτῃ τῶν ὀνομάτων τῇ συνθήκῃ
<span class="lb" data-page="2.739" data-line="12" id="l2.739.12"></span>καιρὸς ἂν εἴη λέγειν ἤδη περὶ τῶν ὀστῶν ἰδίᾳ καθ’
<span class="lb" data-page="2.739" data-line="13" id="l2.739.13"></span>ἕκαστον, ἀρξαμένους ἀπὸ τοῦ κρανίου. καλοῦσι γὰρ οὕτω
<span class="lb" data-page="2.739" data-line="14" id="l2.739.14"></span>τὸ τῇς κεφαλῆς ὀστοῦν.
</p>
        </article>

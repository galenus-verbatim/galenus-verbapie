<article xmlns="http://www.w3.org/1999/xhtml" id="urn:cts:greekLit:tlg0057.tlg013.1st1K-grc1:5">
<span class="pb page1" data-page="2.796" id="p2.796"></span>
<span class="milestone ed1page page1" data-n="1.199" data-unit="ed1page" id="ed1page.1.199"></span>
<span class="milestone ed2page page1" data-n="4.230" data-unit="ed2page" id="ed2page.4.230"></span>
          <p>
<span class="lb" data-page="2.796" data-line="8" id="l2.796.8"></span>Ἡ δὲ τῶν εἰς τὰ πρόσω τοῦ θώρακος φερομένων
<span class="lb" data-page="2.796" data-line="9" id="l2.796.9"></span>τοιάδε. κατὰ μὲν τὸ μέσον ἀμφοῖν τοῖν μεροῖν τῆς
<span class="lb" data-page="2.796" data-line="10" id="l2.796.10"></span>ἐσχισμένης δίχα κοίλης ἡ ἐπὶ τὸ δεξιὸν μέρος τοῦ στέρνου
<span class="lb" data-page="2.796" data-line="11" id="l2.796.11"></span>φερομένη φλὲψ ἀποφύεται, κατὰ δὲ τὸ τῇδε μόριον τοῦ
<span class="lb" data-page="2.796" data-line="12" id="l2.796.12"></span>τῶν ἀριστερῶν ἡ ἑτέρα. φέρονται δὲ δι’ ὅλου τοῦ θώρακος
<span class="lb" data-page="2.796" data-line="13" id="l2.796.13"></span>ὑποτεταγμέναι τῷ στέρνῳ μέχρι τῆς ῥίζης ἑξῆς τοῦ ξιφοειδοῦς
<span class="lb" data-page="2.796" data-line="14" id="l2.796.14"></span>ὀνομαζομένου χόνδρου, καθ’ ἕκαστον μεσοπλεύριον
<span class="lb" data-page="2.796" data-line="15" id="l2.796.15"></span>ἀπόφυσιν ἑαυτῶν ποιούμεναι μικρὰν, καθ’ ἣν ἀναμίγνυνται
<span class="lb" data-page="2.796" data-line="16" id="l2.796.16"></span>τοῖς πέρασι τῆς κατὰ τὰ μεσοπλεύρια φλεβός· διεκπίπτει
<span class="lb" data-page="2.796" data-line="17" id="l2.796.17"></span>τέ τι μόριον αὐτῶν ἔξω τοῦ θώρακος εἰς τοὺς ὑποκειμένους
<span class="lb" data-page="2.796" data-line="18" id="l2.796.18"></span>μύας. αὗται δὲ αἱ παρὰ τὸν ξιφοειδῆ χόνδρον ἀνίσχουσαι
<span class="pb" data-page="2.797" id="p2.797"></span>
<span class="lb" data-page="2.797" data-line="1" id="l2.797.1"></span>τοῖς τιτθοῖς, ἀπονεμήσεις δοῦσαι τῷ λοιπῷ, φέρονται
<span class="lb" data-page="2.797" data-line="2" id="l2.797.2"></span>κάτω τοῖς ὀρθίοις ὑποφυόμεναι μυσὶ, <span class="milestone ed2page" data-n="4.231" data-unit="ed2page" id="ed2page.4.231"></span>εἰς
<span class="lb" data-page="2.797" data-line="3" id="l2.797.3"></span>οὓς καὶ πέμπουσί τινα μοῖραν. ὑφ’ ὧν αὐτῶν οὐκ ὀλίγη
<span class="lb" data-page="2.797" data-line="4" id="l2.797.4"></span>μοῖρα αὐτῶν εἰς ταὐτὸ ἥκει πέρασιν ἑτέρων φλεβῶν κάτωθεν
<span class="lb" data-page="2.797" data-line="5" id="l2.797.5"></span>ἄνω φερομένων, <span class="milestone ed1page" data-n="1.200" data-unit="ed1page" id="ed1page.1.200"></span>ὑπὲρ ὧν ἐν τοῖς ἑξῆς εἰρήσεται
<span class="lb" data-page="2.797" data-line="6" id="l2.797.6"></span>κατὰ τὴν διήγησιν τῶν κατὰ τὸ πλατὺ καλούμενον ὀστοῦν
<span class="lb" data-page="2.797" data-line="7" id="l2.797.7"></span>φλεβῶν. ἕτεραι δ’ ἐπιπολῆς ὑπὸ τῷ καθ’ ὑποχόνδρια δέρματι
<span class="lb" data-page="2.797" data-line="8" id="l2.797.8"></span>γεννῶνται φλέβες ἐξ ἐπιμιξίας μορίων ἀπό τε τῶν
<span class="lb" data-page="2.797" data-line="9" id="l2.797.9"></span>εἰρημένων φλεβῶν ἀνίσχειν ἔξω παρὰ τὸν ξιφοειδῆ χόνδρον,
<span class="lb" data-page="2.797" data-line="10" id="l2.797.10"></span>ἔτι τε τῶν ἐν τοῖς ταύτῃ μεσοπλευρίοις. αἷς αὖ πάλιν
<span class="lb" data-page="2.797" data-line="11" id="l2.797.11"></span>ἕτεραί τινες εἰς ταὐτὸν ἥκουσιν ἀπὸ τῶν βουβώνων ἀναφερόμεναι,
<span class="lb" data-page="2.797" data-line="12" id="l2.797.12"></span>περὶ ὧν εἰρήσεται κατὰ τὴν οἰκείαν τάξιν. αὕτη
<span class="lb" data-page="2.797" data-line="13" id="l2.797.13"></span>μὲν ἡ νομὴ τῶν φλεβῶν ἐστιν, ὅσαι τῆς κοίλης δίχα σχισθείσης
<span class="lb" data-page="2.797" data-line="14" id="l2.797.14"></span>ἀποφύονται, πρὶν ἅψασθαι τῶν κλειδῶν, κατ’
<span class="lb" data-page="2.797" data-line="15" id="l2.797.15"></span>ἐκεῖνο μάλιστα γενόμεναι τὸ χωρίον, ἐν ᾧ μέγας ἀδὴν κεῖται,
<span class="lb" data-page="2.797" data-line="16" id="l2.797.16"></span>προσαγορευόμενος ὑπὸ τῶν ἀνατομικῶν θυμός. ἔνθα
<span class="lb" data-page="2.797" data-line="17" id="l2.797.17"></span>καὶ ἄλλαι φλέβες μικραὶ, τινὲς μὲν ἀραχνοειδεῖς, τινὲς δὲ
<span class="pb" data-page="2.798" id="p2.798"></span>
<span class="lb" data-page="2.798" data-line="1" id="l2.798.1"></span>τριχοειδεῖς, εἰς αὐτόν τε τὸν ἀδένα καὶ τοὺς διαφράττοντας
<span class="lb" data-page="2.798" data-line="2" id="l2.798.2"></span>ὑμένας ἐμφύονται, τῆς κοίλης ἀποσχιζόμεναι. τινὲς δὲ μείζους
<span class="lb" data-page="2.798" data-line="3" id="l2.798.3"></span>μὲν τούτων, ἔτι δὲ καὶ αὗται μικραὶ, πρός τε τὸν
<span class="lb" data-page="2.798" data-line="4" id="l2.798.4"></span>περικάρδιον ἔρχονται χιτῶνα καὶ κατὰ τῆς ἄνω φερομένης
<span class="lb" data-page="2.798" data-line="5" id="l2.798.5"></span>ἀπὸ καρδίας ἀρτηρίας ἐκτείνονται.
</p>
        </article>

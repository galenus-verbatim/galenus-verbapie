<article xmlns="http://www.w3.org/1999/xhtml" id="urn:cts:greekLit:tlg0057.tlg014.1st1K-grc1:12">
<span class="pb page1" data-page="2.845" id="p2.845"></span>
<span class="milestone ed1page page1" data-n="1.206" data-unit="ed1page" id="ed1page.1.206"></span>
<span class="milestone ed2page page1" data-n="4.246" data-unit="ed2page" id="ed2page.4.246"></span>
          <p>
<span class="lb" data-page="2.845" data-line="16" id="l2.845.16"></span>Ἡ δὲ δευτέρα τῶν ἀπὸ τοῦ νωτιαίου συζυγία
<span class="lb" data-page="2.845" data-line="17" id="l2.845.17"></span>νεύρων ἐκ τῶν ὀπίσω μὲν ἀνίσχει καὶ αὐτὴ μερῶν, οὐ
<span class="pb" data-page="2.846" id="p2.846"></span>
<span class="lb" data-page="2.846" data-line="1" id="l2.846.1"></span>μὴν διὰ τρημάτων γέ τινων, καθάπερ ἡ πρώτη. χώρα γάρ
<span class="lb" data-page="2.846" data-line="2" id="l2.846.2"></span>τίς ἐστι καθ’ ἑκάτερον μέρος τῆς ἀκάνθης γυμνὴ τῶν κατὰ
<span class="lb" data-page="2.846" data-line="3" id="l2.846.3"></span>τοὺς σπονδύλους ὀστῶν ἐν τῷ μεταξὺ τοῦ τε πρώτου καὶ
<span class="lb" data-page="2.846" data-line="4" id="l2.846.4"></span>τοῦ δευτέρου, καθ’ ἣν ἐκφύεται τὰ νεῦρα, μέρει μέν τινι
<span class="lb" data-page="2.846" data-line="5" id="l2.846.5"></span>καὶ ταῦτα διὰ τῶν πλαγίων ἐπὶ τὰ πρόσω φερόμενα, συμπλεκόμενά
<span class="lb" data-page="2.846" data-line="6" id="l2.846.6"></span>τε τοῖς κατὰ τὴν πρώτην καὶ τρίτην συζυγίαν
<span class="lb" data-page="2.846" data-line="7" id="l2.846.7"></span>νεύροις, ὥσπερ καὶ ἡ τρίτη τοῖς ἀπ’ ἐγκεφάλου ἐκφυομένοις·
<span class="lb" data-page="2.846" data-line="8" id="l2.846.8"></span>ἡ πλείστη δ’ αὐτῶν μοῖρα τοῖς ὀπίσω τοῦ τραχήλου
<span class="lb" data-page="2.846" data-line="9" id="l2.846.9"></span>διανέμεται μυσὶν, ἀφ’ ὧν αἱ τῶν πρώτων σπονδύλων πρὸς
<span class="lb" data-page="2.846" data-line="10" id="l2.846.10"></span>ἀλλήλους τε καὶ τὴν κεφαλὴν γίγνονται κινήσεις, μετὰ τοῦ
<span class="lb" data-page="2.846" data-line="11" id="l2.846.11"></span>καὶ διδόναι τι τοῖς πλατέσι μυσὶ τοῖς κινοῦσι τὰς γνάθους.
<span class="lb" data-page="2.846" data-line="12" id="l2.846.12"></span>ὅσον δ’ ὑπόλοιπον αὐτῶν ἐστιν, ἐπὶ τὴν κεφαλὴν ἀναφέρεται
<span class="lb" data-page="2.846" data-line="13" id="l2.846.13"></span>τοῦτο, τὴν ὀπίσω χώραν αὐτῆς ἅπασαν διαπλέκον,
<span class="lb" data-page="2.846" data-line="14" id="l2.846.14"></span>τά τε περὶ τὰ ὦτα μόρια, καὶ τὰ μέχρι τῆς κορυφῆς τε καὶ
<span class="lb" data-page="2.846" data-line="15" id="l2.846.15"></span>τῆς ἀρχῆς τοῦ βρέγματος. οὕτως μὲν καὶ τὸ εἰς πρόσω φερόμενον
<span class="lb" data-page="2.846" data-line="16" id="l2.846.16"></span>σχεδὸν καὶ αὐτὸ εἰς ἅπαν τὸ πρόσω τῆς κεφαλῆς
<span class="lb" data-page="2.846" data-line="17" id="l2.846.17"></span>μέρος διασπείρεται.
</p>
        </article>

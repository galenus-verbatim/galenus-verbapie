<article xmlns="http://www.w3.org/1999/xhtml" id="urn:cts:greekLit:tlg0057.tlg014.1st1K-grc1:15">
<span class="pb page1" data-page="2.849" id="p2.849"></span>
<span class="milestone ed1page page1" data-n="1.206" data-unit="ed1page" id="ed1page.1.206"></span>
<span class="milestone ed2page page1" data-n="4.247" data-unit="ed2page" id="ed2page.4.247"></span>
          <p>
<span class="lb" data-page="2.849" data-line="15" id="l2.849.15"></span><span class="milestone ed2page" data-n="4.248" data-unit="ed2page" id="ed2page.4.248"></span>Ὅσα δὲ καθ’ ἑκάστην εἰσὶν ἴδια,
<span class="lb" data-page="2.849" data-line="16" id="l2.849.16"></span>ταῦτα μὲν ἀκριβῶς καὶ ἐν ταῖς ἀνατομικαῖς ἐγχειρήσεσι
<span class="lb" data-page="2.849" data-line="17" id="l2.849.17"></span>προείρηται, νῦν δὲ καὶ κεφαλαιωδῶς ἐμὲ λέγειν, ὡς κατὰ
<span class="lb" data-page="2.849" data-line="18" id="l2.849.18"></span>δύναμιν μικροτάτῳ τῷ λόγῳ συλλαμβάνοντα, ἀναγκαῖόν
<span class="pb" data-page="2.850" id="p2.850"></span>
<span class="lb" data-page="2.850" data-line="1" id="l2.850.1"></span>ἐστιν. Οἱ μὲν πάντες ἐν τοῖς ἐμπροσθίοις τε καὶ πλαγίοις
<span class="lb" data-page="2.850" data-line="2" id="l2.850.2"></span>τοῦ τραχήλου μέρεσιν ὑπάρχουσι μύες, οἳ ἀπ’ αὐτῶν συζυγιῶν
<span class="lb" data-page="2.850" data-line="3" id="l2.850.3"></span>τὰ νεῦρα λαμβάνουσι, πλὴν τούτων μυῶν, εἰς οὓς
<span class="lb" data-page="2.850" data-line="4" id="l2.850.4"></span>ἀπὸ συζυγιῶν ἐξ ἐγκεφάλου ἐκφυομένων τι διανέμεσθαι
<span class="lb" data-page="2.850" data-line="5" id="l2.850.5"></span>προειρήκαμεν. Καὶ προεγνωσμένων τούτων, εὔδηλον ἤδη
<span class="lb" data-page="2.850" data-line="6" id="l2.850.6"></span>τὸ καθ’ ἑκάστην τῶν ἐφεξῆς συζυγιῶν ἴδιον, ᾧ πρόσεχε τὸν
<span class="lb" data-page="2.850" data-line="7" id="l2.850.7"></span>νοῦν. Ἀπὸ μὲν τῆς τετάρτης, ἥτις ἐκφύεται μεταξὺ τοῦ τρίτου
<span class="lb" data-page="2.850" data-line="8" id="l2.850.8"></span>καὶ τετάρτου σπονδύλου, βραχὺ πάντη νεύριον ἐν πιθήκοις
<span class="lb" data-page="2.850" data-line="9" id="l2.850.9"></span>ἐπὶ τὴν ἑξῆς ἀφικνεῖται συζυγίαν, ἀναμιγνύμενον αὐτῇ,
<span class="lb" data-page="2.850" data-line="10" id="l2.850.10"></span>καθ’ ὃ πρῶτον ἀνίσχει ἐν τοῖς δ’ ἄλλοις ζώοις μὴ πολλάκις
<span class="lb" data-page="2.850" data-line="11" id="l2.850.11"></span>δὴ ταύτην ἀνάμιξιν γίνεσθαι συνορῶμεν. ἀπὸ δὲ ταύτης
<span class="lb" data-page="2.850" data-line="12" id="l2.850.12"></span>ἐφεξῆς ἡ πέμπτη συζυγία μετὰ τὸν τέταρτον σπόνδυλον
<span class="lb" data-page="2.850" data-line="13" id="l2.850.13"></span>ἐκφύεται· καὶ αὐτῆς ἓν μέν τι μόριον σμικρὸν εἰς τὸ
<span class="lb" data-page="2.850" data-line="14" id="l2.850.14"></span>κάταντες φέρεται, μελλῆσον, εἰ προσλάβοι τινὰ παρὰ τῶν
<span class="lb" data-page="2.850" data-line="15" id="l2.850.15"></span>ἑξῆς μόρια σμικρὰ, τὸ τοῦ διαφράγματος ἔσεσθαι νεῦρον.
<span class="lb" data-page="2.850" data-line="16" id="l2.850.16"></span>ἐκ μὲν γὰρ τῆς τετάρτης συζυγίας ἀραχνοειδῆ τινα μοῖραν
<span class="lb" data-page="2.850" data-line="17" id="l2.850.17"></span>τῷ διαφράγματι κατέπεμψεν ἡ φύσις· ἐκ δὲ τῆς πέμπτης
<span class="pb" data-page="2.851" id="p2.851"></span>
<span class="lb" data-page="2.851" data-line="1" id="l2.851.1"></span>ἀξιόλογον· εἶτα ἐκ τῆς ϛ΄ ἑτέραν, ἐλάττω μὲν ταύτης, μείζω
<span class="lb" data-page="2.851" data-line="2" id="l2.851.2"></span>δὲ τῆς πρώτης. ἕτερον δὲ μεῖζον τούτου ἐπὶ τὸ τῆς
<span class="lb" data-page="2.851" data-line="3" id="l2.851.3"></span>ὠμοπλάτης ὑψηλὸν ἀναφέρεται, τὸ δὲ λοιπὸν ἅπαν ἐν τῷ
<span class="lb" data-page="2.851" data-line="4" id="l2.851.4"></span>κοινῷ λόγῳ τῆς κατασχίσεως εἴρηται. τῶν δ’ ἐφεξῆς συζυγιῶν
<span class="lb" data-page="2.851" data-line="5" id="l2.851.5"></span>ἡ μὲν ἕκτη μετὰ τὸν πέμπτον, ἡ δὲ ἑβδόμη μετὰ
<span class="lb" data-page="2.851" data-line="6" id="l2.851.6"></span>τὸν ἕκτον, ἡ δὲ ὀγδόη μετὰ τὸν ἕβδομον ἀνίσχει σπόνδυλον,
<span class="lb" data-page="2.851" data-line="7" id="l2.851.7"></span>ἐκ τῶν κοινῶν, ὡς εἴρηται, τρημάτων, ἐπιμιγνύμεναι δ’ ἀλλήλαις
<span class="lb" data-page="2.851" data-line="8" id="l2.851.8"></span>ἐπί τε τὰ σιμὰ τῶν ὠμοπλατῶν φέρονται καὶ τὸν
<span class="lb" data-page="2.851" data-line="9" id="l2.851.9"></span>βραχίονα διὰ τῆς μασχάλης.
</p>
        </article>

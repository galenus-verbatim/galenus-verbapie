<article xmlns="http://www.w3.org/1999/xhtml" id="urn:cts:greekLit:tlg0057.tlg015.1st1K-grc1:3">
<span class="pb page1" data-page="2.862" id="p2.862"></span>
<span class="milestone ed1page page1" data-n="1.207" data-unit="ed1page" id="ed1page.1.207"></span>
<span class="milestone ed2page page1" data-n="5.356" data-unit="ed2page" id="ed2page.5.356"></span>
          <p>
<span class="lb" data-page="2.862" data-line="17" id="l2.862.17"></span>Ζητήσωμεν οὖν ἤδη τὸ τῆς ὀσφρήσεως ὄργανον,
<span class="pb" data-page="2.863" id="p2.863"></span>
<span class="lb" data-page="2.863" data-line="1" id="l2.863.1"></span>ἀρξάμενοι μὲν ἀπὸ τῆς τῶν συνεχῶν κατασκευῆς τοῖς
<span class="lb" data-page="2.863" data-line="2" id="l2.863.2"></span>μυκτῆρσι μορίων, ἑξῆς δὲ τούτοις ἐπισκεψάμενοι τὰ τῆς
<span class="lb" data-page="2.863" data-line="3" id="l2.863.3"></span>ἐνεργείας ἴδια συμβεβηκότα. ἐπεὶ τοίνυν ἐν τοῖς κατὰ τὴν
<span class="lb" data-page="2.863" data-line="4" id="l2.863.4"></span>ῥῖνα πόροις ὑποτέταται τοῖς ὀστοῖς ὁ χιτὼν ἐκεῖνος, ὃν
<span class="lb" data-page="2.863" data-line="5" id="l2.863.5"></span>καὶ τῇ φύσει καὶ τῇ συνεχείᾳ τὸν αὐτὸν ἔφην εἶναι τῷ
<span class="lb" data-page="2.863" data-line="6" id="l2.863.6"></span>κατά τε τὸ στόμα καὶ τὴν γλῶτταν καὶ τὴν φάρυγγα,
<span class="lb" data-page="2.863" data-line="7" id="l2.863.7"></span>πλήν γε ὅτι λεπτομερής ἐστιν, ἢ τοῦτο αἰσθητήριον εἶναι
<span class="lb" data-page="2.863" data-line="8" id="l2.863.8"></span>χρὴ νομίζειν ὀσμῶν, ἢ τὸ τῆς ῥινὸς ὀστοῦν· οὐδὲν γὰρ
<span class="lb" data-page="2.863" data-line="9" id="l2.863.9"></span>ἄλλο τρίτον ἐνταῦθα μόριόν ἐστιν. ἀλλὰ τῷ μὲν τῆς ῥινὸς
<span class="lb" data-page="2.863" data-line="10" id="l2.863.10"></span>ὀστῷ μὴ ὅτι τῆς ὀσφρητικῆς, ἀλλ’ οὐδὲ τῆς ἁπτικῆς
<span class="lb" data-page="2.863" data-line="11" id="l2.863.11"></span>αἰσθήσεως μέτεστιν. ὁ δ’ ὑποτεταμένος ἔνδον χιτὼν
<span class="lb" data-page="2.863" data-line="12" id="l2.863.12"></span>ὁμοιότατος μὲν ὑπάρχει τῷ κατὰ τὸν οὐρανίσκον τε καὶ
<span class="lb" data-page="2.863" data-line="13" id="l2.863.13"></span>τὴν ὑπερῴαν, καὶ ταύτῃ γε ἀδύνατον αὐτῷ πλεονεκτεῖν
<span class="lb" data-page="2.863" data-line="14" id="l2.863.14"></span>ἐκείνων εἰς ἀκρίβειαν αἰσθήσεως, ἠδύνατο μέντοι μεγέθει
<span class="lb" data-page="2.863" data-line="15" id="l2.863.15"></span>μόνῳ νεύρων πλεονεκτῆσαι, καθάπερ ἡ γλῶττα. φαίνεταί
<span class="lb" data-page="2.863" data-line="16" id="l2.863.16"></span>γε μὴν οὐδὲ ταῦτα, οὐ τὸ πλέον ἔχων, ἀλλ’ ὅσον ἀναγκαῖον
<span class="lb" data-page="2.863" data-line="17" id="l2.863.17"></span>εἰς αἴσθησιν ἁπτικὴν, τοσοῦτον νεύρων μετειληφώς. καὶ
<span class="lb" data-page="2.863" data-line="18" id="l2.863.18"></span>μὲν δὴ καὶ αὐτοῦ τοῦ χιτῶνος ἡ φύοις οὐ κατὰ τὴν τῶν
<span class="lb" data-page="2.863" data-line="19" id="l2.863.19"></span>αἰσθητηρίων οὐσίαν ἐστὶν, ὥσπερ αἱ λοιπαί. τὸ μὲν γὰρ
<span class="pb" data-page="2.864" id="p2.864"></span>
<span class="lb" data-page="2.864" data-line="1" id="l2.864.1"></span>τῆς ὄψεως ὄργανον φωτοειδές· τὸ δὲ τῆς ἀκοῆς ἀερῶδες·
<span class="lb" data-page="2.864" data-line="2" id="l2.864.2"></span>ὥσπερ τὸ τῆς γεύσεως ὑγρὸν καὶ σπογγοειδές· τὸ δὲ τῆς
<span class="lb" data-page="2.864" data-line="3" id="l2.864.3"></span>ἁφῆς σκληρὸν καὶ γεῶδες· προπαρασκευασθέντος ἑκάστου
<span class="lb" data-page="2.864" data-line="4" id="l2.864.4"></span>τῶν ὀργάνων ὑπὸ τῆς φύσεως εἰς ὁμοιότητα τῶν αἰσθητῶν.
<span class="lb" data-page="2.864" data-line="5" id="l2.864.5"></span>ἐχρῆν οὖν καὶ τὸ τῶν ὀσμῶν αἰσθητήριον ἀτμοειδὲς ὑπάρχειν,
<span class="lb" data-page="2.864" data-line="6" id="l2.864.6"></span>οὐ σκληρὸν καὶ γεῶδες, ὁποῖόν ἐστιν ὁ κατὰ τοὺς
<span class="lb" data-page="2.864" data-line="7" id="l2.864.7"></span>μυκτῆρας χιτὼν, πρὸς τῷ τοιοῦτος εἶναι μηδὲ νεύρων
<span class="lb" data-page="2.864" data-line="8" id="l2.864.8"></span>ἀξιολόγων τυχὼν, ἃ πάντα ἂν ἔτυχε καὶ πρὸ τῆς γλώττης,
<span class="lb" data-page="2.864" data-line="9" id="l2.864.9"></span>ὡς ἂν καὶ τρίτην ἔχων τάξιν ἐν τοῖς αἰσθητικοῖς ὀργάνοις
<span class="lb" data-page="2.864" data-line="10" id="l2.864.10"></span>εἰς διάγνωσιν οὐσίας λεπτομεροῦς. τὸ μέν γε τῆς ὄψεως
<span class="lb" data-page="2.864" data-line="11" id="l2.864.11"></span>νεῦρον εἰς τοσοῦτον ἥκει μεγέθους, ὥστε τοῦ κατιόντος
<span class="lb" data-page="2.864" data-line="12" id="l2.864.12"></span>εἰς τὸ στόμα τῆς γαστρὸς μεῖζον εἶναι πολὺ, καίτοι οὐκ
<span class="lb" data-page="2.864" data-line="13" id="l2.864.13"></span>εἰς ὅλον διανεμόμενον τὸν ὀφθαλμὸν, ἀλλ’ ἐπὶ μόνον ἧκον
<span class="lb" data-page="2.864" data-line="14" id="l2.864.14"></span>τὸ κρυσταλλοειδὲς σῶμα· τοῦτο γὰρ ἐδείχθη τὸ κυριώτατον
<span class="lb" data-page="2.864" data-line="15" id="l2.864.15"></span>ὄργανον τῆς ὄψεως. ὅ γε μὴν ἀκουστικὸς πόρος, βραχύτατον
<span class="lb" data-page="2.864" data-line="16" id="l2.864.16"></span>ἔχων τὸ ἔνδον πέρας, ὃ τοῦ νεύρου ψαύει, παχὺ καὶ
<span class="lb" data-page="2.864" data-line="17" id="l2.864.17"></span>οὗτος κατὰ τὴν τοῦ μεγέθους ἀναλογίαν εἴληφε νεῦρον.
<span class="pb" data-page="2.865" id="p2.865"></span>
<span class="lb" data-page="2.865" data-line="1" id="l2.865.1"></span>οὐ μὴν οὐδὲ ἡ γλῶττα μικρῶν μετέσχεν τῶν ἐξ ἐγκεφάλου
<span class="lb" data-page="2.865" data-line="2" id="l2.865.2"></span>νεύρων. <span class="milestone ed2page" data-n="5.357" data-unit="ed2page" id="ed2page.5.357"></span>οὐκοῦν οὐδὲ τὸ τῶν ὀσμῶν αἰσθητήριον
<span class="lb" data-page="2.865" data-line="3" id="l2.865.3"></span>ἔσχεν ἄν ποτε ἰσχνὸν, ὁποῖόν ἐστι τὸ κατὰ τὸν τῆς ῥινὸς
<span class="lb" data-page="2.865" data-line="4" id="l2.865.4"></span>χιτῶνα. καὶ μὲν δὴ καὶ ἀτμοειδὲς ἀναγκαῖον ὑπάρχειν αὐτό·
<span class="lb" data-page="2.865" data-line="5" id="l2.865.5"></span>τοιαύτη γὰρ ἡ τῶν ὀσμῶν οὐσία. ταύτῃ μὲν οὖν καὶ ἡμᾶς
<span class="lb" data-page="2.865" data-line="6" id="l2.865.6"></span>ἀπάγει τῶν κατὰ τοὺς μυκτῆρας χωρίων, ἀπὸ τῆς κατασκευῆς
<span class="lb" data-page="2.865" data-line="7" id="l2.865.7"></span>τὴν ἔνδειξιν τοῦ ζητουμένου λαμβάνοντας. ἐφεξῆς ἀπὸ
<span class="lb" data-page="2.865" data-line="8" id="l2.865.8"></span>τῶν ἰδίων τῆς ἐνεργείας ἐπισκεπτομένοις φαίνεται οὐδεμία
<span class="lb" data-page="2.865" data-line="9" id="l2.865.9"></span>γιγνομένη διάγνωσις ὀσμῶν ἄνευ τῆς εἰσπνοῆς, καίτοι γ’
<span class="lb" data-page="2.865" data-line="10" id="l2.865.10"></span>ἐνίοτε πεπληρωμένων τῶν πόρων τῆς ῥινὸς ἀτμοῦ σφοδροτάτην
<span class="lb" data-page="2.865" data-line="11" id="l2.865.11"></span>ἔχοντος δύναμιν. ἐὰν οὖν τις ἐν οἴκῳ σμικροτάτῳ θυμιάσας
<span class="lb" data-page="2.865" data-line="12" id="l2.865.12"></span>ἄσφαλτον, ἢ κασίαν, ἢ σμύρναν, ἢ λιβανωτὸν, ἢ
<span class="lb" data-page="2.865" data-line="13" id="l2.865.13"></span>στύρακα, καὶ πληρώσας ὀσμῆς ἰσχυροτάτης αὐτὸν, εἰσελθὼν
<span class="lb" data-page="2.865" data-line="14" id="l2.865.14"></span>ἀποπειρῷτο διὰ πολλοῦ χρόνου ποιούμενος τὴν εἰσπνοὴν,
<span class="lb" data-page="2.865" data-line="15" id="l2.865.15"></span>εἴσεται τοῦ λεγομένου τὴν ἀλήθειαν, ἐν μὲν τῷ τῆς εἰσπνοῆς
<span class="lb" data-page="2.865" data-line="16" id="l2.865.16"></span>χρόνῳ μόνῳ τῆς ὀσμῆς αἰσθανόμενος, ἐν δὲ τῷ λοιπῷ
<span class="pb" data-page="2.866" id="p2.866"></span>
<span class="lb" data-page="2.866" data-line="1" id="l2.866.1"></span>παντὶ μηδεμίαν ἔχων αὐτοῦ διάγνωσιν, καίτοι γε πληρωμένων
<span class="lb" data-page="2.866" data-line="2" id="l2.866.2"></span>τῶν πόρων τῆς ῥινός. οὕτω δὲ, κᾂν ἐνστάξῃς εἰς
<span class="lb" data-page="2.866" data-line="3" id="l2.866.3"></span>τοὺς μυκτῆρας ὁτιοῦν ἔχον ἰσχυρὰν ὀδμὴν, ἐν ἐκείνῳ μόνῳ
<span class="lb" data-page="2.866" data-line="4" id="l2.866.4"></span>τὴν διάγνωσιν αὐτοῦ λήψῃ, καθ’ ὃν εἰσπνέομεν. ἔοικεν οὖν
<span class="lb" data-page="2.866" data-line="5" id="l2.866.5"></span>ἕτερόν τι μόριον εἶναι τὸ τῶν ὀδμῶν διαγνωστικὸν, ἔνδον
<span class="lb" data-page="2.866" data-line="6" id="l2.866.6"></span>που τεταγμένον ἐν βαθυτέρῳ τοῦ σώματος, οὐ πρόχειρον
<span class="lb" data-page="2.866" data-line="7" id="l2.866.7"></span>οὕτως, οὐδ’ ἐκτὸς, ὡς ὁ κατὰ τὴν ῥῖνα χιτών· ἀλλ’ ὡς ἐν
<span class="lb" data-page="2.866" data-line="8" id="l2.866.8"></span>τοῖς περὶ τῆς εἰσπνοῆς λόγοις ἐμάθομεν, ὡς ὁ μὲν θώραξ
<span class="lb" data-page="2.866" data-line="9" id="l2.866.9"></span>ὑπό τινων μυῶν διαστέλλοιτο, συνέποιτο δὲ ὁ πνεύμων
<span class="lb" data-page="2.866" data-line="10" id="l2.866.10"></span>αὐτῷ, κᾄπειτα ἐξ ἀνάγκης τῷδε κατὰ τὸ συνεχὲς ὁ ἔξωθεν
<span class="lb" data-page="2.866" data-line="11" id="l2.866.11"></span>ἀὴρ διά τε τῆς τραχείας ἀρτηρίας καὶ τῆς φάρυγγος
<span class="lb" data-page="2.866" data-line="12" id="l2.866.12"></span>καὶ τοῦ στόματος καὶ τῆς ῥινός. εἴπερ οὖν ὁ
<span class="lb" data-page="2.866" data-line="13" id="l2.866.13"></span>κατὰ τὴν ῥῖνα χιτὼν οὐκ ἔστι τῆς ὀσφρήσεως ὄργανον, ἑξῆς
<span class="lb" data-page="2.866" data-line="14" id="l2.866.14"></span>ἐπισκεπτέον ἡμῖν περὶ τοῦ κατὰ τὸν οὐρανίσκον, εἶθ’ ἑξῆς
<span class="lb" data-page="2.866" data-line="15" id="l2.866.15"></span>φάρυγγός τε καὶ τραχείας ἀρτηρίας. ὁ μὲν δὴ κατὰ τὸν
<span class="lb" data-page="2.866" data-line="16" id="l2.866.16"></span>οὐρανίσκον χιτὼν οὐκ ἂν εἴη τὸ τῆς ὀσφρήσεως ὄργανον,
<span class="lb" data-page="2.866" data-line="17" id="l2.866.17"></span>εἴ γε τοῖς ἐμφράξασι μὲν τοὺς μυκτῆρας ἢ καὶ σφίγξασι ﻿
<span class="pb" data-page="2.867" id="p2.867"></span>
<span class="lb" data-page="2.867" data-line="1" id="l2.867.1"></span>διὰ τῶν δακτύλων τὰ τῆς ῥινὸς πτερύγια καὶ κλείσασιν
<span class="lb" data-page="2.867" data-line="2" id="l2.867.2"></span>ἀμφοτέρους τοὺς πόρους, ἀναπνέουσι δὲ ἐν τῷδε διὰ τοι
<span class="lb" data-page="2.867" data-line="3" id="l2.867.3"></span>στόματος οὐδεμία τῶν ὀσμῶν αἴσθησις γίνεται. διὰ δὲ
<span class="lb" data-page="2.867" data-line="4" id="l2.867.4"></span>ταῦτα καὶ τὴν φάρυγγα καὶ τὴν τραχεῖαν ἀρτηρίαν οὐχ
<span class="lb" data-page="2.867" data-line="5" id="l2.867.5"></span>ὑποληπτέον ὑπάρχειν αὐτό.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg016.1st1K-grc1:5">
<span class="pb page1" data-page="2.894" id="p2.894"></span>
<span class="milestone ed1page page1" data-n="1.211" data-unit="ed1page" id="ed1page.1.211"></span>
<span class="milestone ed2page page1" data-n="4.278" data-unit="ed2page" id="ed2page.4.278"></span>
          <p>
<span class="lb" data-page="2.894" data-line="16" id="l2.894.16"></span><span class="milestone ed2page" data-n="4.279" data-unit="ed2page" id="ed2page.4.279"></span>Ἀπὸ τῆς κοίλης φλεβὸς καὶ τῆς ἐπικειμένης
<span class="lb" data-page="2.894" data-line="17" id="l2.894.17"></span>ἀρτηρίας τῆς μεγάλης ἀποφύονται δύο μὲν φλέβες, δύο
<span class="lb" data-page="2.894" data-line="18" id="l2.894.18"></span>δὲ ἀρτηρίαι, μία ἑκατέρωθεν, φλὲψ μὲν ἀπὸ τῆς κοίλης φλεβὸς,
<span class="pb" data-page="2.895" id="p2.895"></span>
<span class="lb" data-page="2.895" data-line="1" id="l2.895.1"></span>ἀρτηρία δὲ ἀπὸ τῆς ἀρτηρίας. εἶτα ἡ μὲν ἀπὸ τῶν δεξιῶν εἰς
<span class="lb" data-page="2.895" data-line="2" id="l2.895.2"></span>τὰ δεξιὰ, ἡ δὲ ἀπὸ τῶν ἀριστερῶν εἰς τὸ ἀριστερὸν μέρος
<span class="lb" data-page="2.895" data-line="3" id="l2.895.3"></span>τῆς μήτρας ἐνεχθεῖσα, πρὸ μὲν τῆς εἰς αὐτὴν ἐμφύσεως
<span class="lb" data-page="2.895" data-line="4" id="l2.895.4"></span>ἀποσχίδας εἰς τοὺς διδύμους ἐκτείνει· μετὰ ταῦτα δὲ ἤδη
<span class="lb" data-page="2.895" data-line="5" id="l2.895.5"></span>εἰς τὸ σῶμα τῆς μήτρας καταφύεται, καὶ τοῦτο διαπλέκει.
<span class="lb" data-page="2.895" data-line="6" id="l2.895.6"></span>ταῦτα μὲν δὴ τὰ τέτταρα ἀγγεῖα μικρὸν ὑποκάτω κεῖται
<span class="lb" data-page="2.895" data-line="7" id="l2.895.7"></span>τῶν ὑπὸ τοὺς νεφρούς· πολλῷ δὲ μείζους αἱ φλέβες τῶν
<span class="lb" data-page="2.895" data-line="8" id="l2.895.8"></span>ἀρτηριῶν. ἕτερα δὲ τέτταρα οὐκ ἐπὶ πασῶν γυναικῶν,
<span class="lb" data-page="2.895" data-line="9" id="l2.895.9"></span>ἀλλ’ ἔστιν ἐφ’ ὧν, φησὶν Ἡρόφιλος, τῶν ἐπὶ τοὺς νεφροὺς
<span class="lb" data-page="2.895" data-line="10" id="l2.895.10"></span>ἰόντων ἀποφυόμενα, εἰς τὴν μήτραν ἐμβάλλει, ὅπερ ἐπὶ
<span class="lb" data-page="2.895" data-line="11" id="l2.895.11"></span>μὲν τῶν ἄλλων ζώων οὐχ εὗρον πλὴν σπανίως ἐν πιθήκοις.
<span class="lb" data-page="2.895" data-line="12" id="l2.895.12"></span>οὐ μὴν ἀπιστῶ τὸ πολλάκις εὑρεῖν αὐτὰ ἐπὶ γυναικῶν
<span class="lb" data-page="2.895" data-line="13" id="l2.895.13"></span>τὸν Ἡρόφιλον· ἱκανὸς γὰρ ἦν τά τε ἄλλα τῆς τέχνης, καὶ
<span class="lb" data-page="2.895" data-line="14" id="l2.895.14"></span>τῶν δι’ ἀνατομῆς γινωσκομένων ἐπὶ τὸ ἀκριβέστατον ἥκων,
<span class="lb" data-page="2.895" data-line="15" id="l2.895.15"></span>καὶ τὴν πλείστην ἐπίγνωσιν οὐκ ἐπὶ ἀλόγων ζώων, καθάπερ
<span class="lb" data-page="2.895" data-line="16" id="l2.895.16"></span>οἱ πολλοὶ, ἀλλ’ ἐπ’ αὐτῶν τῶν ἀνθρώπων πεποιημένος.
<span class="lb" data-page="2.895" data-line="17" id="l2.895.17"></span>οὗτος δὲ καὶ ὑμέσιν ἐμφύεσθαι τὰ τρέφοντα τὴν μήτραν
<span class="lb" data-page="2.895" data-line="18" id="l2.895.18"></span>ἀγγεῖά φησι, ὧν λέγομεν ἐξηρτῆσθαι κύστιν, καὶ γίγνεσθαι
<span class="pb" data-page="2.896" id="p2.896"></span>
<span class="lb" data-page="2.896" data-line="1" id="l2.896.1"></span>τοὺς ὑμένας ἀεὶ παχυτέρους τε καὶ σκληροτέρους καὶ τυλωδεστέρους
<span class="lb" data-page="2.896" data-line="2" id="l2.896.2"></span>ταῖς πλείω κυησάσαις. ταῦτα δὲ καὶ ἐπὶ τῶν
<span class="lb" data-page="2.896" data-line="3" id="l2.896.3"></span>ἄλλων φαίνεται ζώων. καὶ μὴν ἕτεραί τινες ἀρτηρίαι καὶ
<span class="lb" data-page="2.896" data-line="4" id="l2.896.4"></span>φλέβες ἑκατέρωθεν τῆς μήτρας ἐμφύονται παρὰ τὸν αὐχένα,
<span class="lb" data-page="2.896" data-line="5" id="l2.896.5"></span>ἀπὸ τῆς εἰς τὸ αἰδοῖόν τε καὶ τὴν ἕδραν ἡκούσης μεμερισμέναι.
<span class="lb" data-page="2.896" data-line="6" id="l2.896.6"></span>τοιοῦτος μὲν δὴ καὶ ὁ περὶ <span class="milestone ed1page" data-n="1.212" data-unit="ed1page" id="ed1page.1.212"></span>τῶν τρεφόντων
<span class="lb" data-page="2.896" data-line="7" id="l2.896.7"></span>καὶ πλεκόντων τὴν μήτραν ἀγγείων λόγος.
</p>
        </article>

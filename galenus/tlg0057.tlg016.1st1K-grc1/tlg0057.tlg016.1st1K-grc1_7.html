<article xmlns="http://www.w3.org/1999/xhtml" id="urn:cts:greekLit:tlg0057.tlg016.1st1K-grc1:7">
<span class="pb page1" data-page="2.897" id="p2.897"></span>
<span class="milestone ed1page page1" data-n="1.212" data-unit="ed1page" id="ed1page.1.212"></span>
<span class="milestone ed2page page1" data-n="4.279" data-unit="ed2page" id="ed2page.4.279"></span>
          <p>
<span class="lb" data-page="2.897" data-line="5" id="l2.897.5"></span>Ὁ δὲ αὐχὴν τῆς μήτρας, μυώδης ὢν, ἐκ σαρκὸς
<span class="lb" data-page="2.897" data-line="6" id="l2.897.6"></span>γέγονε σκληρᾶς τε καὶ χονδρώδους, καὶ ἀεὶ σκληρότερος
<span class="lb" data-page="2.897" data-line="7" id="l2.897.7"></span>ἑαυτοῦ γίνεται καὶ χονδρώδης τῷ χρόνῳ, ὥστε, ὅσαι
<span class="lb" data-page="2.897" data-line="8" id="l2.897.8"></span>πολλά γε ἐκύησαν, ἢ πρεσβύτιδες ἤδη εἰσὶν, ἱκανῶς ταύταις
<span class="lb" data-page="2.897" data-line="9" id="l2.897.9"></span>ὁ αὐχὴν σκληρός τε καὶ χονδρώδης. εἰκάζει δὲ αὐτοῦ
<span class="lb" data-page="2.897" data-line="10" id="l2.897.10"></span>τὴν φύσιν ὁ Ἡρόφιλος <span class="milestone ed2page" data-n="4.280" data-unit="ed2page" id="ed2page.4.280"></span>βρόγχου τῷ ἄκρῳ. τρῆμα
<span class="lb" data-page="2.897" data-line="11" id="l2.897.11"></span>δὲ ἔχει ὁ αὐχὴν οὗτος, δι’ οὗ κενοῦται μὲν τὸ θῆλυ τὰ
<span class="lb" data-page="2.897" data-line="12" id="l2.897.12"></span>ἐπιμήνια, λαμβάνει δὲ πρὸς ἑαυτὴν ἡ γυνὴ τοῦ ἄῤῥενος
<span class="lb" data-page="2.897" data-line="13" id="l2.897.13"></span>τὴν γονὴν, ἔξεισί τε τῆς μήτρας δι’ αὐτοῦ τὸ ἔμβρυον.
<span class="lb" data-page="2.897" data-line="14" id="l2.897.14"></span>ἄπιστον γὰρ ὁ πόρος οὗτος εὐρύτητος κατὰ καιρὸν παραλλάττει,
<span class="lb" data-page="2.897" data-line="15" id="l2.897.15"></span>ὃς πυρῆνα μὲν μήλης ἐπιδέχεται, ἢ βραχύ τι τούτου
<span class="lb" data-page="2.897" data-line="16" id="l2.897.16"></span>παχύτερον ἐν τῷ ἄλλῳ παντὶ χρόνῳ· κυούσης δὲ
<span class="lb" data-page="2.897" data-line="17" id="l2.897.17"></span>τῆς γυναικὸς, σφόδρα μέμυκε, καὶ οὐδὲν ἂν παραδέξαιτο.
<span class="pb" data-page="2.898" id="p2.898"></span>
<span class="lb" data-page="2.898" data-line="1" id="l2.898.1"></span>ἀπολυομένου δὲ τῆς μήτρας τοῦ ἐμβρύου, αἱ ὠδῖνες ἐπὶ πολὺ
<span class="lb" data-page="2.898" data-line="2" id="l2.898.2"></span>διϊστῶσιν αὐτὸν, θαῦμα καὶ ἀκοῦσαι, καὶ τὸ ζῶον ὅλον
<span class="lb" data-page="2.898" data-line="3" id="l2.898.3"></span>ταύτῃ δίεισιν. περαίνει δὲ αὐτὴν οὗτος εἰς τὸν γυναικεῖον
<span class="lb" data-page="2.898" data-line="4" id="l2.898.4"></span>κόλπον οὐκ ὀρθὸς, οὐδὲ εὐθὺς ἐπὶ πασῶν, ἀλλὰ ἐκκλίνεται
<span class="lb" data-page="2.898" data-line="5" id="l2.898.5"></span>ἢ παραστρέφεται ἐπί τε τὰ ἀριστερὰ καὶ τὰ δεξιὰ
<span class="lb" data-page="2.898" data-line="6" id="l2.898.6"></span>καὶ τὰ ἄνω καὶ τὰ κάτω. περὶ δὲ τοῦ πρόσω καὶ ὀπίσω,
<span class="lb" data-page="2.898" data-line="7" id="l2.898.7"></span>ὅτι δὴ ὁμοίως ἁπάσαις ἔχει, ἤδη εἴρηται.
</p>
        </article>

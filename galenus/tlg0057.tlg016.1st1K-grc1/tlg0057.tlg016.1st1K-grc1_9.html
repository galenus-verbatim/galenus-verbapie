<article xmlns="http://www.w3.org/1999/xhtml" id="urn:cts:greekLit:tlg0057.tlg016.1st1K-grc1:9">
<span class="pb page1" data-page="2.899" id="p2.899"></span>
<span class="milestone ed1page page1" data-n="1.212" data-unit="ed1page" id="ed1page.1.212"></span>
<span class="milestone ed2page page1" data-n="4.280" data-unit="ed2page" id="ed2page.4.280"></span>
          <p>
<span class="lb" data-page="2.899" data-line="11" id="l2.899.11"></span>Οἱ δὲ ὄρχεις τοῦ θήλεος κεῖνται μὲν ἐκ
<span class="lb" data-page="2.899" data-line="12" id="l2.899.12"></span>πλαγίων τῆς μήτρας, εἷς ἑκατέρωθεν τοῦ πυθμένος, ἐγγὺς
<span class="lb" data-page="2.899" data-line="13" id="l2.899.13"></span>τῶν κεραιῶν, μεγέθει γε πολὺ μείους, ἢ τοῦ ἄῤῥενος, καὶ
<span class="lb" data-page="2.899" data-line="14" id="l2.899.14"></span>τῷ σχήματι δὲ καὶ τῷ συγκρίματι πάμπολυ διαφέρουσι.
<span class="lb" data-page="2.899" data-line="15" id="l2.899.15"></span>πλατεῖς μὲν γὰρ οὗτοι, στρογγύλοι δὲ καὶ προμήκεις ἐκεῖνοι·
<span class="lb" data-page="2.899" data-line="16" id="l2.899.16"></span>καὶ ἀδενοειδεῖς μὲν οὗτοι, ἁπαλόσαρκοι δὲ οἱ τοῦ ἄῤῥενος.
<span class="lb" data-page="2.899" data-line="17" id="l2.899.17"></span>περιέχει δὲ τούτων ἑκάτερον ὑμὴν ἴδιος λεπτὸς,
<span class="lb" data-page="2.899" data-line="18" id="l2.899.18"></span>οἷος ἐπὶ τῶν ἀῤῥένων, ὁ δαρτός· ἐρυθροειδῆ δὲ καὶ ὄσχεον
<span class="pb" data-page="2.900" id="p2.900"></span>
<span class="lb" data-page="2.900" data-line="1" id="l2.900.1"></span>οἱ τοῦ θήλεος ὄρχεις οὐκ ἔχουσι. καὶ μὴν καὶ ἀρτηρίαι
<span class="lb" data-page="2.900" data-line="2" id="l2.900.2"></span>καὶ φλέβες τοῖς ὄρχεσιν ἐμφύονται ἀπὸ τῶν εἰς τὴν μήτραν
<span class="lb" data-page="2.900" data-line="3" id="l2.900.3"></span>ἰουσῶν, εἰς ἑκάτερον μία. συμμίξαντα δὲ ἀλλήλοις ταῦτα
<span class="lb" data-page="2.900" data-line="4" id="l2.900.4"></span>τὰ ἀγγεῖα, πρὶν εἰς τὸν δίδυμον ἐμφυῆναι, καὶ βοστρυχοειδῶς
<span class="lb" data-page="2.900" data-line="5" id="l2.900.5"></span>ἑλίσσεται, οὐδέν τι ἀλλοιότερον ἢ ἐπὶ τῶν ἀῤῥένων,
<span class="lb" data-page="2.900" data-line="6" id="l2.900.6"></span>ὥστε, εἰ τέμοις τὴν ἕλικα, πολλά σοι ἡ μία τομὴ στόματα
<span class="lb" data-page="2.900" data-line="7" id="l2.900.7"></span>ποιήσει, οὐχ ὅτι πολλὰ ἀγγεῖα ἔτεμες, ἀλλ’ ὅτι τὸ ἓν πολλάκις.
<span class="lb" data-page="2.900" data-line="8" id="l2.900.8"></span>καὶ μὴν καὶ τὰ ἀποφυόμενα τῶν ὄρχεων ἀγγεῖα τὰ
<span class="lb" data-page="2.900" data-line="9" id="l2.900.9"></span>σπερματικὰ πάλιν ὁμοίως φαίνεται περιέχοντα σπέρμα, ὡς
<span class="lb" data-page="2.900" data-line="10" id="l2.900.10"></span>καὶ ἐπὶ τῶν ἀῤῥένων, <span class="milestone ed2page" data-n="4.281" data-unit="ed2page" id="ed2page.4.281"></span>ἐγγὺς μὲν αὐτῶν τῶν ὄρχεων
<span class="lb" data-page="2.900" data-line="11" id="l2.900.11"></span>εὐρέα τε ὄντα καὶ αἰσθητὴν ἔχοντα τὴν κοιλότητα, στενότερα
<span class="lb" data-page="2.900" data-line="12" id="l2.900.12"></span>δὲ καὶ οἷον ἄκοιλα γινόμενα μικρὸν ἀπωτέρω, εἶτα
<span class="lb" data-page="2.900" data-line="13" id="l2.900.13"></span>πάλιν εὐρυνόμενα παρὰ ταῖς κεραίαις, ἔνθα καὶ εἰς τὴν μήτραν
<span class="lb" data-page="2.900" data-line="14" id="l2.900.14"></span>καταφύονται. ταύτας δὲ τὰς ἐμφύσεις οὔτε Ἀριστοτέλης,
<span class="lb" data-page="2.900" data-line="15" id="l2.900.15"></span>οὔτε Ἡρόφιλος, οὔτε Εὐρυφῶν οἶδεν· ἐμνημόνευσα δὲ τούτων,
<span class="lb" data-page="2.900" data-line="16" id="l2.900.16"></span>οὐχ ὡς μόνον οὐκ εἰδότων, ἀλλ’ ὡς κάλλιστα ἀνατεμόντων.
<span class="lb" data-page="2.900" data-line="17" id="l2.900.17"></span>Διοκλέα μὲν γὰρ καὶ Πραξαγόραν καὶ Φιλότιμον καὶ τοὺς
<span class="pb" data-page="2.901" id="p2.901"></span>
<span class="lb" data-page="2.901" data-line="1" id="l2.901.1"></span>ἄλλους παλαιοὺς ὀλίγου δεῖν ἅπαντας, οὐκ ἀπεικὸς, ὥσπερ
<span class="lb" data-page="2.901" data-line="2" id="l2.901.2"></span>ἄλλα πολλὰ τῶν κατὰ τὸ σῶμα, οὕτω δὴ καὶ ταῦτα ἀγνοῆσαι·
<span class="lb" data-page="2.901" data-line="3" id="l2.901.3"></span>ὁλοσχερέστερον γάρ πως καὶ οὐκ ἀκριβῶς περὶ τὰ
<span class="lb" data-page="2.901" data-line="4" id="l2.901.4"></span>ἀνατομικὰ ἔσχον· ὅθεν οὐδ’ ἐκείνων μοι μέλει. περὶ δὲ τῶν
<span class="lb" data-page="2.901" data-line="5" id="l2.901.5"></span>ἀνδρῶν τούτων οὐκ ἔχω τί φῶ, οὔτε γὰρ καταγινώσκειν
<span class="lb" data-page="2.901" data-line="6" id="l2.901.6"></span>τούτων τολμῶ διὰ τὴν ἐν τοῖς ἄλλοις ἀκρίβειαν, οὔτε μικρὰ
<span class="lb" data-page="2.901" data-line="7" id="l2.901.7"></span>οὕτως ἐστὶ τὰ ἀγγεῖα, ὥστε ἄν τινα λαθεῖν. ἀλλά
<span class="lb" data-page="2.901" data-line="8" id="l2.901.8"></span>περὶ μὲν τῶν εἰς τράχηλον τῆς κύστεως ἐμφυομένων ἀκριβῶς
<span class="lb" data-page="2.901" data-line="9" id="l2.901.9"></span>εἴρηται αὐτοῖς, ὅτι τε εἰς τὸν αὐτὸν τόπον ἐμβάλλει,
<span class="lb" data-page="2.901" data-line="10" id="l2.901.10"></span>εἰς ὃν καὶ ἐπὶ τῶν ἀῤῥένων, καὶ ὅτι ἀδενοειδῆ εἰσι τὰ ἀγγεῖα
<span class="lb" data-page="2.901" data-line="11" id="l2.901.11"></span>ταῦτα, καὶ ὅτι ἀπὸ τῶν διδύμων ἐκτείνεται τῇ μήτρᾳ
<span class="lb" data-page="2.901" data-line="12" id="l2.901.12"></span>παραφυόμενα. περὶ δὲ τῶν κατὰ τὰς κεραίας οὐδὲν εἰρήκασι,
<span class="lb" data-page="2.901" data-line="13" id="l2.901.13"></span>καίτοι καὶ ταῦτα πόροις τε αἰσθητοῖς ἐμβέβληκεν,
<span class="lb" data-page="2.901" data-line="14" id="l2.901.14"></span>ὥσπερ ἐκεῖνα εἰς τὸν τράχηλον, καὶ γονὴν ἐντὸς αὑτῶν
<span class="lb" data-page="2.901" data-line="15" id="l2.901.15"></span>ἔχοντα φαίνεται. ἐπὶ πλέον δὲ περὶ αὐτῶν ἐν τῷ ἑξῆς
<span class="lb" data-page="2.901" data-line="16" id="l2.901.16"></span>λόγῳ τῷ περὶ τῶν ἐνεργειῶν σκεψόμεθα.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:1.20">
<span class="pb page1" data-page="3.73" id="p3.73"></span>
<span class="milestone ed1page page1" data-n="1.378" data-unit="ed1page" id="ed1page.1.378"></span>
<span class="milestone ed2page page1" data-n="4.307" data-unit="ed2page" id="ed2page.4.307"></span>
            <p>
<span class="lb" data-page="3.73" data-line="3" id="l3.73.3"></span><span class="milestone ed2page" data-n="4.308" data-unit="ed2page" id="ed2page.4.308"></span>Περὶ μὲν δὴ τῶν εἰς τὰ πλάγια κινήσεων
<span class="lb" data-page="3.73" data-line="4" id="l3.73.4"></span>ἱκανῶς ἀποδέδεικται. καὶ γὰρ ἀῤῥωστοτέραν ἔφαμεν δεῖν
<span class="lb" data-page="3.73" data-line="5" id="l3.73.5"></span>εἶναι τὴν ἐντὸς, καὶ ἀμφοτέρας ἐνεργεῖν μὲν ἐκτεταμένων
<span class="lb" data-page="3.73" data-line="6" id="l3.73.6"></span>τῶν δακτύλων, ἡσυχάζειν δὲ κεκαμμένων, ἐπὶ τῶν τεττάρων
<span class="lb" data-page="3.73" data-line="7" id="l3.73.7"></span>δηλονότι δακτύλων τοῦ λόγου τούτου παντὸς εἰρημένου. ὁ
<span class="lb" data-page="3.73" data-line="8" id="l3.73.8"></span>γὰρ ἀντιτεταγμένος αὐτοῖς ὁ μέγας, ὥσπερ τὴν θέσιν ἐξαίρετον,
<span class="lb" data-page="3.73" data-line="9" id="l3.73.9"></span>οὕτω καὶ τὰς ἐνεργείας τε καὶ τὰς τῶν τενόντων
<span class="lb" data-page="3.73" data-line="10" id="l3.73.10"></span>καταφύσεις ὑπὲρ τοὺς ἄλλους ἐκτήσατο. τῶν μέν γε κινήσεων
<span class="lb" data-page="3.73" data-line="11" id="l3.73.11"></span>αὐτοῦ ἀῤῥωστοτάτη μὲν ἡ ἐντὸς, ἥπερ ἐν τοῖς ἄλλοις
<span class="lb" data-page="3.73" data-line="12" id="l3.73.12"></span>ἰσχυροτάτη, σφοδροτάτη δὲ, ἥπερ ἐν ἐκείνοις ἀσθενὴς, ἡ πλαγία.
<span class="lb" data-page="3.73" data-line="13" id="l3.73.13"></span>τῶν δὲ τενόντων ἰσχνότατος μὲν ὁ ἐντὸς, πλατύτατοι
<span class="lb" data-page="3.73" data-line="14" id="l3.73.14"></span>δ’ οἱ πλάγιοι, τοὔμπαλιν ἢ ἐν τοῖς ἄλλοις. ἀλλὰ καὶ ὥσπερ ἐν
<span class="lb" data-page="3.73" data-line="15" id="l3.73.15"></span>ἐκείνοις τὸ κῦρος τῶν ἐνεργειῶν ἐν τῷ κάμπτειν τῶν διττῶν
<span class="lb" data-page="3.73" data-line="16" id="l3.73.16"></span>ἐδεήθη τενόντων, οὕτω καὶ τῶν τοῦ μεγάλου κινήσεων τῶν
<span class="lb" data-page="3.73" data-line="17" id="l3.73.17"></span>εἰς τὸ πλάγιον ἡ κυριωτέρα ἡ ἐκτὸς ὑπό τε τοῦ ταύτῃ
<span class="lb" data-page="3.73" data-line="18" id="l3.73.18"></span>τεταγμένου μυὸς καὶ τοῦ καθάπτοντος εἰς τὴν πρώτην
<span class="pb" data-page="3.74" id="p3.74"></span>
<span class="lb" data-page="3.74" data-line="1" id="l3.74.1"></span>αὐτοῦ φάλαγγα τένοντος γίνεται. ἀπὸ τίνος δὲ οὗτος ὁ τένων
<span class="lb" data-page="3.74" data-line="2" id="l3.74.2"></span>ἄρχεται μυὸς, καὶ πῶς φέρεται μέχρι τῆς ἀρχῆς τοῦ
<span class="lb" data-page="3.74" data-line="3" id="l3.74.3"></span>μεγάλου δακτύλου, τηνικαῦτα ἐροῦμεν, ὅταν καὶ περὶ τῶν
<span class="lb" data-page="3.74" data-line="4" id="l3.74.4"></span>ἄλλων ἁπάντων τενόντων τῶν εἰς τοὺς δακτύλους καταφυομένων
<span class="lb" data-page="3.74" data-line="5" id="l3.74.5"></span>ὁ λόγος ᾖ.
</p>
          </article>

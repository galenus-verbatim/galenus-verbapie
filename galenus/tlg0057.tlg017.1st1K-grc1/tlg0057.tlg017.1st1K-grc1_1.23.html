<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:1.23">
<span class="pb page1" data-page="3.82" id="p3.82"></span>
<span class="milestone ed1page page1" data-n="1.379" data-unit="ed1page" id="ed1page.1.379"></span>
<span class="milestone ed2page page1" data-n="4.310" data-unit="ed2page" id="ed2page.4.310"></span>
            <p>
<span class="lb" data-page="3.82" data-line="3" id="l3.82.3"></span><span class="milestone ed2page" data-n="4.311" data-unit="ed2page" id="ed2page.4.311"></span>Ὅ δ’ ἐπίλοιπόν ἐστιν εἰς τὸ πληρωθῆναι
<span class="lb" data-page="3.82" data-line="4" id="l3.82.4"></span>τὸν πρῶτον ἡμῖν λόγον εἰπὼν, καὶ δὴ πεπαύσομαι, τῆς
<span class="lb" data-page="3.82" data-line="5" id="l3.82.5"></span>χρείας τοῦ τε ἀριθμοῦ τῶν δακτύλων καὶ τῆς ἀνισότητος.
<span class="lb" data-page="3.82" data-line="6" id="l3.82.6"></span>χαλεπὸν δ’ οὐδὲν εὑρεῖν, ἐξ ὧν νῦν ἀπολαύομεν αὐτῆς
<span class="lb" data-page="3.82" data-line="7" id="l3.82.7"></span>τεκμαιρομένους, ὡς οἱ μὲν ἐλάττους ἐνδεέστερον ἂν τὰ
<span class="lb" data-page="3.82" data-line="8" id="l3.82.8"></span>πολλὰ τῶν ἔργων διεπράττοντο, πλεόνων δ’ εἰς οὐδὲν
<span class="lb" data-page="3.82" data-line="9" id="l3.82.9"></span>ἂν ἐδεήθημεν. ὅτι μὲν οὖν, ἐλάττους εἴπερ ἐγένοντο,
<span class="lb" data-page="3.82" data-line="10" id="l3.82.10"></span>πολλὰς ἂν τῶν ἐνεργειῶν ἐλυμῄναντο, μαθήσῃ ῥᾳδίως
<span class="lb" data-page="3.82" data-line="11" id="l3.82.11"></span>ἕκαστον αὐτῶν ἐπιὼν τῷ λόγῳ. τὸν μὲν δὴ μέγαν
<span class="lb" data-page="3.82" data-line="12" id="l3.82.12"></span>ἀπολέσαντες ἅπαντας ἂν ἀπολωλέκειμεν δυνάμει, χωρὶς γὰρ
<span class="lb" data-page="3.82" data-line="13" id="l3.82.13"></span>ἐκείνου τῶν ἄλλων οὐδεὶς οὐδὲν ἐργάσασθαι καλῶς δύναται.
<span class="lb" data-page="3.82" data-line="14" id="l3.82.14"></span>τῶν λοιπῶν δὲ ὁ μὲν λιχανός τε καὶ ὁ μέσος, ὡς τῇ τάξει
<span class="lb" data-page="3.82" data-line="15" id="l3.82.15"></span>δεύτεροι μετὰ τὸν μέγαν, οὕτω καὶ τῇ χρείᾳ τυγχάνουσιν
<span class="lb" data-page="3.82" data-line="16" id="l3.82.16"></span>ὄντες. ἥ τε γὰρ τῶν μικρῶν ἁπάντων ἀντίληψις καὶ πάντα
<span class="lb" data-page="3.82" data-line="17" id="l3.82.17"></span>σχεδὸν τὰ κατὰ τὰς τέχνας ἔργα, κᾂν εἴ τι βίαιον δέοι
<span class="lb" data-page="3.82" data-line="18" id="l3.82.18"></span>καταπράξασθαι, πάντα τούτων φαίνεται δεόμενα. ὁ δὲ
<span class="pb" data-page="3.83" id="p3.83"></span>
<span class="lb" data-page="3.83" data-line="1" id="l3.83.1"></span>μετὰ τὸν μέσον τε καὶ ὁ σμικρὸς ἐλάττονα μὲν ἔχουσι τῶν
<span class="lb" data-page="3.83" data-line="2" id="l3.83.2"></span>ἄλλων τὴν ὠφέλειαν, φαίνεται δ’ αὐτῶν ἡ χρεία σαφῶς ἐν
<span class="lb" data-page="3.83" data-line="3" id="l3.83.3"></span>οἷς κατὰ κύκλον δεόμεθα περιλαμβάνειν τὸ ληπτόν. εἰ μὲν
<span class="lb" data-page="3.83" data-line="4" id="l3.83.4"></span>γὰρ ὑγρὸν ἢ μικρὸν εἴη, κεκάμφθαι χρὴ τοὺς δακτύλους,
<span class="lb" data-page="3.83" data-line="5" id="l3.83.5"></span>ἀμφ’ αὐτὸ σφίγγοντας πανταχόθεν, κᾀν τούτῳ χρησιμώτατος
<span class="lb" data-page="3.83" data-line="6" id="l3.83.6"></span>μὲν ὁ μέγας, οἷον ἐπίθημά τι τῶν ἄλλων γιγνόμενος, δευτέραν
<span class="lb" data-page="3.83" data-line="7" id="l3.83.7"></span>δ’ ἔχει δύναμιν ὁ δεύτερος· εἰ δὲ σκληρὸν καὶ μέγα
<span class="lb" data-page="3.83" data-line="8" id="l3.83.8"></span>τὸ λαμβανόμενον εἴη, διεστῶτας ἀπ’ ἀλλήλων ὅτι πλεῖστον
<span class="lb" data-page="3.83" data-line="9" id="l3.83.9"></span>τοὺς δακτύλους οὕτως αὐτὸ χρὴ περιλαμβάνειν· ἐν τούτῳ
<span class="lb" data-page="3.83" data-line="10" id="l3.83.10"></span>δ’ οἱ πλείους ἄμεινον περιλήψονται, πλέοσιν αὐτῶν ὁμιλοῦντες
<span class="lb" data-page="3.83" data-line="11" id="l3.83.11"></span>μορίοις. ἐλέχθη δ’, οἶμαι, καὶ πρόσθεν, ὡς ἐν ταῖς
<span class="lb" data-page="3.83" data-line="12" id="l3.83.12"></span>τοιαύταις ἐνεργείαις αἱ πλαγίαι τῶν δακτύλων κινήσεις πολὺ
<span class="lb" data-page="3.83" data-line="13" id="l3.83.13"></span>δύνανται, τοῦ μεγάλου μὲν εἴσω, τῶν δ’ ἄλλων ἁπάντων
<span class="lb" data-page="3.83" data-line="14" id="l3.83.14"></span>ἔξω περιαγομένων· οὕτω γὰρ συμβαίνει κατὰ κύκλον ἁπανταχόθεν
<span class="lb" data-page="3.83" data-line="15" id="l3.83.15"></span>περιλαμβάνεσθαι τὸν ὄγκον, καὶ εἴπερ κατὰ κύκλον,
<span class="lb" data-page="3.83" data-line="16" id="l3.83.16"></span>δῆλον ὡς οἱ πλείους περιττοί· ἀρκοῦσι γὰρ εἰς τοῦτο
<span class="lb" data-page="3.83" data-line="17" id="l3.83.17"></span>καὶ οἱ πέντε. περίεργον δ’ οὐδὲν ἡ φύσις ἐργάζεται· μέλει
<span class="lb" data-page="3.83" data-line="18" id="l3.83.18"></span>γὰρ ἴσον αὐτῇ περὶ τοῦ μήτ’ ἐνδεῶς μηδὲν μήτε περιττῶς
<span class="pb" data-page="3.84" id="p3.84"></span>
<span class="lb" data-page="3.84" data-line="1" id="l3.84.1"></span>δημιουργεῖν. τὸ μὲν γὰρ ἐνδεὲς τῆς κατασκευῆς ἐνδεὲς καὶ
<span class="lb" data-page="3.84" data-line="2" id="l3.84.2"></span>τοὖργον ἀποφαίνει, τὸ δὲ περιττὸν ἐμποδὼν ἔσται τοῖς
<span class="lb" data-page="3.84" data-line="3" id="l3.84.3"></span>αὐτάρκως ἐνεργοῦσιν, ἄχθος ἀλλότριον προσκείμενον, ὥστε
<span class="lb" data-page="3.84" data-line="4" id="l3.84.4"></span>ταύτῃ λυμαίνεται. καὶ ὅτῳ παρὰ φύσιν ἕκτος δάκτυλος ἔφυ,
<span class="lb" data-page="3.84" data-line="5" id="l3.84.5"></span>μαρτυρεῖ τῷ λόγῳ.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:1.24">
<span class="pb page1" data-page="3.84" id="p3.84"></span>
<span class="milestone ed1page page1" data-n="1.379" data-unit="ed1page" id="ed1page.1.379"></span>
<span class="milestone ed2page page1" data-n="4.311" data-unit="ed2page" id="ed2page.4.311"></span>
            <p>
<span class="lb" data-page="3.84" data-line="6" id="l3.84.6"></span>Διὰ τί δὲ ἄνισοι πάντες ἐγένοντο καὶ
<span class="lb" data-page="3.84" data-line="7" id="l3.84.7"></span>μακρότατος ὁ μέσος; ἢ ὅτι τὰς κορυφὰς αὐτῶν ἐπὶ ἴσον
<span class="lb" data-page="3.84" data-line="8" id="l3.84.8"></span>ἐξικνεῖσθαι βέλτιον ἦν ἐν τῷ περιλαμβάνειν ὄγκους τινὰς
<span class="lb" data-page="3.84" data-line="9" id="l3.84.9"></span>μεγάλους ἐν κύκλῳ καὶ τῷ κατέχειν ἐπιχειρεῖν, ὅ ἐστιν οὖν
<span class="lb" data-page="3.84" data-line="10" id="l3.84.10"></span>ὑγρὸν ἢ σμικρὸν, ἐν ἑαυτοῖς; ἐν μὲν γὰρ τοῖς μείζοσιν
<span class="lb" data-page="3.84" data-line="11" id="l3.84.11"></span>ὄγκοις πρός τε τὸ κατασχεῖν ἰσχυρῶς καὶ τὸ βάλλειν ἰσχυρῶς
<span class="lb" data-page="3.84" data-line="12" id="l3.84.12"></span>ἡ πανταχόθεν ἰσόῤῥοπος λαβὴ μεγάλα συντελεῖ. φαίνονται
<span class="lb" data-page="3.84" data-line="13" id="l3.84.13"></span>δ’ εἰς μίαν ἀνήκοντες κύκλου περιφέρειαν οἱ πέντε
<span class="lb" data-page="3.84" data-line="14" id="l3.84.14"></span>δάκτυλοι κατὰ τὰς τοιαύτας ἐνεργείας, μάλισθ’ ὅταν ἀκριβῶς
<span class="lb" data-page="3.84" data-line="15" id="l3.84.15"></span>σφαιροειδὲς σῶμα περιλαμβάνωσι. ἐν τούτοις <span class="milestone ed2page" data-n="4.312" data-unit="ed2page" id="ed2page.4.312"></span>γὰρ
<span class="lb" data-page="3.84" data-line="16" id="l3.84.16"></span>δὴ καὶ σαφέστατα γνοίη τις ἂν, ὅπερ ἐπὶ τῶν ἄλλων σωμάτων
<span class="lb" data-page="3.84" data-line="17" id="l3.84.17"></span>γίγνεται μὲν, οὐ φαίνεται δ’ ὁμοίως ἐναργῶς, ὅτι
<span class="pb" data-page="3.85" id="p3.85"></span>
<span class="lb" data-page="3.85" data-line="1" id="l3.85.1"></span>πανταχόθεν ἰσοῤῥόπως αἱ κορυφαὶ τῶν δακτύλων ἀντιτεταγμέναι
<span class="lb" data-page="3.85" data-line="2" id="l3.85.2"></span>τήν τε λαβὴν αὐτῶν ἀσφαλεστέραν καὶ τὴν βολὴν
<span class="lb" data-page="3.85" data-line="3" id="l3.85.3"></span>ἰσχυροτέραν ἀπεργάζονται, καθάπερ, οἶμαι, κᾀν ταῖς τριήρεσι
<span class="lb" data-page="3.85" data-line="4" id="l3.85.4"></span>τὰ πέρατα τῶν κωπῶν εἰς ἴσον ἐξικνεῖται, καίτοι γ’
<span class="lb" data-page="3.85" data-line="5" id="l3.85.5"></span>οὐκ ἴσων ἁπασῶν οὐσῶν· καὶ γὰρ οὖν κᾀκεῖ τὰς μέσας μεγίστας
<span class="lb" data-page="3.85" data-line="6" id="l3.85.6"></span>ἀπεργάζονται διὰ τὴν αὐτὴν αἰτίαν. ὅτι δὲ κᾀν τῷ
<span class="lb" data-page="3.85" data-line="7" id="l3.85.7"></span>συγκλείειν ἐπιχειρεῖν τὰς χεῖρας, ἐπειδὰν ἤτοι σμικρὸν σῶμα
<span class="lb" data-page="3.85" data-line="8" id="l3.85.8"></span>κατέχειν ἀκριβῶς ἢ ὑγρὸν ἐθελήσωμεν, ἡ τῶν δακτύλων
<span class="lb" data-page="3.85" data-line="9" id="l3.85.9"></span>ἀνισότης ἐναργῆ τὴν χρείαν παρέχεται, διά τε τῶν ἔμπροσθεν
<span class="lb" data-page="3.85" data-line="10" id="l3.85.10"></span>δεδεῖχθαι <span class="milestone ed1page" data-n="1.380" data-unit="ed1page" id="ed1page.1.380"></span>νομίζω λόγων, ἡνίκα τὸν μέγαν ἐπιβαίνοντα
<span class="lb" data-page="3.85" data-line="11" id="l3.85.11"></span>τῷ λιχανῷ καθάπερ ἐπίθημά τι γίγνεσθαι τῆς
<span class="lb" data-page="3.85" data-line="12" id="l3.85.12"></span>ἄνωθεν εὐρυχωρίας ἀπέφαινον, ἐν δὲ τῷ παρόντι βραχὺ
<span class="lb" data-page="3.85" data-line="13" id="l3.85.13"></span>προσθεὶς ἔτι τὸ πᾶν ἀποδείξειν ἐλπίζω. ἐπεὶ γὰρ κατὰ
<span class="lb" data-page="3.85" data-line="14" id="l3.85.14"></span>τὰς τοιαύτας ἐνεργείας, ἐὰν ἤτοι τὸν κάτωθεν δάκτυλον τὸν
<span class="lb" data-page="3.85" data-line="15" id="l3.85.15"></span>μικρὸν ἐπινοήσῃς μακρότερον γεγενημένον, ἤ τινα τῶν μέσων
<span class="lb" data-page="3.85" data-line="16" id="l3.85.16"></span>βραχύτερον, ἢ τὸν ἀντιτεταγμένον αὐτοῖς τὸν μέγαν
<span class="lb" data-page="3.85" data-line="17" id="l3.85.17"></span>ἑτέραν θέσιν ἢ μέγεθος ἔχοντα, γνώσῃ σαφῶς, εἰς ὅσον ἥ τε
<span class="pb" data-page="3.86" id="p3.86"></span>
<span class="lb" data-page="3.86" data-line="1" id="l3.86.1"></span>νῦν ὑπάρχουσα κατασκευὴ βελτίστη, βλάβη τε ἀκολουθήσει
<span class="lb" data-page="3.86" data-line="2" id="l3.86.2"></span>μεγίστη ταῖς ἐνεργείαις, εἴ τι καὶ σμικρὸν ὅλως τῶν ὑπαρχόντων
<span class="lb" data-page="3.86" data-line="3" id="l3.86.3"></span>αὐτοῖς μετακινηθείη. τά τε γὰρ μεγάλα σώματα καὶ
<span class="lb" data-page="3.86" data-line="4" id="l3.86.4"></span>μικρὰ, κᾂν εἴ τι κατέχειν ὑγρὸν ἐπιχειρήσωμεν, οὐκ ὀρθῶς
<span class="lb" data-page="3.86" data-line="5" id="l3.86.5"></span>μεταχειριοῦμεν, τοῦ μεγέθους ἑνὸς οὑτινοσοῦν τῶν δακτύλων
<span class="lb" data-page="3.86" data-line="6" id="l3.86.6"></span>ὑπαλλαγέντος. ᾧ δῆλον, εἰς ὅσον ἀκριβείας ἡ νῦν αὐτῶν
<span class="lb" data-page="3.86" data-line="7" id="l3.86.7"></span>ἥκει κατασκευή.
</p>
          </article>

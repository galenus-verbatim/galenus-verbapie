<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:1.25">
<span class="pb page1" data-page="3.86" id="p3.86"></span>
<span class="milestone ed1page page1" data-n="1.380" data-unit="ed1page" id="ed1page.1.380"></span>
<span class="milestone ed2page page1" data-n="4.312" data-unit="ed2page" id="ed2page.4.312"></span>
            <p>
<span class="lb" data-page="3.86" data-line="8" id="l3.86.8"></span>Ὥρα μοι καταπαύειν τὸν πρῶτον λόγον
<span class="lb" data-page="3.86" data-line="9" id="l3.86.9"></span>ἐνταῦθα. τὰ γὰρ ὑπόλοιπα τῆς ὅλης χειρὸς μόρια, τὰ κατὰ
<span class="lb" data-page="3.86" data-line="10" id="l3.86.10"></span>τὸν καρπόν τε καὶ τὸν πῆχυν καὶ τὸν βραχίονα, καὶ διὰ
<span class="lb" data-page="3.86" data-line="11" id="l3.86.11"></span>τοῦ δευτέρου γράμματος ἐξηγήσομαι. κᾄπειτα διὰ τοῦ τρίτου
<span class="lb" data-page="3.86" data-line="12" id="l3.86.12"></span>τὴν ἐν τοῖς σκέλεσιν ἐπιδείξω τέχνην τῆς φύσεως.
<span class="lb" data-page="3.86" data-line="13" id="l3.86.13"></span>ἑξῆς δὲ τούτοις, ἐν μὲν τῷ τετάρτῳ καὶ πέμπτῳ περὶ τῶν
<span class="lb" data-page="3.86" data-line="14" id="l3.86.14"></span>τῆς τροφῆς ὀργάνων, ἐν δὲ τοῖς ἐχομένοις δύο περὶ τοῦ πνεύμονος
<span class="lb" data-page="3.86" data-line="15" id="l3.86.15"></span>ἐρῶ. κᾄπειτα τῶν μὲν κατὰ τὴν κεφαλὴν αὐτὴν ἐν δυοῖν
<span class="lb" data-page="3.86" data-line="16" id="l3.86.16"></span>τοῖς ἐφεξῆς ἐρῶ· ὀφθαλμῶν δὲ μόνων ἐν τῷ δεκάτῳ βιβλίῳ
<span class="lb" data-page="3.86" data-line="17" id="l3.86.17"></span>τὴν κατασκευὴν ἐξηγήσομαι. τὸ δὲ ἐπὶ τῷδε γράμμα τὰ
<span class="lb" data-page="3.86" data-line="18" id="l3.86.18"></span>κατὰ τὸ πρόσωπον ὄργανα περιέξει. τὸ δ’ αὖ δυοκαιδέκατον
<span class="lb" data-page="3.86" data-line="19" id="l3.86.19"></span>ἀμφὶ τῶν κατὰ τὴν ῥάχιν ἐρεῖ. καὶ μέν γε καὶ τὸ
<span class="pb" data-page="3.87" id="p3.87"></span>
<span class="lb" data-page="3.87" data-line="1" id="l3.87.1"></span>τρισκαιδέκατον, ὅσον ἐπίλοιπον ἦν τῶν κατὰ τὴν ῥάχιν, ἢ
<span class="lb" data-page="3.87" data-line="2" id="l3.87.2"></span>τῶν κατ’ ὠμοπλάτας ὑπελείπετο, προσθήσει σύμπαν. ἐν δὲ
<span class="lb" data-page="3.87" data-line="3" id="l3.87.3"></span>τοῖς ἐφεξῆς δύο τὰ γεννητικὰ μόρια καὶ τὰ κατ’ ἰσχίον ἅπαντα
<span class="lb" data-page="3.87" data-line="4" id="l3.87.4"></span>δίειμι. τὸ δὲ ἑξκαιδέκατον σύγγραμμα τὸν περὶ τῶν
<span class="lb" data-page="3.87" data-line="5" id="l3.87.5"></span>κοινῶν ὀργάνων ὅλου τοῦ ζώου ποιήσεται λόγον, ἀρτηριῶν
<span class="lb" data-page="3.87" data-line="6" id="l3.87.6"></span>δηλονότι καὶ φλεβῶν καὶ νεύρων. εἶθ’ ὥσπερ ἐπῳδός τις
<span class="lb" data-page="3.87" data-line="7" id="l3.87.7"></span>ἐπὶ τούτοις πᾶσι τὸ ιζ΄ ἐστι γράμμα, τήν τε διάθεσιν
<span class="lb" data-page="3.87" data-line="8" id="l3.87.8"></span>ἁπάντων τῶν μορίων ἅμα τοῖς οἰκείοις μεγέθεσιν ἐξηγούμενον,
<span class="lb" data-page="3.87" data-line="9" id="l3.87.9"></span>ἐνδεικνύμενόν τε τῆς ὅλης πραγματείας τὴν
<span class="lb" data-page="3.87" data-line="10" id="l3.87.10"></span>ὠφέλειαν.
</p>
          </article>

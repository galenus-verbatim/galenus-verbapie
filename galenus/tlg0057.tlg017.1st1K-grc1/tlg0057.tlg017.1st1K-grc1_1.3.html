<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:1.3">
<span class="pb page1" data-page="3.5" id="p3.5"></span>
<span class="milestone ed1page page1" data-n="0.368" data-unit="ed1page" id="ed1page.1.368"></span>
<span class="milestone ed2page page1" data-n="4.285" data-unit="ed2page" id="ed2page.4.285"></span>
            <p>
<span class="lb" data-page="3.5" data-line="8" id="l3.5.8"></span>Οὕτω μὲν σοφώτατον τῶν ζώων ὁ ἄνθρωπος,
<span class="lb" data-page="3.5" data-line="9" id="l3.5.9"></span>οὕτω δὲ καὶ χεῖρες ὄργανα πρέποντα ζώῳ σοφῷ. οὐ
<span class="lb" data-page="3.5" data-line="10" id="l3.5.10"></span>γὰρ ὅτι χεῖρας <span class="milestone ed2page" data-n="4.286" data-unit="ed2page" id="ed2page.4.286"></span>ἔσχε, διὰ τοῦτο σοφώτατον, ὡς Ἀναξαγόρας
<span class="lb" data-page="3.5" data-line="11" id="l3.5.11"></span>ἔλεγεν, ἀλλ’ ὅτι σοφώτατον ἦν, διὰ τοῦτο χεῖρας
<span class="lb" data-page="3.5" data-line="12" id="l3.5.12"></span>ἔσχεν, ὡς Ἀριστοτέλης φησὶν, ὀρθότατα γινώσκων. οὐ γὰρ
<span class="lb" data-page="3.5" data-line="13" id="l3.5.13"></span>αἱ χεῖρες τὸν ἄνθρωπον ἐδίδαξαν τὰς τέχνας, ἀλλὰ ὁ λόγος·
<span class="lb" data-page="3.5" data-line="14" id="l3.5.14"></span>αἱ χεῖρες δ’ ὄργανον, ὡς λύρα μουσικοῦ, καὶ πυράγρα
<span class="lb" data-page="3.5" data-line="15" id="l3.5.15"></span>χαλκέως. ὥσπερ οὖν ἡ λύρα τὸν μουσικὸν οὐκ ἐδίδαξεν,
<span class="lb" data-page="3.5" data-line="16" id="l3.5.16"></span>οὐδὲ ἡ πυράγρα τὸν χαλκέα, ἀλλ’ ἔστι μὲν ἑκάτερος αὐτῶν
<span class="lb" data-page="3.5" data-line="17" id="l3.5.17"></span>τεχνίτης διὰ τὸν ἐν αὐτῷ λόγον, ἐνεργεῖν δ’ οὐ δύναται
<span class="lb" data-page="3.5" data-line="18" id="l3.5.18"></span>κατὰ τὴν τέχνην χωρὶς ὀργάνων, οὕτω καὶ ψυχὴ πᾶσα διὰ ﻿
<span class="pb" data-page="3.6" id="p3.6"></span>
<span class="lb" data-page="3.6" data-line="1" id="l3.6.1"></span>μὲν τὴν ἑαυτῆς οὐσίαν ἔχει τινὰς δυνάμεις, δρᾷν δὲ, ἃ πέφυκε
<span class="lb" data-page="3.6" data-line="2" id="l3.6.2"></span>δρᾷν, ἀμήχανον αὐτῇ χωρὶς ὀργάνων. ἔνεστι δ’ ἐναργῶς
<span class="lb" data-page="3.6" data-line="3" id="l3.6.3"></span>ἰδεῖν, ὅτι μὲν τὰ μόρια τοῦ σώματος οὐκ ἀναπείθει
<span class="lb" data-page="3.6" data-line="4" id="l3.6.4"></span>τὴν ψυχὴν ἢ δειλὴν, ἢ ἄλκιμον, ἢ σοφὴν γίγνεσθαι, τὰ
<span class="lb" data-page="3.6" data-line="5" id="l3.6.5"></span>νεογενῆ ζῶα θεασάμενον ἐνεργεῖν ἐπιχειροῦντα, πρὶν τελειωθῆναι
<span class="lb" data-page="3.6" data-line="6" id="l3.6.6"></span>τοῖς μορίοις. ἔγωγ’ οὖν καὶ βοὸς μόσχον πολλάκις
<span class="lb" data-page="3.6" data-line="7" id="l3.6.7"></span>εἶδον κυρίττοντα, πρὶν φῦσαι τὰ κέρατα, καὶ πῶλον
<span class="lb" data-page="3.6" data-line="8" id="l3.6.8"></span>ἵππου λακτίζοντα μαλακαῖς ἔτι ταῖς ὁπλαῖς, καί τινα κομιδῇ
<span class="lb" data-page="3.6" data-line="9" id="l3.6.9"></span>σμικρὸν χοῖρον ἀμύνεσθαι ταῖς γένυσιν ἐπιχειροῦντα
<span class="lb" data-page="3.6" data-line="10" id="l3.6.10"></span>γυμναῖς τῶν μεγάλων ὀδόντων, καὶ σκύλακα νεογενῆ δάκνειν
<span class="lb" data-page="3.6" data-line="11" id="l3.6.11"></span>ὀρεγόμενον ἁπαλοῖς ἔτι τοῖς ὀδοῦσιν. αἴσθησιν γὰρ πᾶν
<span class="lb" data-page="3.6" data-line="12" id="l3.6.12"></span>ζῶον ἀδίδακτον ἔχει τῶν τε τῆς ἑαυτοῦ ψυχῆς δυνάμεων
<span class="lb" data-page="3.6" data-line="13" id="l3.6.13"></span>καὶ τῶν ἐν τοῖς μορίοις ὑπεροχῶν· ἢ διὰ τί, παρὸν ἐνδακεῖν
<span class="lb" data-page="3.6" data-line="14" id="l3.6.14"></span>τῷ σμικρῷ χοίρῳ τοῖς μικροῖς ὀδοῦσιν, ὁ δὲ τούτους
<span class="lb" data-page="3.6" data-line="15" id="l3.6.15"></span>μὲν ἀργοὺς ἔχει πρὸς τὴν μάχην, οἷς δ’ οὐκ ἔχει πω, χρῆσθαι
<span class="lb" data-page="3.6" data-line="16" id="l3.6.16"></span>ποθεῖ; πῶς οὖν ἐστι δυνατὸν φάναι, τὰ ζῶα πρὸς
<span class="lb" data-page="3.6" data-line="17" id="l3.6.17"></span>τῶν μορίων διδαχθῆναι τὰς χρήσεις αὐτῶν, ὅταν καὶ πρὶν
<span class="pb" data-page="3.7" id="p3.7"></span>
<span class="lb" data-page="3.7" data-line="1" id="l3.7.1"></span>ἐκεῖνα σχεῖν, φαίνηται γινώσκοντα; εἰ οὖν ἐθέλοις ὠὰ τρία
<span class="lb" data-page="3.7" data-line="2" id="l3.7.2"></span>λαβὼν, τὸ μὲν ἀετοῦ, τὸ δὲ νήττης, τὸ δ’ ὄφεως, αὐτὰ
<span class="lb" data-page="3.7" data-line="3" id="l3.7.3"></span><span class="milestone ed1page" data-n="1.368" data-unit="ed1page" id="ed1page.1.368"></span>θερμῄνας συμμέτρως, ἐκλέψαι, τὰ γενόμενά σοι ζῶα, τὰ
<span class="lb" data-page="3.7" data-line="4" id="l3.7.4"></span>μὲν τῶν πτερύγων ἀποπειρώμενα θεάσῃ, καὶ πρὶν δύνασθαι
<span class="lb" data-page="3.7" data-line="5" id="l3.7.5"></span>πέτεσθαι, τὸ δ’ ἰλυσπώμενόν τε καὶ σπεῦδον ἕρπειν, κᾂν
<span class="lb" data-page="3.7" data-line="6" id="l3.7.6"></span>ἔτι μαλακὸν καὶ ἀδύνατον ᾖ. καὶ εἰ τελειώσας αὐτὰ
<span class="lb" data-page="3.7" data-line="7" id="l3.7.7"></span>καθ’ ἕνα καὶ τὸν αὐτὸν οἶκον, ἔπειτ’ εἰς τόπον ὑπαίθριον
<span class="lb" data-page="3.7" data-line="8" id="l3.7.8"></span>ἀγαγὼν μεθίῃς, ὁ μὲν ἀετὸς ἀναπτήσεται πρὸς τὸ
<span class="lb" data-page="3.7" data-line="9" id="l3.7.9"></span>μετέωρον, ἡ νῆττα δὲ εἰς λίμνην τινὰ καταπτήσεται, ὁ δ’
<span class="lb" data-page="3.7" data-line="10" id="l3.7.10"></span>ὄφις εἰς τὴν γῆν καταδύσεται. εἶθ’ ὁ μὲν, οἶμαι, θηράσει
<span class="lb" data-page="3.7" data-line="11" id="l3.7.11"></span>μὴ μαθὼν, ἡ δὲ νήξεται, ὁ δ’ ὄφις φωλεύσει εἰς
<span class="lb" data-page="3.7" data-line="12" id="l3.7.12"></span>γῆν. φύσεις γὰρ ζώων ἀδίδακτοι, φησὶν ὁ Ἱπποκράτης.
<span class="lb" data-page="3.7" data-line="13" id="l3.7.13"></span>ταύτῃ μοι δοκεῖ τὰ μὲν ἄλλα τῶν ζώων φύσει μᾶλλον ἢ
<span class="lb" data-page="3.7" data-line="14" id="l3.7.14"></span>λόγῳ τέχνην τινὰ διαπράττεσθαι· πλάττειν μὲν αἱ μέλιτται
<span class="lb" data-page="3.7" data-line="15" id="l3.7.15"></span>τὰ σίμβλα, θησαυροὺς δέ τινας καὶ λαβυρίνθους δημιουργεῖν
<span class="lb" data-page="3.7" data-line="16" id="l3.7.16"></span>οἱ μύρμηκες, νήθειν δὲ καὶ ὑφαίνειν οἱ ἀράχναι.
<span class="lb" data-page="3.7" data-line="17" id="l3.7.17"></span>τεκμαίρομαι δὲ τῷ ἀδιδάκτῳ.
</p>
          </article>

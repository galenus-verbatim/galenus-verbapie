<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:1.4">
<span class="pb page1" data-page="3.8" id="p3.8"></span>
<span class="milestone ed1page page1" data-n="1.368" data-unit="ed1page" id="ed1page.1.368"></span>
<span class="milestone ed2page page1" data-n="4.286" data-unit="ed2page" id="ed2page.4.286"></span>
            <p>
<span class="lb" data-page="3.8" data-line="1" id="l3.8.1"></span>Ἄνθρωπος δ’, ὥσπερ τὸ σῶμα γυμνὸς
<span class="lb" data-page="3.8" data-line="2" id="l3.8.2"></span>ὅπλων, οὕτω καὶ τεχνῶν τὴν ψυχὴν ἔρημος. διὰ τοῦτο ἀντὶ
<span class="lb" data-page="3.8" data-line="3" id="l3.8.3"></span>μὲν τῆς τοῦ σώματος γυμνότητος τὰς χεῖρας ἔλαβεν, ἀντὶ
<span class="lb" data-page="3.8" data-line="4" id="l3.8.4"></span>δὲ τῆς κατὰ τὴν ψυχὴν ἀτεχνίας τὸν λόγον· οἷς χρώμενος,
<span class="lb" data-page="3.8" data-line="5" id="l3.8.5"></span>ὁπλίζει μὲν καὶ φρουρεῖ τὸ σῶμα παντοίως, κοσμεῖ δὲ τὴν
<span class="lb" data-page="3.8" data-line="6" id="l3.8.6"></span>ψυχὴν ἁπάσαις τέχναις. ὥσπερ γὰρ, εἴ τι ξύμφυτον ὅπλον
<span class="lb" data-page="3.8" data-line="7" id="l3.8.7"></span>ἐκέκτητο, μόνον ἂν ἦν ἐκεῖνο διὰ παντὸς αὐτῷ, οὕτως, εἴ
<span class="lb" data-page="3.8" data-line="8" id="l3.8.8"></span>τινα εἶχε τέχνην φύσει, τὰς ἄλλας οὐκ ἂν ἔσχεν. ἐπεὶ δ’
<span class="lb" data-page="3.8" data-line="9" id="l3.8.9"></span>ἄμεινον ἦν ἅπασι μὲν ὅπλοις, ἁπάσαις δὲ χρῆσθαι τέχναις,
<span class="lb" data-page="3.8" data-line="10" id="l3.8.10"></span>διὰ τοῦτο αὐτῷ ξύμφυτον <span class="milestone ed2page" data-n="4.287" data-unit="ed2page" id="ed2page.4.287"></span>οὐδὲν ἐδόθη. καλῶς μὲν
<span class="lb" data-page="3.8" data-line="11" id="l3.8.11"></span>οὖν καὶ Ἀριστοτέλης οἷον ὄργανόν τι πρὸ ὀργάνων ἔφασκεν
<span class="lb" data-page="3.8" data-line="12" id="l3.8.12"></span>εἶναι τὴν χεῖρα· καλῶς δ’ ἄν τις καὶ ἡμῶν, ἐκεῖνον μιμησάμενος,
<span class="lb" data-page="3.8" data-line="13" id="l3.8.13"></span>οἷον τέχνην τινὰ πρὸ τεχνῶν φήσειεν εἶναι τὸν
<span class="lb" data-page="3.8" data-line="14" id="l3.8.14"></span>λόγον. ὡς γὰρ ἡ χεὶρ, οὐδὲν οὖσα τῶν κατὰ μέρος ὀργάνων,
<span class="lb" data-page="3.8" data-line="15" id="l3.8.15"></span>ὅτι πάντα καλῶς πέφυκε δέχεσθαι, πρὸ πάντων
<span class="lb" data-page="3.8" data-line="16" id="l3.8.16"></span>ἐστὶν ὄργανον, οὕτως ὁ λόγος, οὐδεμιᾶς μὲν τῶν κατὰ μέρος
<span class="lb" data-page="3.8" data-line="17" id="l3.8.17"></span>ὑπάρχων τεχνῶν, ἁπάσας δ’ εἰς ἑαυτὸν δέχεσθαι πεφυκὼς,
<span class="pb" data-page="3.9" id="p3.9"></span>
<span class="lb" data-page="3.9" data-line="1" id="l3.9.1"></span>τέχνη τις ἂν εἴη πρὸ τεχνῶν. ἄνθρωπος οὖν μόνος
<span class="lb" data-page="3.9" data-line="2" id="l3.9.2"></span>ἁπάντων ζώων, τέχνην ἔχων πρὸ τεχνῶν ἐν ψυχῇ, κατὰ
<span class="lb" data-page="3.9" data-line="3" id="l3.9.3"></span>λόγον ἐν τῷ σώματι πρὸ ὀργάνων ὄργανον ἐκτήσατο.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:1.6">
<span class="pb page1" data-page="3.13" id="p3.13"></span>
<span class="milestone ed1page page1" data-n="1.368" data-unit="ed1page" id="ed1page.1.368"></span>
<span class="milestone ed2page page1" data-n="4.288" data-unit="ed2page" id="ed2page.4.288"></span>
            <p>
<span class="lb" data-page="3.13" data-line="1" id="l3.13.1"></span>Οὐ γὰρ ἁπλῶς ἐχρῆν δύο δακτύλους ἀντιτεταγμένους
<span class="lb" data-page="3.13" data-line="2" id="l3.13.2"></span>ἐν ταῖς τῶν μικρῶν ὄγκων θήραις τοῖς ἄκροις
<span class="lb" data-page="3.13" data-line="3" id="l3.13.3"></span>σφῶν αὐτῶν ἐνεργεῖν, ἀλλὰ καὶ τοιούτοις οὖσιν, οἷα νῦν
<span class="lb" data-page="3.13" data-line="4" id="l3.13.4"></span>εἰσιν, οὕτω μὲν μαλακοῖς, οὕτω δὲ περιφερέσιν, οὕτω δ’
<span class="lb" data-page="3.13" data-line="5" id="l3.13.5"></span>ὀνύχων ἔχουσιν. οὔτε γὰρ, εἰ μὴ σαρκῶδες ἦν αὐτῶν τὸ πέρας,
<span class="lb" data-page="3.13" data-line="6" id="l3.13.6"></span>ἀλλ’ ὀστέϊνον, ἦν ἄν ποτε δυνατὸν ἀντιλαβέσθαι τῶν
<span class="lb" data-page="3.13" data-line="7" id="l3.13.7"></span>μικρῶν σωμάτων, οἷον ἀκανθῶν ἢ τριχῶν, οὔτ’, εἰ σαρκῶδες
<span class="lb" data-page="3.13" data-line="8" id="l3.13.8"></span>μὲν, ἀλλὰ μαλακωτέρας καὶ ὑγροτέρας σαρκός. δεῖ μὲν
<span class="lb" data-page="3.13" data-line="9" id="l3.13.9"></span>γὰρ ὡς ἔνι μάλιστα περιπτύσσεσθαι τῷ λαμβανομένῳ τὸ
<span class="lb" data-page="3.13" data-line="10" id="l3.13.10"></span>λαμβάνον, ἴν’ ἀσφαλὴς ἡ ἀντίληψις γένοιτο· περιπτύσσεσθαι
<span class="lb" data-page="3.13" data-line="11" id="l3.13.11"></span>δὲ τῶν μὲν σκληρῶν καὶ ὀστεΐνων οὐδὲν δύναται, τὰ
<span class="lb" data-page="3.13" data-line="12" id="l3.13.12"></span>μαλακὰ δὲ συμμέτρως, καὶ διὰ τοῦτο μετρίως εἴκοντα· τὰ
<span class="lb" data-page="3.13" data-line="13" id="l3.13.13"></span>γὰρ ἀμέτρως μαλακὰ καὶ οἷον ῥυτὰ, πλέον ἢ δεῖ τοῖς
<span class="lb" data-page="3.13" data-line="14" id="l3.13.14"></span>σκληροῖς εἴκοντα, ῥᾳδίως αὐτῶν ἀποῤῥεῖ. ὅσα τοίνυν μεταξὺ
<span class="lb" data-page="3.13" data-line="15" id="l3.13.15"></span>τὴν φύσιν ἐστὶ τῶν ἀμέτρως μαλακῶν καὶ σκληρῶν,
<span class="lb" data-page="3.13" data-line="16" id="l3.13.16"></span><span class="milestone ed1page" data-n="1.369" data-unit="ed1page" id="ed1page.1.369"></span>ὥσπερ καὶ αἱ τῶν δακτύλων κορυφαὶ, ταῦτ’ ἂν εἴη
<span class="lb" data-page="3.13" data-line="17" id="l3.13.17"></span>μάλιστα λαβῆς ἀσφαλοῦς ὄργανα.
</p>
          </article>

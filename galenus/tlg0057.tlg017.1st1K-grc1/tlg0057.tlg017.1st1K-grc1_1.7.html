<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:1.7">
<span class="pb page1" data-page="3.14" id="p3.14"></span>
<span class="milestone ed1page page1" data-n="1.369" data-unit="ed1page" id="ed1page.1.369"></span>
<span class="milestone ed2page page1" data-n="4.288" data-unit="ed2page" id="ed2page.4.288"></span>
            <p>
<span class="lb" data-page="3.14" data-line="1" id="l3.14.1"></span>Ἀλλ’ ὄντων καὶ αὐτῶν τῶν λαμβανομένων
<span class="lb" data-page="3.14" data-line="2" id="l3.14.2"></span>πολυειδῶν ταῖς συστάσεσι, τὰ μὲν γὰρ μᾶλλον αὐτῶν, τὰ
<span class="lb" data-page="3.14" data-line="3" id="l3.14.3"></span>δ’ ἧττον μαλακὰ καὶ σκληρὰ τετύχηκεν ὄντα, πρὸς πάντ’
<span class="lb" data-page="3.14" data-line="4" id="l3.14.4"></span>ἐπιτήδειον ἡ φύσις ἐποίησε τὴν κατασκευὴν αὐτῶν. διά
<span class="lb" data-page="3.14" data-line="5" id="l3.14.5"></span>τοῦτο οὖν οὔτ’ ἐξ ὄνυχος ἁπλῶς ἡ κορυφὴ τῶν δακτύλων,
<span class="lb" data-page="3.14" data-line="6" id="l3.14.6"></span>οὔτ’ ἐκ σαρκὸς μόνης, ἀλλ’ ἐξ ἀμφοῖν ἀρίστην θέσιν λαβόντων
<span class="lb" data-page="3.14" data-line="7" id="l3.14.7"></span>συνετέθη. τὸ μὲν γὰρ σάρκινον αὐτῶν ἐν τοῖς πρὸς
<span class="lb" data-page="3.14" data-line="8" id="l3.14.8"></span>ἄλληλα νενευκόσι μέρεσιν, ὧν ταῖς κορυφαῖς θηράσειν
<span class="lb" data-page="3.14" data-line="9" id="l3.14.9"></span><span class="milestone ed2page" data-n="4.289" data-unit="ed2page" id="ed2page.4.289"></span>ἔμελλον, ὁ δ’ ὄνυξ ἔξωθεν ἕδρα τούτοις ὑποβέβληται.
<span class="lb" data-page="3.14" data-line="10" id="l3.14.10"></span>τὰ μὲν οὖν μαλακὰ σώματα τοῖς σαρκώδεσι σφῶν
<span class="lb" data-page="3.14" data-line="11" id="l3.14.11"></span>αὐτῶν μορίοις μόνοις λαμβάνουσιν· ὅσα δὲ σκληρά, καὶ
<span class="lb" data-page="3.14" data-line="12" id="l3.14.12"></span>διὰ τοῦτο τὴν τῆς σαρκὸς φύσιν ὠθεῖ καὶ βιάζεται, ταῦτ’
<span class="lb" data-page="3.14" data-line="13" id="l3.14.13"></span>οὐ δύνανται λαβεῖν χωρὶς τῶν ὀνύχων· ἕδρας γὰρ δεῖται
<span class="lb" data-page="3.14" data-line="14" id="l3.14.14"></span>τηνικαῦτα ἡ σὰρξ ἀνατρεπομένη. πάλιν δ’ αὐτοῖς τοῖς ὄνυξι
<span class="lb" data-page="3.14" data-line="15" id="l3.14.15"></span>μόνοις οὐχ οἷόν τε λαβεῖν οὐδὲν τῶν τοιούτων· σκληροὶ
<span class="lb" data-page="3.14" data-line="16" id="l3.14.16"></span>γὰρ ὄντες ἀπὸ τῶν σκληρῶν ἑτοίμως ὀλισθαίνουσι. ταῦτ’
<span class="lb" data-page="3.14" data-line="17" id="l3.14.17"></span>ἄρα, τῆς μὲν σαρκοειδοῦς ὲν ταῖς κορυφαῖς τῶν δακτύλων
<span class="pb" data-page="3.15" id="p3.15"></span>
<span class="lb" data-page="3.15" data-line="1" id="l3.15.1"></span>οὐσίας τὸ τῶν ὀνύχων ὀλισθηρὸν ἐπανορθουμένης, τῶν δ’
<span class="lb" data-page="3.15" data-line="2" id="l3.15.2"></span>ὀνύχων τὸ τῆς σαρκὸς εὐανάτρεπτον στηριζόντων; ὄργανον
<span class="lb" data-page="3.15" data-line="3" id="l3.15.3"></span>ἀντιληπτικὸν ἁπάντων τῶν σμικρῶν ἅμα καὶ σκληρῶν
<span class="lb" data-page="3.15" data-line="4" id="l3.15.4"></span>σωμάτων ὁ δάκτυλος ἐγένετο. μάθοις δ’ ἂν ἐναργέστερον,
<span class="lb" data-page="3.15" data-line="5" id="l3.15.5"></span>ὃ λέγω, ἐπιστήσας ταῖς ἀμετρίαις τῶν ὀνύχων. ὅσοι μὲν
<span class="lb" data-page="3.15" data-line="6" id="l3.15.6"></span>γὰρ ὑπερβαλλόντως μεγάλοι καὶ διὰ τοῦτ’ ἀλλήλοις συμπίπτουσιν,
<span class="lb" data-page="3.15" data-line="7" id="l3.15.7"></span>οὔτ’ ἄκανθαν μικρὰν, οὔτε τρίχα λαβεῖν, οὔτ’
<span class="lb" data-page="3.15" data-line="8" id="l3.15.8"></span>ἄλλο τι δύνανται τοιούτων· ὅσοι δ’ αὖ διὰ σμικρότητα
<span class="lb" data-page="3.15" data-line="9" id="l3.15.9"></span>πρὸς τὰς κορυφὰς τῶν δακτύλων οὐκ ἐξικνοῦνται, τῆς
<span class="lb" data-page="3.15" data-line="10" id="l3.15.10"></span>ἕδρας ἀποστεροῦντες τὴν σαρκώδη φύσιν ἀδύνατον ἀντιλαβέσθαι
<span class="lb" data-page="3.15" data-line="11" id="l3.15.11"></span>ποιοῦσιν· ὅσοι δ’ ἐξισοῦνται ταῖς κορυφαῖς τῶν
<span class="lb" data-page="3.15" data-line="12" id="l3.15.12"></span>δακτύλων, οὗτοι μόνοι τὴν ὠφέλειαν, ἧς ἕνεκα γεγόνασιν,
<span class="lb" data-page="3.15" data-line="13" id="l3.15.13"></span>ἄριστα παρέξονται. ταῦτ’ ἄρα καὶ Ἱπποκράτης ἔλεγεν·
<span class="lb" data-page="3.15" data-line="14" id="l3.15.14"></span>Ὄνυχας μήθ’ ὑπερέχειν, μήτ’ ἐλλείπειν δακτύλων κορυφῆς·
<span class="lb" data-page="3.15" data-line="15" id="l3.15.15"></span>ὧν γὰρ ἕνεκα γεγόνασιν, ὅτε μετρίως ἔχουσι μεγέθους, τηνικαῦτα
<span class="lb" data-page="3.15" data-line="16" id="l3.15.16"></span>μάλιστα παρέχονται. πολλὰ μὲν γὰρ καὶ ἄλλα χρηστὰ
<span class="lb" data-page="3.15" data-line="17" id="l3.15.17"></span>παρ’ αὐτῶν εἰς τὰς ἐνεργείας ἐστὶν, οἷον κᾂν εἰ ξύσαι ﻿
<span class="pb" data-page="3.16" id="p3.16"></span>
<span class="lb" data-page="3.16" data-line="1" id="l3.16.1"></span>τι δέοι, κᾂν εἰ κνῆσαι, κᾂν εἰ ἐκδεῖραι, κᾂν εἰ διασπάσαι.
<span class="lb" data-page="3.16" data-line="2" id="l3.16.2"></span>σχεδὸν γὰρ ἐν ἅπαντί τε τῷ βίῳ καὶ κατὰ πάσας τέχνας,
<span class="lb" data-page="3.16" data-line="3" id="l3.16.3"></span>καὶ μάλισθ’ ὧν ἀκριβεῖς αἱ χειρουργίαι, τῶν τοιούτων χρῄζομεν·
<span class="lb" data-page="3.16" data-line="4" id="l3.16.4"></span>ἀλλ’ ὡς ἀντιληπτικὸν ὄργανον ἡ χεὶρ εἰς τὴν τῶν
<span class="lb" data-page="3.16" data-line="5" id="l3.16.5"></span>σμικρῶν ἅμα καὶ σκληρῶν σωμάτων θήραν ὀνύχων ἐδεήθη
<span class="lb" data-page="3.16" data-line="6" id="l3.16.6"></span>μάλιστα.
</p>
          </article>

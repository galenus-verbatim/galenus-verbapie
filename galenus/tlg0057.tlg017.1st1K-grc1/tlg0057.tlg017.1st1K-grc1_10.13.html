<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:10.13">
<span class="pb page1" data-page="3.828" id="p3.828"></span>
<span class="milestone ed1page page1" data-n="1.482" data-unit="ed1page" id="ed1page.1.482"></span>
<span class="milestone ed2page page1" data-n="4.550" data-unit="ed2page" id="ed2page.4.550"></span>
            <p>
<span class="lb" data-page="3.828" data-line="7" id="l3.828.7"></span><span class="milestone ed2page" data-n="4.551" data-unit="ed2page" id="ed2page.4.551"></span>Ἡμεῖς δ’ οὖν ἐπιθῶμεν ἤδη τῷ λόγῳ
<span class="lb" data-page="3.828" data-line="8" id="l3.828.8"></span>κεφαλὴν ἀναμνήσαντες, ὡς ἀναγκαῖόν ἐστι τοὺς ἄξονας
<span class="lb" data-page="3.828" data-line="9" id="l3.828.9"></span>τῶν ὀπτικῶν κώνων ἐν ἑνὶ καὶ ταὐτῷ τὴν θέσιν ἴσχειν
<span class="lb" data-page="3.828" data-line="10" id="l3.828.10"></span>ἐπιπέδῳ πρὸς τὸ μὴ διπλοῦν φαίνεσθαι τὸ ἕν. οἱ δὲ δὴ
<span class="lb" data-page="3.828" data-line="11" id="l3.828.11"></span>ἄξονες ἡμῖν οὗτοι τὴν ἀρχὴν ἔχουσι τοὺς ἐξ ἐγκεφάλου πόρους.
<span class="lb" data-page="3.828" data-line="12" id="l3.828.12"></span>ἐχρῆν οὖν ἔτι κυουμένου τε καὶ διαπλαττομένου τοῦ
<span class="lb" data-page="3.828" data-line="13" id="l3.828.13"></span>ζώου κατὰ μιᾶς ἐπιπέδου τινὸς ἐπιφανείας αὐτοὺς τετάχθαι.
<span class="lb" data-page="3.828" data-line="14" id="l3.828.14"></span>τί δή ποτ’ οὖν ἔμελλεν ἔσεσθαι τοῦτο τὸ ἀκλινὲς ἐπίπεδον,
<span class="lb" data-page="3.828" data-line="15" id="l3.828.15"></span>ἐφ’ οὗ τοὺς πόρους ἡ φύσις ἐν τῷ διαπλάττειν τὰ ζῶα κατέθετο;
<span class="lb" data-page="3.828" data-line="16" id="l3.828.16"></span>ἆρ’ ὑμήν τις σκληρὸς, ἢ χιτὼν, ἢ χόνδρος, ἢ
<span class="lb" data-page="3.828" data-line="17" id="l3.828.17"></span>ὀστοῦν; οὐ γὰρ δὴ μαλακὸν ὄργανον καὶ εἶκον τοῖς ψαύουσιν
<span class="lb" data-page="3.828" data-line="18" id="l3.828.18"></span>ἂν ἀκλινὲς ἐφυλάχθη. καὶ ποῦ ποτ’ ἄρα κατέθετ’ ἂν αὐτὸ, ﻿
<span class="pb" data-page="3.829" id="p3.829"></span>
<span class="lb" data-page="3.829" data-line="1" id="l3.829.1"></span>καὶ πῶς ὑπέτεινεν ἀσφαλῶς τε ἅμα καὶ ἀθλίπτως ἀμφοτέροις
<span class="lb" data-page="3.829" data-line="2" id="l3.829.2"></span>τοῖς πόροις;<span class="milestone ed1page" data-n="1.483" data-unit="ed1page" id="ed1page.1.483"></span> ὅτι γὰρ οὐ ῥᾴδια ταῦτα κατ’ ἐκεῖνο
<span class="lb" data-page="3.829" data-line="3" id="l3.829.3"></span>γενέσθαι τὸ χωρίον, ὅσοι ταῖς ἀνατομαῖς ὡμιλήκασιν, ἴσασι
<span class="lb" data-page="3.829" data-line="4" id="l3.829.4"></span>σαφῶς. καὶ οὐ τοῦτό φημι νῦν, ὡς οὐκ ἂν ἐξεῦρέ τινα μηχανὴν
<span class="lb" data-page="3.829" data-line="5" id="l3.829.5"></span>ἡ φύσις τῆς τε γενέσεως αὐτοῦ καὶ τῆς θέσεως, ὡς
<span class="lb" data-page="3.829" data-line="6" id="l3.829.6"></span>μήτε βλάπτειν τι τῶν παρακειμένων, μήτε βλάπτεσθαι, εἴπερ
<span class="lb" data-page="3.829" data-line="7" id="l3.829.7"></span>ὅλως ἀναγκαῖον ἦν αὐτὸ δημιουργῆσαι, καὶ μὴ δι’ ἑτέρου
<span class="lb" data-page="3.829" data-line="8" id="l3.829.8"></span>ῥᾴστου τε καὶ προχείρου τὴν ἐν ἑνὶ τῶν δύο πόρων
<span class="lb" data-page="3.829" data-line="9" id="l3.829.9"></span>ἐπιπέδῳ θέσιν ἐκπορίσασθαι δυνατὸν ἦν. τί οὖν τοῦτ’ ἔστι
<span class="lb" data-page="3.829" data-line="10" id="l3.829.10"></span>τὸ ῥᾷστόν τε καὶ πρόχειρον, ὅπερ ἐξ ἀρχῆς λέγειν προὔκειτο;
<span class="lb" data-page="3.829" data-line="11" id="l3.829.11"></span>τὸ συμβάλλον ἀλλήλοις τοὺς πόρους. δύο γὰρ εὐθεῖαι
<span class="lb" data-page="3.829" data-line="12" id="l3.829.12"></span>γραμμαὶ συντυγχάνουσαι κατά τινα κοινὴν στιγμὴν
<span class="lb" data-page="3.829" data-line="13" id="l3.829.13"></span>οἷον κορυφὴν αὐτῶν ἐν ἑνὶ πάντως εἰσὶν ἐπιπέδῳ, κᾂν εἰ
<span class="lb" data-page="3.829" data-line="14" id="l3.829.14"></span>τύχοιεν ἐντεῦθεν εἰς ἄπειρόν τι μῆκος ἐφ’ ἑκάτερα τὰ μέρη
<span class="lb" data-page="3.829" data-line="15" id="l3.829.15"></span>προσεκβαλλόμεναι. καὶ αἱ ταύτας δὲ τὰς δύο εὐθείας, τὰς
<span class="lb" data-page="3.829" data-line="16" id="l3.829.16"></span>ἐκβαλλομένας ἐφ’ ὁσονοῦν, ἐπιζευγνύουσαι καθ’ ὁντιναοῦν τόπον
<span class="lb" data-page="3.829" data-line="17" id="l3.829.17"></span>εὐθεῖαι ταὐτὸν ἐπίπεδον ἴσχουσι ταῖς δύο, καὶ διὸ πᾶν
<span class="pb" data-page="3.830" id="p3.830"></span>
<span class="lb" data-page="3.830" data-line="1" id="l3.830.1"></span>τρίγωνον ἐν ἑνὶ πάντως ὑπάρχειν ἐπιπέδῳ. εἰ δέ τις οὐ συνίησι
<span class="lb" data-page="3.830" data-line="2" id="l3.830.2"></span>τῶν λεγομένων, δῆλος μέν ἐστιν οὐδὲ τὰ στοιχεῖα τῆς
<span class="lb" data-page="3.830" data-line="3" id="l3.830.3"></span>γεωμετρίας εἰδώς. ἐμοὶ δ’ ἂν εἴη μακρὸν, εἰ καὶ τὰς τῶν
<span class="lb" data-page="3.830" data-line="4" id="l3.830.4"></span>τοιούτων ἀποδείξεις γράφοιμι, καὶ γὰρ οὐδὲ συνήσουσιν αὐτῶν,
<span class="lb" data-page="3.830" data-line="5" id="l3.830.5"></span>εἰ μὴ πολλὰ προμεμαθηκότες εἶεν. Εὐκλείδης γοῦν
<span class="lb" data-page="3.830" data-line="6" id="l3.830.6"></span>ἐν τῷ ια΄ τῶν στοιχείων ἀπέδειξεν αὐτὸ τοῦτο τὸ νῦν λεγόμενον,
<span class="lb" data-page="3.830" data-line="7" id="l3.830.7"></span>καὶ ἔστι δεύτερον ἐν ἐκείνῳ τῷ βιβλίῳ θεώρημα,
<span class="lb" data-page="3.830" data-line="8" id="l3.830.8"></span>καὶ ἡ πρότασις αὐτοῦ τόνδε τὸν τρόπον ἔχει· Ἐὰν δύο
<span class="lb" data-page="3.830" data-line="9" id="l3.830.9"></span>εὐθεῖαι τέμνωσιν ἀλλήλας, ἐν ἐνί εἰσιν ἐπιπέδῳ, καὶ πᾶν
<span class="lb" data-page="3.830" data-line="10" id="l3.830.10"></span>τρίγωνον ἐν ἑνί ἐστιν ἐπιπέδῳ. τὴν μὲν οὖν ἀπόδειξιν παρ’
<span class="lb" data-page="3.830" data-line="11" id="l3.830.11"></span>Εὐκλείδου μανθάνειν δεῖ· μαθὼν δ’ αὖθις ἐπανήκειν
<span class="lb" data-page="3.830" data-line="12" id="l3.830.12"></span>πρὸς ἡμᾶς, καί σοι δείξομεν ἐπὶ τοῦ ζώου τὰς δύο ταύτας
<span class="lb" data-page="3.830" data-line="13" id="l3.830.13"></span>εὐθείας, τοὺς ἐξ ἐγκεφάλου πόρους. ὧν ἑκάτερος εἰς τὸν
<span class="lb" data-page="3.830" data-line="14" id="l3.830.14"></span>καθ’ ἑαυτὸν ὀφθαλμὸν αὖθις, ὡς εἴρηται πρόσθεν, ἀμφιβλήστρου
<span class="lb" data-page="3.830" data-line="15" id="l3.830.15"></span>δίκην ἑλίττεται κυκλοτερῶς ἄχρι τοῦ κρυσταλλοειδοῦς
<span class="lb" data-page="3.830" data-line="16" id="l3.830.16"></span>ὑγροῦ, περιλαμβάνων ἔνδοθεν αὐτοῦ τὸ ὑαλοειδὲς, ὡς
<span class="lb" data-page="3.830" data-line="17" id="l3.830.17"></span>ἐπὶ μιᾶς εὐθείας εἶναι τὴν κόρην καὶ τὴν ῥίζαν ὅλην τοῦ
<span class="pb" data-page="3.831" id="p3.831"></span>
<span class="lb" data-page="3.831" data-line="1" id="l3.831.1"></span>ὀφθαλμοῦ, καθ’ ἣν τὸ νεῦρον ἄρχεται λύεσθαι. καὶ τρίτον
<span class="lb" data-page="3.831" data-line="2" id="l3.831.2"></span>ἐπὶ τοῖσδε τὴν ἐν τοῖς πρόσω μέρεσι τοῦ ἐγκεφάλου συμβολὴν
<span class="lb" data-page="3.831" data-line="3" id="l3.831.3"></span>τῶν ὀπτικῶν νεύρων, ἀφ’ ἧς ἀρξάμενα διέρχεται δι’
<span class="lb" data-page="3.831" data-line="4" id="l3.831.4"></span>ἑνὸς ἐπιπέδου, τούς θ’ ὅλους ὀφθαλμοὺς ἐγέννησεν ἐν δικαίᾳ
<span class="lb" data-page="3.831" data-line="5" id="l3.831.5"></span>θέσει, καὶ τῶν ἐν αὐτοῖς κορῶν οὐδετέραν ὑψηλοτέραν
<span class="lb" data-page="3.831" data-line="6" id="l3.831.6"></span>ἀπέφῃνε. διὰ ταῦτα μὲν δὴ βέλτιον ἦν ἐξ ἀρχῆς μιᾶς ὁρμᾶσθαι
<span class="lb" data-page="3.831" data-line="7" id="l3.831.7"></span>τὰ τὴν ὀπτικὴν αἴσθησιν τοῖς ὀφθαλμοῖς παρέξοντα
<span class="lb" data-page="3.831" data-line="8" id="l3.831.8"></span>νεῦρα.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:10.4">
<span class="pb page1" data-page="3.778" id="p3.778"></span>
<span class="milestone ed1page page1" data-n="1.475" data-unit="ed1page" id="ed1page.1.475"></span>
<span class="milestone ed2page page1" data-n="4.535" data-unit="ed2page" id="ed2page.4.535"></span>
            <p>
<span class="lb" data-page="3.778" data-line="17" id="l3.778.17"></span>Οὐδὲν δ’ ἧττον αὐτῆς θαυμάζω καὶ τὴν ﻿
<span class="pb" data-page="3.779" id="p3.779"></span>
<span class="lb" data-page="3.779" data-line="1" id="l3.779.1"></span>ἐπιτραφεῖσαν ἐντὸς τραχύτητα τῷ περιέξοντι τὸ ὑαλοειδὲς
<span class="lb" data-page="3.779" data-line="2" id="l3.779.2"></span>ὑγρὸν χιτῶνι. ὑγρὰ γὰρ αὕτη γε καὶ μαλακὴ, καθαπερεὶ
<span class="lb" data-page="3.779" data-line="3" id="l3.779.3"></span>σπογγιὰ, τοῦ κρυσταλλοειδοῦς ὑγροῦ ψαύουσα, τὴν τοῦ χιτῶνος
<span class="lb" data-page="3.779" data-line="4" id="l3.779.4"></span>ὅλου γειτνίασιν ἄλυπον παρέχει. καὶ τούτου μᾶλλον
<span class="lb" data-page="3.779" data-line="5" id="l3.779.5"></span>ἔτι θαυμάζω τὴν ἐκτὸς πυκνότητα, καθ’ ἣν ὁμιλεῖ
<span class="lb" data-page="3.779" data-line="6" id="l3.779.6"></span>τῷ σκληρῷ χιτῶνι τῷ κερατοειδεῖ. οὐ μόνον γὰρ οὐδὲν
<span class="lb" data-page="3.779" data-line="7" id="l3.779.7"></span>ἐχρῆν ὑπὸ τοῦ κυανοῦ τούτου χιτῶνος λυπεῖσθαι τὸ κρυσταλλοειδὲς
<span class="lb" data-page="3.779" data-line="8" id="l3.779.8"></span>ὑγρὸν, ἀλλὰ μηδ’ αὐτόν τι πάσχειν ὑπὸ τοῦ κερατοειδοῦς.
<span class="lb" data-page="3.779" data-line="9" id="l3.779.9"></span>ἔτι δὴ μεῖζον θαῦμα τὸ κατὰ τὴν κόρην αὐτοῦ
<span class="lb" data-page="3.779" data-line="10" id="l3.779.10"></span>τρῆμα. πάντα γὰρ ἂν ἄρδην <span class="milestone ed1page" data-n="1.476" data-unit="ed1page" id="ed1page.1.476"></span>ἀπώλετο τὰ καλῶς προπεπονημένα,
<span class="lb" data-page="3.779" data-line="11" id="l3.779.11"></span>μόνου τούτου παροφθέντος. ἀλλ’ οὐκ ἄρ’
<span class="lb" data-page="3.779" data-line="12" id="l3.779.12"></span>ἔμελλεν ἡ φύσις αὐτὸ, καθάπερ οὐδ’ ἄλλο τι, παρόψεσθαι.
<span class="lb" data-page="3.779" data-line="13" id="l3.779.13"></span>διέτρησε δ’ ἐνταῦθα τὸν κυανὸν χιτῶνα τοῦτον τὸν ῥαγοειδῆ.
<span class="lb" data-page="3.779" data-line="14" id="l3.779.14"></span>καλοῦσι γὰρ οὕτως αὐτὸν, εἰκάσαντες, οἶμαι, ῥαγὶ
<span class="lb" data-page="3.779" data-line="15" id="l3.779.15"></span>σταφυλῆς τήν τ’ ἐκτὸς λειότητα καὶ τὴν ἐντὸς δασύτητα.
<span class="lb" data-page="3.779" data-line="16" id="l3.779.16"></span>καὶ κατὰ τοῦτο μόνον τὸ τρῆμα τοῦ κερατοειδοῦς τε καὶ
<span class="lb" data-page="3.779" data-line="17" id="l3.779.17"></span>τοῦ κρυσταλλοειδοῦς οὐδεὶς ἐν τῷ μέσῳ χιτὼν ἕτερός ἐστιν,
<span class="lb" data-page="3.779" data-line="18" id="l3.779.18"></span>ἀλλ’ οἷον διὰ λεπτοῦ πάνυ καὶ λευκοῦ κέρατος ἡ τῆς ἔνδον
<span class="pb" data-page="3.780" id="p3.780"></span>
<span class="lb" data-page="3.780" data-line="1" id="l3.780.1"></span>αὐγῆς πρὸς τὴν ἔξω κοινωνία τε καὶ κρᾶσις γίγνεται.
<span class="lb" data-page="3.780" data-line="2" id="l3.780.2"></span>ὅπως οὖν μηδὲ κατὰ τοῦτο τὸ τρῆμα ψαύσῃ ποθ’ ὁ κερατοειδὴς
<span class="lb" data-page="3.780" data-line="3" id="l3.780.3"></span>χιτὼν τοῦ κρυσταλλοειδοῦς ὑγροῦ, προνοήσας ἡμῶν
<span class="lb" data-page="3.780" data-line="4" id="l3.780.4"></span>ὁ δημιουργὸς, ἅμα μὲν ἐπὶ πλέον ἐκτὸς ἀπάγων ταύτην τὴν
<span class="lb" data-page="3.780" data-line="5" id="l3.780.5"></span>μοῖραν τοῦ κερατοειδοῦς, ἅμα δ’ ὑγρὸν λεπτὸν καὶ καθαρὸν,
<span class="lb" data-page="3.780" data-line="6" id="l3.780.6"></span>οἷόν περ τὸ ἐν τοῖς ὠοῖς ἐστι, περιχέας τῷ κρυσταλλοειδεῖ,
<span class="lb" data-page="3.780" data-line="7" id="l3.780.7"></span><span class="milestone ed2page" data-n="4.536" data-unit="ed2page" id="ed2page.4.536"></span>καὶ τρίτον ἐπὶ τούτοις ἀερώδους τε καὶ αὐγοειδοῦς
<span class="lb" data-page="3.780" data-line="8" id="l3.780.8"></span>πνεύματος πληρώσας τὴν χώραν ἅπασαν τῆς κόρης.
<span class="lb" data-page="3.780" data-line="9" id="l3.780.9"></span>ᾧδε μὲν ἔχει τὸ ἀληθές. δεῖ δὲ ἀποδείξεως ἔτι τῷ λόγῳ,
<span class="lb" data-page="3.780" data-line="10" id="l3.780.10"></span>καὶ μάλιστα διὰ τοὺς μήτ’ ἐνέργειαν, μήτε χρείαν μηδεμίαν
<span class="lb" data-page="3.780" data-line="11" id="l3.780.11"></span>εὑρίσκεσθαι βουλομένους, ἀλλ’ ἀποκεκρύφθαι πάντα καὶ
<span class="lb" data-page="3.780" data-line="12" id="l3.780.12"></span>τελέως ἀγνοεῖσθαι σπεύδοντας. ὁ τοίνυν κερατοειδὴς οὗτος
<span class="lb" data-page="3.780" data-line="13" id="l3.780.13"></span>χιτὼν, καθ’ ἃ μὲν ἀποφύεται τῆς ἴρεως, ἐγγυτάτω φανεῖταί
<span class="lb" data-page="3.780" data-line="14" id="l3.780.14"></span>σοι τοῦ κρυσταλλοειδοῦς ὑγροῦ, ὡς ἂν ἁπάντων κατὰ
<span class="lb" data-page="3.780" data-line="15" id="l3.780.15"></span>τοῦτο τὸ χωρίον συμπεφυκότων τῶν ἐν τοῖς ὀφθαλμοῖς
<span class="lb" data-page="3.780" data-line="16" id="l3.780.16"></span>ὑγρῶν τε καὶ χιτώνων, ἔξω δὲ γιγνόμενος ἀεὶ καὶ μᾶλλον
<span class="lb" data-page="3.780" data-line="17" id="l3.780.17"></span>ἀποχωρεῖ, καὶ πλεῖστον ὅσον ἀφέστηκε κατὰ τὴν κόρην, ὡς
<span class="pb" data-page="3.781" id="p3.781"></span>
<span class="lb" data-page="3.781" data-line="1" id="l3.781.1"></span>ἐν ταῖς ἀνατομαῖς ἐστι μαθεῖν καὶ ταῖς τῶν ὑποκεχυμένων
<span class="lb" data-page="3.781" data-line="2" id="l3.781.2"></span>παρακεντήσεσιν. ἐν γὰρ τῇ μεταξὺ χώρᾳ τοῦ κερατοειδοῦς
<span class="lb" data-page="3.781" data-line="3" id="l3.781.3"></span>χιτῶνος καὶ τοῦ κρυσταλλοειδοῦς ὑγροῦ, ὡς ἂν ἁπάντων
<span class="lb" data-page="3.781" data-line="4" id="l3.781.4"></span>συνισταμένων τῶν ὑποχυμάτων, τὸ καθιέμενον ὄργανον ὑπὲρ
<span class="lb" data-page="3.781" data-line="5" id="l3.781.5"></span>τοῦ παράγειν αὐτὰ, διὰ πολλῆς εὐρυχωρίας ἄνω τε καὶ
<span class="lb" data-page="3.781" data-line="6" id="l3.781.6"></span>κάτω, καὶ τῇδε κᾀκεῖσε, καὶ ὅλως ἐν κύκλῳ τε καὶ πανταχόσε
<span class="lb" data-page="3.781" data-line="7" id="l3.781.7"></span>περιφερόμενον, οὐδετέρου ψαύει τῶν εἰρημένων σωμάτων,
<span class="lb" data-page="3.781" data-line="8" id="l3.781.8"></span>ὡς ἂν ἱκανῆς τὸ μέγεθος οὔσης αὐτῶν τῆς
<span class="lb" data-page="3.781" data-line="9" id="l3.781.9"></span>διαστάσεως.
</p>
          </article>

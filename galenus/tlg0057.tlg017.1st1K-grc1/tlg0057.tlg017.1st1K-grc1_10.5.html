<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:10.5">
<span class="pb page1" data-page="3.781" id="p3.781"></span>
<span class="milestone ed1page page1" data-n="1.476" data-unit="ed1page" id="ed1page.1.476"></span>
<span class="milestone ed2page page1" data-n="4.536" data-unit="ed2page" id="ed2page.4.536"></span>
            <p>
<span class="lb" data-page="3.781" data-line="10" id="l3.781.10"></span>Ὅτι δ’ ἐν τῷ μεταξὺ τοῦ κρυσταλλοειδοῦς
<span class="lb" data-page="3.781" data-line="11" id="l3.781.11"></span>ὑγροῦ καὶ τοῦ ῥαγοειδοῦς χιτῶνος ὑγρότης τις λεπτὴ περιέχεται,
<span class="lb" data-page="3.781" data-line="12" id="l3.781.12"></span>καὶ ὅτι πνεύματος πλήρης ἐστὶν ὁ κατὰ τὴν κόρην
<span class="lb" data-page="3.781" data-line="13" id="l3.781.13"></span>τόπος, ἐκ τῶνδ’ ἂν μάλιστα γνοίης· πρῶτον μὲν, ὅτι τεταμένον
<span class="lb" data-page="3.781" data-line="14" id="l3.781.14"></span>ἀκριβῶς ὁρᾷς ἐπὶ τῶν ζώντων τὸν ὀφθαλμὸν, καὶ
<span class="lb" data-page="3.781" data-line="15" id="l3.781.15"></span>πλήρη πανταχόθεν, καὶ οὐδαμῆ ῥυσσὸν, οὐδὲ χαλαρὸν
<span class="lb" data-page="3.781" data-line="16" id="l3.781.16"></span>αὐτοῦ μόριον οὐδέν. εἰ δὲ τεθνεῶτος ἐθέλοις λαβὼν διαιρεῖν,
<span class="lb" data-page="3.781" data-line="17" id="l3.781.17"></span>ἤδη μέν πως ῥυσσότερον ὄψει τοῦ κατὰ φύσιν καὶ
<span class="lb" data-page="3.781" data-line="18" id="l3.781.18"></span>πρὸ τῆς διαιρέσεως. διελόντι δέ σοι τὸν κερατοειδῆ χιτῶνα
<span class="pb" data-page="3.782" id="p3.782"></span>
<span class="lb" data-page="3.782" data-line="1" id="l3.782.1"></span>παραχρῆμα μὲν ἀπαντήσει τὸ λεπτὸν ὑγρὸν ἐκχεόμενον, ὃ
<span class="lb" data-page="3.782" data-line="2" id="l3.782.2"></span>κᾀν ταῖς παρακεντήσεσι φαίνεται πολλάκις ἐκρέον διὰ τῆς
<span class="lb" data-page="3.782" data-line="3" id="l3.782.3"></span>τρώσεως, εὐθὺς δ’ ἂν ἅπας ὁ ὀφθαλμὸς ῥυσσὸς γένοιτο,
<span class="lb" data-page="3.782" data-line="4" id="l3.782.4"></span>καὶ προσεσταλμένος, καὶ χαλαρὸς, καὶ διατείνοντι δὲ καὶ
<span class="lb" data-page="3.782" data-line="5" id="l3.782.5"></span>ἀφιστῶντι τοὺς χιτῶνας ἀπὸ τοῦ κρυσταλλοειδοῦς ἡ μεταξὺ
<span class="lb" data-page="3.782" data-line="6" id="l3.782.6"></span>χώρα παμπόλλη κενὴ φαίνεται. εἰ τοίνυν αὐτὴ πρότερον
<span class="lb" data-page="3.782" data-line="7" id="l3.782.7"></span>μὲν, ὅτ’ ἔζη τὸ ζῶον, ἐπεπλήρωτό τε καὶ διατετάκει τοὺς
<span class="lb" data-page="3.782" data-line="8" id="l3.782.8"></span>χιτῶνας, ἀποθανόντος δὲ κενὴ μὲν αὐτὴ, χαλαροὶ δὲ οἱ
<span class="lb" data-page="3.782" data-line="9" id="l3.782.9"></span>περικείμενοι γίνονται χιτῶνες, δῆλον ὡς ἤτοι πνεύματός τινος,
<span class="lb" data-page="3.782" data-line="10" id="l3.782.10"></span>ἢ ὑγρότητος, ἢ ἀμφοῖν πεπλήρωται. καὶ μὲν δὴ καὶ
<span class="lb" data-page="3.782" data-line="11" id="l3.782.11"></span>εἰ τὸν ἕτερον τῶν ὀφθαλμῶν μύσαιμεν, ἀνεῳγότα φυλάττοντες
<span class="lb" data-page="3.782" data-line="12" id="l3.782.12"></span>τὸν ἕτερον, εὐρυνομένην τε καὶ διεσταλμένην, ὡς ἂν
<span class="lb" data-page="3.782" data-line="13" id="l3.782.13"></span>ἐμφυσωμένην ὀψόμεθα τὴν κόρην. καὶ τοῦτο καὶ τῷ λόγῳ
<span class="lb" data-page="3.782" data-line="14" id="l3.782.14"></span>μὲν δῆλον, ὡς πληρουμένη μὲν πνεύματος οὕτω διατίθεται,
<span class="lb" data-page="3.782" data-line="15" id="l3.782.15"></span>καὶ δι’ ἐπιτεχνήσεως δ’ ἂν οὐχ ἥκιστα πειραθείης τε
<span class="lb" data-page="3.782" data-line="16" id="l3.782.16"></span>καὶ βασανίσαις τὸν λόγον αὐτοῖς τοῖς ἐναργῶς φαινομένοις.
<span class="lb" data-page="3.782" data-line="17" id="l3.782.17"></span>ἐμφυσήσας γὰρ ἐκ τῶν ἔνδον μερῶν τὸν ῥαγοειδῆ χιτῶνα,
<span class="lb" data-page="3.782" data-line="18" id="l3.782.18"></span>διϊστάμενον ὄψει τὸ τρῆμα. ᾧδε μὲν τῇ πείρᾳ δῆλον, ὡς
<span class="pb" data-page="3.783" id="p3.783"></span>
<span class="lb" data-page="3.783" data-line="1" id="l3.783.1"></span>πληρουμένη πνεύματος ἡ κόρη διευρύνεται. ἀτὰρ οὐδὲ ὁ
<span class="lb" data-page="3.783" data-line="2" id="l3.783.2"></span>λόγος ἄλλο τί φησιν, ἢ ὡς μεστούμενος ἔνδοθεν ὁ ῥαγοειδὴς
<span class="lb" data-page="3.783" data-line="3" id="l3.783.3"></span>ἐπὶ πλεῖστον ἐκτείνεταί τε καὶ διατείνεται, καὶ οὕτω
<span class="lb" data-page="3.783" data-line="4" id="l3.783.4"></span>καὶ τὸ τρῆμα μεῖζον ἴσχει γιγνόμενον, ὥσπερ καὶ τἄλλα
<span class="lb" data-page="3.783" data-line="5" id="l3.783.5"></span>πάνθ’, ὅσοις ὀπαί τέ τινές εἰσι καὶ διεκτρήσεις, ὑμενώδεσί
<span class="lb" data-page="3.783" data-line="6" id="l3.783.6"></span>τε καὶ λεπτοῖς ὑπάρχουσι, καὶ καταπίπτειν εἰς ἑαυτὰ δυναμένοις.
<span class="lb" data-page="3.783" data-line="7" id="l3.783.7"></span>οὕτως οὖν καὶ ταυτὶ τὰ κόσκινα τετάσθαι δεῖται
<span class="lb" data-page="3.783" data-line="8" id="l3.783.8"></span>τοὺς χιτῶνας, ἢ συμπίπτουσιν αὐτῶν αἱ ὀπαί. εἰ τοίνυν
<span class="lb" data-page="3.783" data-line="9" id="l3.783.9"></span>ἔτι μὲν περιόντος τούς θ’ ὑμένας ἀμφοτέρους τεταμένους
<span class="lb" data-page="3.783" data-line="10" id="l3.783.10"></span>ἐστὶν ἰδεῖν, <span class="milestone ed2page" data-n="4.537" data-unit="ed2page" id="ed2page.4.537"></span>καὶ μύσαντος θατέρου τῶν ὀφθαλμῶν,
<span class="lb" data-page="3.783" data-line="11" id="l3.783.11"></span>εὐρυνομένην θατέρου τὴν κόρην, ἀποθανόντος δὲ, χαλαροὺς
<span class="lb" data-page="3.783" data-line="12" id="l3.783.12"></span>μὲν ἤδη καὶ πρὸ τοῦ κενωθῆναι τὸ λεπτὸν ὑγρὸν,
<span class="lb" data-page="3.783" data-line="13" id="l3.783.13"></span>χαλαροὺς δὲ ἐσχάτως ἐπὶ τῇ κενώσει γιγνομένους, δῆλον ὡς
<span class="lb" data-page="3.783" data-line="14" id="l3.783.14"></span>ὑπ’ ἀμφοῖν, ὑγροῦ τε καὶ πνεύματος, ὁπότ’ ἔζη τὸ ζῶον,
<span class="lb" data-page="3.783" data-line="15" id="l3.783.15"></span>ἐπεπλήρωντο. ἀλλὰ τὸ μὲν ὡς ἂν λεπτότερόν τε καὶ κουφότερον
<span class="lb" data-page="3.783" data-line="16" id="l3.783.16"></span>ῥᾳδίως ἐκκενοῦται πρὸ τῆς διαιρέσεως, τὸ δ’ ὑγρὸν
<span class="lb" data-page="3.783" data-line="17" id="l3.783.17"></span>ἔτι διαμένει, κενώσεως αἰσθητῆς δεόμενον. ἀλλὰ καὶ τοῖς ﻿
<span class="pb" data-page="3.784" id="p3.784"></span>
<span class="lb" data-page="3.784" data-line="1" id="l3.784.1"></span>πάνυ πρεσβύταις ῥυσσὸς εἰς τοσοῦτον πολλάκις ὁ κερατοειδὴς
<span class="lb" data-page="3.784" data-line="2" id="l3.784.2"></span>γίνεται χιτὼν, ὥστε οἱ μὲν οὐδ’ ὅλως, οἱ δὲ φαύλως
<span class="lb" data-page="3.784" data-line="3" id="l3.784.3"></span>τε καὶ μόγις ἔτι βλέπουσιν. ἐπιπιπτουσῶν γὰρ ἀλλήλαις
<span class="lb" data-page="3.784" data-line="4" id="l3.784.4"></span>τῶν ῥυτίδων, καὶ διὰ τοῦτο διπλουμένου τοῦ χιτῶνος, καὶ
<span class="lb" data-page="3.784" data-line="5" id="l3.784.5"></span>πάχος ἐπίκτητον λαμβάνοντος, ἐλάττονός τε παραγινομένου
<span class="lb" data-page="3.784" data-line="6" id="l3.784.6"></span>τοῦ ἄνωθεν πνεύματος εἰς τὴν κόρην, κατὰ λόγον ἐμποδίζονται
<span class="lb" data-page="3.784" data-line="7" id="l3.784.7"></span>τὰς ὄψεις. αὐτὸ δὲ δὴ τοῦτο τὸ ἔλαττον ἐπιῤῥεῖν
<span class="lb" data-page="3.784" data-line="8" id="l3.784.8"></span>ἀπὸ τῆς ἀρχῆς τὸ πνεῦμα μάλιστ’ αἴτιον γίνεται τοῦ ῥυσσοῦσθαι
<span class="lb" data-page="3.784" data-line="9" id="l3.784.9"></span>κατὰ τὴν κόρην. ἐξ ὧν ἁπάντων δῆλον, ὡς πεπλήρωται
<span class="lb" data-page="3.784" data-line="10" id="l3.784.10"></span>διὰ παντὸς ἡ μετὰ τὸ κρυσταλλοειδὲς ὑγρὸν χώρα
<span class="lb" data-page="3.784" data-line="11" id="l3.784.11"></span>σύμπασα πνεύματός τε ἅμα καὶ λεπτῆς ὑγρότητος, καὶ
<span class="lb" data-page="3.784" data-line="12" id="l3.784.12"></span>ὡς κατὰ μὲν τὰ ἄλλα μέρη τὸ ὑγρὸν, ἐν αὐτῇ δὲ μάλιστα
<span class="lb" data-page="3.784" data-line="13" id="l3.784.13"></span>τῇ κόρῃ πλεῖστον τὸ πνεῦμά ἐστι. πρεσβύταις μὲν οὖν ἡ
<span class="lb" data-page="3.784" data-line="14" id="l3.784.14"></span>ῥυσσότης τοῦ κερατοειδοῦς αὐτοῦ τ’ ἐστὶ τοῦ χιτῶνος ἀῤῥωστίᾳ
<span class="lb" data-page="3.784" data-line="15" id="l3.784.15"></span>τοῦ γήρατος προσήκουσα, καὶ τοῦ παραγινομένου πνεύματος
<span class="lb" data-page="3.784" data-line="16" id="l3.784.16"></span>ἄνωθεν ἐνδείᾳ. τὸ δὲ πάθημα τὸ καλούμενον φθίσις
<span class="lb" data-page="3.784" data-line="17" id="l3.784.17"></span>αὐτῆς μόνης ἐστὶ τῆς κόρης μειουμένης, οὐδὲν πάσχοντος
<span class="lb" data-page="3.784" data-line="18" id="l3.784.18"></span>ἰδίᾳ τοῦ κερατοειδοῦς. διὰ τοῦτο καὶ κατὰ τὸν ἕτερον τῶν
<span class="pb" data-page="3.785" id="p3.785"></span>
<span class="lb" data-page="3.785" data-line="1" id="l3.785.1"></span>ὀφθαλμῶν γίνεται τὰ πολλὰ, ὥστε καὶ γνωρίζεσθαι αὐτὸ
<span class="lb" data-page="3.785" data-line="2" id="l3.785.2"></span>ῥᾳδίως, καὶ οὐδένα λανθάνειν τῶν ἰατρῶν· ὁ γὰρ ὑγιὴς
<span class="lb" data-page="3.785" data-line="3" id="l3.785.3"></span>παρακείμενος ἐξελέγξει τὸ τοῦ πεπονθότος ἁμάρτημα· τοῖς
<span class="lb" data-page="3.785" data-line="4" id="l3.785.4"></span>γέρουσι δὲ κοινὸν ἀμφοτέρων τῶν ὀφθαλμῶν γινόμενον τὸ
<span class="lb" data-page="3.785" data-line="5" id="l3.785.5"></span>σύμπτωμα λανθάνει τοὺς πολλοὺς, ὡς οὐ μόνον ῥυσσότης
<span class="lb" data-page="3.785" data-line="6" id="l3.785.6"></span>ἐστὶ τοῦ κερατοειδοῦς, ἀλλὰ καὶ τῆς κόρης στενότης. γίνεται
<span class="lb" data-page="3.785" data-line="7" id="l3.785.7"></span>δέ ποτε καὶ δι’ ἔνδειαν τῆς λεπτῆς ὑγρότητος χαλασθέντος
<span class="lb" data-page="3.785" data-line="8" id="l3.785.8"></span>ἐπὶ πλέον τοῦ ῥαγοειδοῦς. ἀλλὰ τούτου γε τοῦ
<span class="lb" data-page="3.785" data-line="9" id="l3.785.9"></span>παθήματος οὐδὲν εἰς τὸν παρόντα λόγον δεόμεθα. τὸ δὲ
<span class="lb" data-page="3.785" data-line="10" id="l3.785.10"></span>δι’ ἔνδειαν τοῦ πνεύματος ἐπ’ ἐμφράξεσί τε ταῖς κατὰ τὰς
<span class="lb" data-page="3.785" data-line="11" id="l3.785.11"></span>ἄνωθεν ὁδοὺς, καὶ ἀσθένειαν πρεσβυτικὴν, ἐνδεικτικόν ἐστι
<span class="lb" data-page="3.785" data-line="12" id="l3.785.12"></span>τοῦ πεπληρῶσθαι πνεύματος τὴν κόρην· ὥσπερ οὖν καὶ τὸ,
<span class="lb" data-page="3.785" data-line="13" id="l3.785.13"></span>μύσαντος θατέρου τῶν ὀφθαλμῶν, εὐρύνεσθαι τὴν θατέρου
<span class="lb" data-page="3.785" data-line="14" id="l3.785.14"></span>κόρην.
</p>
          </article>

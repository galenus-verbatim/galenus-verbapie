<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:10.7">
<span class="pb page1" data-page="3.791" id="p3.791"></span>
<span class="milestone ed1page page1" data-n="1.477" data-unit="ed1page" id="ed1page.1.477"></span>
<span class="milestone ed2page page1" data-n="4.539" data-unit="ed2page" id="ed2page.4.539"></span>
            <p>
<span class="lb" data-page="3.791" data-line="14" id="l3.791.14"></span>Καὶ μὲν δὴ καὶ συμφῦναι ταῦτα τοῖς ὀστοῖς
<span class="lb" data-page="3.791" data-line="15" id="l3.791.15"></span>καὶ αὐτοῖς τοῖς ὀφθαλμοῖς ἦν ἄμεινον. ὥστ’ ἐπειδὴ καὶ
<span class="lb" data-page="3.791" data-line="16" id="l3.791.16"></span>τούτου μὲν αὐτοῦ στοχάζεσθαι τὴν κατασκευὴν αὐτῶν ἐχρῆν,
<span class="lb" data-page="3.791" data-line="17" id="l3.791.17"></span>καὶ πρὸ τούτου δὲ τῆς εὐκινησίας, καὶ τῆς δυσπαθείας,
<span class="pb" data-page="3.792" id="p3.792"></span>
<span class="lb" data-page="3.792" data-line="1" id="l3.792.1"></span>καὶ τῆς ἀλύπου τῷ κερατοειδεῖ κοινωνίας, ἄξιον ἤδη θαυμάσαι
<span class="lb" data-page="3.792" data-line="2" id="l3.792.2"></span>τὴν φύσιν, ἅπαντα ταῦτ’ ἀκριβῶς οὕτως ἐργασαμένην,
<span class="lb" data-page="3.792" data-line="3" id="l3.792.3"></span>ὡς μηδ’ ἐπινοῆσαι δυνατὸν ἑτέραν ἔτι βελτίω κατασκευήν.
<span class="lb" data-page="3.792" data-line="4" id="l3.792.4"></span>τὸν γάρ τοι περιόστιον ὑμένα καλούμενον ἀπάγουσά
<span class="lb" data-page="3.792" data-line="5" id="l3.792.5"></span>τε καὶ προάγουσα τῆς κατὰ τὴν ὀφρὺν ἴτυος εἰς τοσοῦτον,
<span class="lb" data-page="3.792" data-line="6" id="l3.792.6"></span>εἰς ὅσον ἐχρῆν μήκους ἐκταθῆναι τὰ βλέφαρα, πάλιν αὐτὸν,
<span class="lb" data-page="3.792" data-line="7" id="l3.792.7"></span>ἐπανήγαγε διὰ τῶν κάτω μερῶν τοῦ βλεφάρου, μήτε καθ’
<span class="lb" data-page="3.792" data-line="8" id="l3.792.8"></span>ἑαυτοῦ τιθεῖσα καθάπερ ἀσπίδα τινα δίπτυχον, ὡς ἔνιοι
<span class="lb" data-page="3.792" data-line="9" id="l3.792.9"></span>νομίζουσιν, ἀλλὰ μηδὲ μέχρι τῆς ἀρχῆς, ὅθεν ἀπέφυσεν,
<span class="lb" data-page="3.792" data-line="10" id="l3.792.10"></span>ἀγαγοῦσα, τοῖς δ’ ὑποκειμένοις μὲν αὐτῷ, περιέχουσι δὲ τὸν
<span class="lb" data-page="3.792" data-line="11" id="l3.792.11"></span>ὀφθαλμὸν ἐπιφύσασα μυσὶν. ἐντεῦθέν τε προαγαγοῦσα μέχρι
<span class="lb" data-page="3.792" data-line="12" id="l3.792.12"></span>τῆς ἴρεως, ἔνθα καὶ κατέφυσεν αὐτὸν εἰς τὸν κερατοειδῆ
<span class="lb" data-page="3.792" data-line="13" id="l3.792.13"></span>χιτῶνα. τὰ δὲ μεταξὺ τῶν δύο μοιρῶν τοῦ περιοστίου σώματος
<span class="lb" data-page="3.792" data-line="14" id="l3.792.14"></span>γλίσχρα καὶ πιμελώδη κατείληφε σύν τισιν ὑμέσιν
<span class="lb" data-page="3.792" data-line="15" id="l3.792.15"></span>ἀπὸ τῶν μυῶν ἐκτεταμένοις. ἐν ᾧ καὶ τὰς καλουμένας ὑδατίδας
<span class="lb" data-page="3.792" data-line="16" id="l3.792.16"></span>συμβαίνει γίνεσθαι τῶν λιπαρῶν τούτων σωμάτων, ἃ
<span class="lb" data-page="3.792" data-line="17" id="l3.792.17"></span>χάριν τοῦ μαλάττειν λιπαίνοντα τὸ βλέφαρον ἡ φύσις εἰργάσατο
<span class="pb" data-page="3.793" id="p3.793"></span>
<span class="lb" data-page="3.793" data-line="1" id="l3.793.1"></span>μειζόνων ἔστιν ὅτε παρὰ φύσιν ἀπεργασθέντων.
<span class="lb" data-page="3.793" data-line="2" id="l3.793.2"></span>ἀνάλογον δὲ τῇδε <span class="milestone ed2page" data-n="4.540" data-unit="ed2page" id="ed2page.4.540"></span>τῇ κατασκευῇ καὶ τὰ κάτω βλέφαρα
<span class="lb" data-page="3.793" data-line="3" id="l3.793.3"></span>γέγονεν ἀπὸ τοῦ κατὰ τὰ <span class="milestone ed1page" data-n="1.478" data-unit="ed1page" id="ed1page.1.478"></span>μῆλα περιοστίου μέχρι
<span class="lb" data-page="3.793" data-line="4" id="l3.793.4"></span>μέν τινος ἐκταθέντος, ὑποστρέψαντος δ’ αὖθις ἐπὶ τὸν
<span class="lb" data-page="3.793" data-line="5" id="l3.793.5"></span>κερατοειδῆ. καθ’ ὃ δὲ παλινδρομεῖν ὁ περιόστιος ἀπήρξατο,
<span class="lb" data-page="3.793" data-line="6" id="l3.793.6"></span>σκληροτέρα τις ἢ καθ’ ὑμένα φύσις ἐπιτέταται, ταρσὸς ὀνομαζομένη,
<span class="lb" data-page="3.793" data-line="7" id="l3.793.7"></span>κατακλείουσά τε καὶ περιλαμβάνουσα καὶ σφίγγουσα
<span class="lb" data-page="3.793" data-line="8" id="l3.793.8"></span>τὸ κυρτούμενον ἐκ τῆς διπλώσεως αὐτοῦ, αὐτῆς τε
<span class="lb" data-page="3.793" data-line="9" id="l3.793.9"></span>ταύτης ἕνεκα τῆς χρείας γεγενημένη, καί τινων ἄλλων φύσεων
<span class="lb" data-page="3.793" data-line="10" id="l3.793.10"></span>ἐπὶ ταύτῃ δυοῖν, ὧν τὴν μὲν μείζονά τε καὶ σοφωτέραν
<span class="lb" data-page="3.793" data-line="11" id="l3.793.11"></span>ὀλίγον ὕστερον ἐξηγήσομαι, περὶ δὲ τῆς ἐλάττονος ἤδη
<span class="lb" data-page="3.793" data-line="12" id="l3.793.12"></span>δίειμι. κατατέτρηταί τισιν ὀπαῖς λεπταῖς ὁ ταρσὸς οὗτος,
<span class="lb" data-page="3.793" data-line="13" id="l3.793.13"></span>ἐξ ὧν αἱ τῶν βλεφάρων ἀνίσχουσι τρίχες, τήν θ’ ἕδραν αὐταῖς
<span class="lb" data-page="3.793" data-line="14" id="l3.793.14"></span>καὶ τὴν τῆς στάσεως ὀρθότητα παρέχοντος διὰ τὴν
<span class="lb" data-page="3.793" data-line="15" id="l3.793.15"></span>σκληρότητα τοῦ ταρσοῦ. ὡς γὰρ τὰς τῶν ὀφρύων καταπίπτειν
<span class="lb" data-page="3.793" data-line="16" id="l3.793.16"></span>ἐπ’ ἀλλήλαις ἄμεινον ἦν, οὕτω ταύτας ὀρθὰς καὶ
<span class="lb" data-page="3.793" data-line="17" id="l3.793.17"></span>ἀποτεταμένας διὰ παντὸς φυλάττεσθαι. τὴν χρείαν γὰρ, ἧς
<span class="lb" data-page="3.793" data-line="18" id="l3.793.18"></span>χάριν ἐγεγόνεισαν, ἑκατέραν πληρώσειν ἔμελλον μάλιστα ﻿
<span class="pb" data-page="3.794" id="p3.794"></span>
<span class="lb" data-page="3.794" data-line="1" id="l3.794.1"></span>διὰ τῆς νῦν ὑπαρχούσης αὐταῖς κατασκευῆς, αἱ μὲν ἐν ταῖς
<span class="lb" data-page="3.794" data-line="2" id="l3.794.2"></span>ὀφρύσιν ἅπαν τὸ καταῤῥέον ἀπὸ τοῦ μετώπου τε καὶ τῆς
<span class="lb" data-page="3.794" data-line="3" id="l3.794.3"></span>κεφαλῆς ὑποδεχόμεναι, πρὶν ἐμπεσεῖν τοῖς ὀφθαλμοῖς, αἱ
<span class="lb" data-page="3.794" data-line="4" id="l3.794.4"></span>δὲ τῶν βλεφάρων κωλύουσαι μὲν ἐμπίπτειν εἴσω ψάμμον τε
<span class="lb" data-page="3.794" data-line="5" id="l3.794.5"></span>καὶ κονίαν, καὶ τὰ σμικρὰ τῶν πετομένων ζώων, μηδὲν δὲ
<span class="lb" data-page="3.794" data-line="6" id="l3.794.6"></span>τοὺς ὀφθαλμοὺς ἀδικοῦσαι. καὶ μέν γε καὶ τοῦτ’ ἄν τις ἐν
<span class="lb" data-page="3.794" data-line="7" id="l3.794.7"></span>τοῖς μάλιστα θαυμάσειεν τῆς φύσεως, ὅτι μήτ’ ἀνανενευκυίας
<span class="lb" data-page="3.794" data-line="8" id="l3.794.8"></span>ὡς πρὸς τὰς ὀφρῦς ἢ τὰ μῆλα τὰς τῶν βλεφάρων
<span class="lb" data-page="3.794" data-line="9" id="l3.794.9"></span>ἐποιήσατο τρίχας, μήτ’ ἐπινενευκυίας ἐντὸς εἰς αὐτοὺς
<span class="lb" data-page="3.794" data-line="10" id="l3.794.10"></span>τοὺς ὀφθαλμούς. αἱ μὲν γὰρ πρότεραι τὴν χρείαν
<span class="lb" data-page="3.794" data-line="11" id="l3.794.11"></span>ἂν διέφθειρον, ἧς ἕνεκα γεγόνασιν, αἱ δὲ δεύτεραι τοὺς
<span class="lb" data-page="3.794" data-line="12" id="l3.794.12"></span>ὀφθαλμοὺς ἂν αὐτοὺς ἐλυμαίνοντο, διακόπτουσαι τὸ συνεχὲς
<span class="lb" data-page="3.794" data-line="13" id="l3.794.13"></span>τῆς θέας τῶν ὁρατῶν. τί δέ; τὸ σύμμετρον αὐτῶν
<span class="lb" data-page="3.794" data-line="14" id="l3.794.14"></span>τοῦ διαστήματος οὐ θαυμάσιον; εἰ μὲν γὰρ ἐπὶ πλέον
<span class="lb" data-page="3.794" data-line="15" id="l3.794.15"></span>διειστήκεσαν, ἐνέπιπτον ἂν πολλὰ τοῖς ὀφθαλμοῖς, ὧν
<span class="lb" data-page="3.794" data-line="16" id="l3.794.16"></span>ἀποστέγουσι νυνί· εἰ δ’ ἔψαυον ἀλλήλων, ἐπεσκότουν
<span class="lb" data-page="3.794" data-line="17" id="l3.794.17"></span>ἄν πη ταῖς ὄψεσιν. οὐ μὴν οὔτ’ ἐπισκοτεῖν αὐτὰς
<span class="pb" data-page="3.795" id="p3.795"></span>
<span class="lb" data-page="3.795" data-line="1" id="l3.795.1"></span>ἐχρῆν, οὔτ’ ἀπολέσαι τὴν χρείαν, ἧς ἕνεκεν
<span class="lb" data-page="3.795" data-line="2" id="l3.795.2"></span>ἐδημιουργήθησαν.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:10.9">
<span class="pb page1" data-page="3.798" id="p3.798"></span>
<span class="milestone ed1page page1" data-n="1.478" data-unit="ed1page" id="ed1page.1.478"></span>
<span class="milestone ed2page page1" data-n="4.541" data-unit="ed2page" id="ed2page.4.541"></span>
            <p>
<span class="lb" data-page="3.798" data-line="16" id="l3.798.16"></span>Ταῦτα μὲν δὴ τοσαῦτά τε καὶ τηλικαῦτα τῆς
<span class="lb" data-page="3.798" data-line="17" id="l3.798.17"></span>φύσεως ἔργα περὶ τὴν τῶν ὀφθαλμῶν κατασκευήν. ὃ δὲ καὶ ﻿
<span class="pb" data-page="3.799" id="p3.799"></span>
<span class="lb" data-page="3.799" data-line="1" id="l3.799.1"></span>τούτων καὶ τῶν προειρημένων ἁπάντων οὐδὲν ἧττον ἄν
<span class="lb" data-page="3.799" data-line="2" id="l3.799.2"></span>τις θαυμάσειεν, ἔτ’ ἄῤῥητον ἀπολείπεται. κινεῖσθαι μὲν
<span class="lb" data-page="3.799" data-line="3" id="l3.799.3"></span>γὰρ ἐχρῆν πάντως δή που καὶ τὰ βλέφαρα κατὰ τὴν ἡμετέραν
<span class="lb" data-page="3.799" data-line="4" id="l3.799.4"></span>προαίρεσιν, ἢ οὐδέν γ’ ἂν αὐτῶν ὄφελος ἦν. ἁπάσαις
<span class="lb" data-page="3.799" data-line="5" id="l3.799.5"></span>δὲ ταῖς κατὰ προαίρεσιν κινήσεσιν ὄργανα παρεσκεύασεν
<span class="lb" data-page="3.799" data-line="6" id="l3.799.6"></span>ἡ φύσις τοὺς μῦς, καὶ κινοῦσιν οὗτοι τὰ μόρια διά
<span class="lb" data-page="3.799" data-line="7" id="l3.799.7"></span>τινων τενόντων εἰς αὐτὰ καταφυομένων. καὶ δέδεικται πρὸς
<span class="lb" data-page="3.799" data-line="8" id="l3.799.8"></span>ἡμῶν ἐν τοῖς περὶ κινήσεως αὐτῶν, <span class="milestone ed2page" data-n="4.542" data-unit="ed2page" id="ed2page.4.542"></span>ὡς πάντα τὰ κινούμενα
<span class="lb" data-page="3.799" data-line="9" id="l3.799.9"></span>κατὰ προαίρεσιν μόρια δυοῖν δεῖται τοὐλάχιστον
<span class="lb" data-page="3.799" data-line="10" id="l3.799.10"></span>μυῶν ἀντιτεταγμένων ἀλλήλοις, τοῦ μὲν ἐκτείνειν, τοῦ δὲ
<span class="lb" data-page="3.799" data-line="11" id="l3.799.11"></span>κάμπτειν δυναμένου· ἀμφοτέρας μὲν δὴ τὰς κινήσεις μηδένα
<span class="lb" data-page="3.799" data-line="12" id="l3.799.12"></span>δύνασθαι μῦν ἐργάσασθαι διὰ τὸ πάντως ἐφ’ ἑαυτὸν
<span class="lb" data-page="3.799" data-line="13" id="l3.799.13"></span>ἕλκειν τὸ κινηθησόμενον μόριον, μίαν δὲ εἶναι θέσιν,
<span class="lb" data-page="3.799" data-line="14" id="l3.799.14"></span>ἑνός γε ὑπάρχοντος αὐτοῦ. ἀλλ’ εἰ αὐτὸ οὕτως ἔχει, πῶς
<span class="lb" data-page="3.799" data-line="15" id="l3.799.15"></span>κινηθήσεται τὰ βλέφαρα; τὸ μὲν οὖν κάτω καὶ παντάπασιν
<span class="lb" data-page="3.799" data-line="16" id="l3.799.16"></span>ἀκίνητόν ἐστι· τὸ δ’ ἄνω φαίνεται μὲν κινούμενον, οὐ μὴν
<span class="lb" data-page="3.799" data-line="17" id="l3.799.17"></span>οὔτε τοὺς κινοῦντας αὐτὸ μῦς, οὔτε τῆς κινήσεως τὸν τρόπον
<span class="pb" data-page="3.800" id="p3.800"></span>
<span class="lb" data-page="3.800" data-line="1" id="l3.800.1"></span>εὑρίσκοντες, ἀναισχυντεῖν ἐτόλμησαν ἔνιοι τῶν σοφιστῶν,
<span class="lb" data-page="3.800" data-line="2" id="l3.800.2"></span>ὡς μηδὲ κατὰ τὴν ἡμετέραν προαίρεσιν ἔθ’ ὁμολογεῖν ὑπάρχειν
<span class="lb" data-page="3.800" data-line="3" id="l3.800.3"></span>αὐτῶν τὴν κίνησιν, ἀλλὰ φυσικὴν, ὥσπερ τῇ τε γαστρὶ,
<span class="lb" data-page="3.800" data-line="4" id="l3.800.4"></span>καὶ τοῖς ἐντέροις, καὶ ταῖς ἀρτηρίαις,<span class="milestone ed1page" data-n="1.479" data-unit="ed1page" id="ed1page.1.479"></span> καὶ τῇ
<span class="lb" data-page="3.800" data-line="5" id="l3.800.5"></span>καρδίᾳ, καὶ πολλοῖς ἄλλοις ὀργάνοις ἀβούλητοί τε καὶ
<span class="lb" data-page="3.800" data-line="6" id="l3.800.6"></span>ἀπροαίρετοι κινήσεις εἰσίν. ἄμεινον γὰρ εἶναι νομίζουσι τὸ
<span class="lb" data-page="3.800" data-line="7" id="l3.800.7"></span>ψεύσασθαι τοῦ τὴν ἄγνοιαν ὁμολογῆσαι. ἀλλ’ ἐπὶ μέν
<span class="lb" data-page="3.800" data-line="8" id="l3.800.8"></span>τινων κᾂν λάθοι τις τοὺς πολλοὺς τῶν ἀνθρώπων ψευδόμενος·
<span class="lb" data-page="3.800" data-line="9" id="l3.800.9"></span>εἰ δ’, ἥλιον ὑπὲρ γῆς ὁρώντων ἁπάντων, μήτε φῶς
<span class="lb" data-page="3.800" data-line="10" id="l3.800.10"></span>εἶναι λέγοι, μήθ’ ὅλως ἡμέραν, μαίνεσθαι δόξει. τί δ’, εἴ
<span class="lb" data-page="3.800" data-line="11" id="l3.800.11"></span>τις λέγοι, βαδίζοντας ἡμᾶς μὴ κατὰ προαίρεσιν τὰ σκέλη
<span class="lb" data-page="3.800" data-line="12" id="l3.800.12"></span>περιφέρειν, ἀλλ’ ἀβουλήτως τε καὶ φυσικῶς; ἐμοὶ μὲν καὶ
<span class="lb" data-page="3.800" data-line="13" id="l3.800.13"></span>οὗτος οὐδὲν ἧττον τοῦ προτέρου μαίνεσθαι δόξει. ὅπου γὰρ
<span class="lb" data-page="3.800" data-line="14" id="l3.800.14"></span>ἔνεστι καὶ θᾶττον αὐτὰ κινῆσαι καὶ βραδύτερον, καὶ πυκνότερον
<span class="lb" data-page="3.800" data-line="15" id="l3.800.15"></span>καὶ ἀραιότερον, ἢ καὶ παντάπασιν ἀποπαῦσαί τε
<span class="lb" data-page="3.800" data-line="16" id="l3.800.16"></span>καὶ αὖθις ἐπεγεῖραι πρὸς τὴν κίνησιν, πῶς οὐκ ἄν τις ἠλίθιος
<span class="lb" data-page="3.800" data-line="17" id="l3.800.17"></span>εἴη φάσκων, ἀπροαίρετόν τε καὶ φυσικὴν εἶναι τὴν ἐνέργειαν;
<span class="pb" data-page="3.801" id="p3.801"></span>
<span class="lb" data-page="3.801" data-line="1" id="l3.801.1"></span>εἰ μὲν οὖν ἀδύνατόν ἐστιν ἡμῖν μύσασι τοὺς ὀφθαλμοὺς,
<span class="lb" data-page="3.801" data-line="2" id="l3.801.2"></span>εἰς ὅσον ἂν ἐθέλωμεν, οὕτως ἔχειν, καὶ αὖθις ἀνοῖξαι προελομένοις,
<span class="lb" data-page="3.801" data-line="3" id="l3.801.3"></span>ὡσαύτως τε καὶ αὖθις ἑξῆς μῦσαι, καὶ ταῦτ’ ἐν
<span class="lb" data-page="3.801" data-line="4" id="l3.801.4"></span>μέρει ποιεῖν ἑκάτερον, εἰς ὅσον ἂν βουληθείημεν, οὐκ ἔστιν
<span class="lb" data-page="3.801" data-line="5" id="l3.801.5"></span>ἡ τῶν βλεφάρων κίνησις ἡμέτερον ἔργον· εἰ δὲ ταῦτα δρᾷν,
<span class="lb" data-page="3.801" data-line="6" id="l3.801.6"></span>ὡς ἂν ἐθέλωμέν τε καὶ εἰς ὅσον ἐθέλωμεν, ἀκωλύτως δυνάμεθα,
<span class="lb" data-page="3.801" data-line="7" id="l3.801.7"></span>μόνον εἰ κατὰ φύσιν ἔχει τὰ βλέφαρα, δῆλον ὡς
<span class="lb" data-page="3.801" data-line="8" id="l3.801.8"></span>κατὰ προαίρεσιν ἡμετέραν καὶ ἡ τῶν ἄνω βλεφάρων γίνεται
<span class="lb" data-page="3.801" data-line="9" id="l3.801.9"></span>κίνησις. καὶ γὰρ ἂν καὶ μάτην ἡμῖν ἐδέδοτο πρὸς τῆς
<span class="lb" data-page="3.801" data-line="10" id="l3.801.10"></span>φύσεως, εἴ τινος ἐπιφερομένου κατὰ τὸν ὀφθαλμὸν ἔξωθεν,
<span class="lb" data-page="3.801" data-line="11" id="l3.801.11"></span>ὃ πλήττειν τε καὶ βλάπτειν αὐτὸν ἔμελλε, βουληθέντες μῦσαι
<span class="lb" data-page="3.801" data-line="12" id="l3.801.12"></span>μὴ δυνηθείημεν. ἀλλ’ οὐδὲν θαυμαστὸν τοιαῦτα λέγειν
<span class="lb" data-page="3.801" data-line="13" id="l3.801.13"></span>τοὺς σοφιστὰς, οἷς οὐκ ἀληθείας φροντὶς, ἀλλὰ δόξης μόνης.
<span class="lb" data-page="3.801" data-line="14" id="l3.801.14"></span>ἔνδειξιν οὖν οὐ σμικρὰν ἔχει τοῦτο αὐτῶν τὸ ἀναισχύντημα
<span class="lb" data-page="3.801" data-line="15" id="l3.801.15"></span>τῶν τῆς φύσεως τεχνημάτων. ὅπου γὰρ, ὁρωμένης
<span class="lb" data-page="3.801" data-line="16" id="l3.801.16"></span>ἐναργῶς τῆς τῶν ἄνω βλεφάρων κινήσεως, οὔτε τὸν τρόπον
<span class="lb" data-page="3.801" data-line="17" id="l3.801.17"></span>αὐτῆς ἔχομεν εἰπεῖν, οὔτε τοὺς μῦς ἐξευρεῖν, δι’ ὧν γίνεται,
<span class="lb" data-page="3.801" data-line="18" id="l3.801.18"></span>τί ποτε, εἰ διεπλάττομεν αὐτοὶ τὰ ζῶα, καθάπερ ὁ ἐν τῷ
<span class="pb" data-page="3.802" id="p3.802"></span>
<span class="lb" data-page="3.802" data-line="1" id="l3.802.1"></span>μύθῳ Προμηθεὺς, ἐπράξαμεν ἄν; ἢ πρόδηλον τοῦτό γε,
<span class="lb" data-page="3.802" data-line="2" id="l3.802.2"></span>ὡς ἀκίνητον ἡμῖν παντάπασιν ἀπολέλειπτ’ ἂν, οἶμαι, τὸ ἄνω
<span class="lb" data-page="3.802" data-line="3" id="l3.802.3"></span>βλέφαρον. ἀλλ’ ἴσως ἐροῦσιν, ὡς ἀπὸ τῆς ὀφρύος ἐκφύσαντες
<span class="lb" data-page="3.802" data-line="4" id="l3.802.4"></span>μῦς ἐνέφυσαν ἂν ἐν ἅπαντι τῷ ταρσῷ τοῦ βλεφάρου.
<span class="lb" data-page="3.802" data-line="5" id="l3.802.5"></span>ἀλλ’ οὕτω γε, ὦ σοφώτατε, ἐξετράπετο ἂν καὶ ἐξεστρέφετο
<span class="lb" data-page="3.802" data-line="6" id="l3.802.6"></span>καὶ πρὸς τὴν ὀφρὺν ἀνεκάμπτετο σύμπαν τὸ βλέφαρον.
<span class="lb" data-page="3.802" data-line="7" id="l3.802.7"></span>ἀλλὰ καὶ τοῦτο συγχωρείσθω καὶ καλῶς ἀνοιγνύσθω, πῶς
<span class="lb" data-page="3.802" data-line="8" id="l3.802.8"></span>κλεισθήσεται, λεγέσθωσαν ἑξῆς. οὔτε γὰρ ἀπὸ τοῦ κάτω
<span class="lb" data-page="3.802" data-line="9" id="l3.802.9"></span>βλεφάρου μῦν ἕτερον ἀποφύσαντες ἐμφύειν τῷ ταρσῷ δυνήσονται,
<span class="lb" data-page="3.802" data-line="10" id="l3.802.10"></span>λῆρος γὰρ τοῦτό γε μακρὸς, οὔτ’ ἐκ τῶν ἔνδον μερῶν
<span class="lb" data-page="3.802" data-line="11" id="l3.802.11"></span>ὑποφύειν αὐτὸν τῷ ἄνω βλεφάρῳ. πρῶτον μὲν γὰρ
<span class="lb" data-page="3.802" data-line="12" id="l3.802.12"></span>οὐδὲ μύειν οὕτω γε, ἀλλ’ ἐντρέπεσθαι καὶ διπλοῦσθαι
<span class="lb" data-page="3.802" data-line="13" id="l3.802.13"></span><span class="milestone ed2page" data-n="4.543" data-unit="ed2page" id="ed2page.4.543"></span>καὶ ὑποπτύσσεσθαι συμβήσεται τῷ βλεφάρῳ τεινομένῳ
<span class="lb" data-page="3.802" data-line="14" id="l3.802.14"></span>πρὸς τοῦ τοιούτου μυός· ἔπειτα δὲ καὶ αὐτὸς ὁ μῦς ἀτοπωτάτην
<span class="lb" data-page="3.802" data-line="15" id="l3.802.15"></span>θέσιν ἕξει, θλιβόμενός τε καὶ θλίβων ὅλον ὀφθαλμὸν,
<span class="lb" data-page="3.802" data-line="16" id="l3.802.16"></span>καὶ στενοχωρούμενος, καὶ κινεῖσθαι κωλυόμενος. ἄξιον
<span class="lb" data-page="3.802" data-line="17" id="l3.802.17"></span>οὖν, οἶμαι, θαυμάσαι τῶν σοφιστῶν, εἰ μήτ’ ἐξευρεῖν μηδέπω,
<span class="pb" data-page="3.803" id="p3.803"></span>
<span class="lb" data-page="3.803" data-line="1" id="l3.803.1"></span>μηδ’ ἐξηγήσασθαι δυνάμενοι τὰ τῆς φύσεως, ἔτι καταγινώσκουσιν
<span class="lb" data-page="3.803" data-line="2" id="l3.803.2"></span>ἀτεχνίαν αὐτῆς. ἦν γὰρ ἂν, οἶμαι, δίκαιον, ὡς
<span class="lb" data-page="3.803" data-line="3" id="l3.803.3"></span>οὐκ ἦν ἄμεινον γενέσθαι βλέφαρα τοῖς ὀφθαλμοῖς, ἀποδεικνύειν
<span class="lb" data-page="3.803" data-line="4" id="l3.803.4"></span>αὐτοὺς, ἢ ὡς γενέσθαι μὲν, ἀλλ’ ἀκίνητα, ἢ ὡς κινούμενα
<span class="lb" data-page="3.803" data-line="5" id="l3.803.5"></span>μὲν, ἀλλὰ μὴ κατὰ προαίρεσιν, ἢ κατὰ προαίρεσιν
<span class="lb" data-page="3.803" data-line="6" id="l3.803.6"></span>μὲν, ἀλλ’ ὡδί πως ταχθέντων τῶν μυῶν. οἱ δέ γε σοφίας
<span class="lb" data-page="3.803" data-line="7" id="l3.803.7"></span>μὲν εἰς τοσοῦτον ἥκουσιν, ὥστε, κινουμένων ἐναργῶς
<span class="lb" data-page="3.803" data-line="8" id="l3.803.8"></span>τῶν βλεφάρων, οὔθ’ ὅπως τοῦτο γίνεται συνίασιν, οὔτ’
<span class="lb" data-page="3.803" data-line="9" id="l3.803.9"></span>ἄλλην τινὰ κίνησιν ἐξευρίσκουσιν· ἀπονοίας δ’ εἰς τοσοῦτον,
<span class="lb" data-page="3.803" data-line="10" id="l3.803.10"></span>ὥστε τὸν διαπλάσαντα καὶ συνθέντα τοσαῦτά τε
<span class="lb" data-page="3.803" data-line="11" id="l3.803.11"></span>καὶ τοιαῦτα μόρια μηδέπω τεχνίτην ὁμολογεῖν. εἶτ’ εἰ μὲν
<span class="lb" data-page="3.803" data-line="12" id="l3.803.12"></span>οἰκίας καὶ θύρας, ἢ σκίμποδος, ἤ τινος ἄλλου τοιούτου
<span class="lb" data-page="3.803" data-line="13" id="l3.803.13"></span>κατασκευῆς ζήτησις ἦν τοῖς δημιουργοῖς, ὅπως ἂν κάλλιστα
<span class="lb" data-page="3.803" data-line="14" id="l3.803.14"></span>παρασκευασθείη πρὸς τὴν χρείαν, ἧς ἕνεκα γίνεται, κᾄπειτα
<span class="lb" data-page="3.803" data-line="15" id="l3.803.15"></span>τοῖς μὲν ἄλλοις ἄπορον ἦν, εἷς δ’ ἐξ αὐτῶν εὐπορήσειεν,
<span class="lb" data-page="3.803" data-line="16" id="l3.803.16"></span>ἐθαυμάζετ’ ἂν δικαίως, καὶ τεχνίτης τε καὶ σοφὸς ἐνομίζετο·
<span class="lb" data-page="3.803" data-line="17" id="l3.803.17"></span>τὰ δὲ τῆς φύσεως ἔργα, μὴ ὅτι προμηθεῖσθαι δύνανται ﻿
<span class="pb" data-page="3.804" id="p3.804"></span>
<span class="lb" data-page="3.804" data-line="1" id="l3.804.1"></span>τυγχάνοντες, ἀλλὰ μηδὲ γεγονότα θεασάμενοι γνωρίζειν, οὐκ
<span class="lb" data-page="3.804" data-line="2" id="l3.804.2"></span>ἄρα θαυμασόμεθα μειζόνων τῶν ἀνθρωπίνων δημιουργημάτων;
<span class="lb" data-page="3.804" data-line="3" id="l3.804.3"></span>τούτους μὲν οὖν ἤδη καταλίπωμεν, ἐπισκεψώμεθα δ’
<span class="lb" data-page="3.804" data-line="4" id="l3.804.4"></span>αὐτὸ, τί ποτ’ ἐστὶ τοῦτο τὸ θαυμαστὸν περὶ τὴν τῶν ἄνω
<span class="lb" data-page="3.804" data-line="5" id="l3.804.5"></span>βλεφάρων κίνησιν, ὅσα τοῖς πρὸ ἡμῶν ἀρίστοις ἐπινενόηται
<span class="lb" data-page="3.804" data-line="6" id="l3.804.6"></span>πρότερον διελθόντες. εἴρηται μὲν ἤδη που καὶ διὰ τῶν
<span class="lb" data-page="3.804" data-line="7" id="l3.804.7"></span>ἔμπροσθεν, ὡς ὑπὸ τῷ δέρματι τῷ καλύπτοντι τὸ βλέφαρον
<span class="lb" data-page="3.804" data-line="8" id="l3.804.8"></span>ὑμένες εἰσὶ λεπτοί. ἄρξομαι δὲ καὶ νῦν ἐντεῦθεν τοῦ
<span class="lb" data-page="3.804" data-line="9" id="l3.804.9"></span>λόγου. οἱ γὰρ δὴ ὑμένες οὗτοι σκέπουσι μὲν καὶ αὐτοὶ
<span class="lb" data-page="3.804" data-line="10" id="l3.804.10"></span>τοὺς κινοῦντας τὸ βλέφαρον μῦς, μικροὺς παντελῶς ὑπάρχοντας,
<span class="lb" data-page="3.804" data-line="11" id="l3.804.11"></span>συνεκτείνονται δ’ αὐτοὶ ταῖς ἀπονευρώσεσιν εἰς τὸν
<span class="lb" data-page="3.804" data-line="12" id="l3.804.12"></span>ταρσὸν καταφυομέναις. ὅτι δὲ χονδρώδης ἐστὶν ὁ ταρσὸς,
<span class="lb" data-page="3.804" data-line="13" id="l3.804.13"></span>οἷον δεσμός τις ἐπιβεβλημένος τῷ γεννῶντι τὸ βλέφαρον
<span class="lb" data-page="3.804" data-line="14" id="l3.804.14"></span>ὑμενώδει σώματι, πρόσθεν εἴρηται. ἀλλ’ ὅτι γε δέχεται τὰς
<span class="lb" data-page="3.804" data-line="15" id="l3.804.15"></span>τῶν μικρῶν μυῶν ἐκείνων ἀποβλαστήσεις, πλατυνθείσας τε
<span class="lb" data-page="3.804" data-line="16" id="l3.804.16"></span>καὶ λεπτυνθείσας, ἀκριβῶς οὐδέπω κατ’ ἐκεῖνον εἴρηται
<span class="lb" data-page="3.804" data-line="17" id="l3.804.17"></span>τὸν λόγον. νῦν οὖν αὐτό τε ταὐτὸ γίνωσκε, καὶ ὡς ὁ μὲν
<span class="pb" data-page="3.805" id="p3.805"></span>
<span class="lb" data-page="3.805" data-line="1" id="l3.805.1"></span>ἕτερος τῶν μυῶν κατὰ τὸν μέγαν κανθὸν, πρὸς τῇ ῥινὶ
<span class="lb" data-page="3.805" data-line="2" id="l3.805.2"></span>τεταγμένος πλάγιος, εἰς τὸ ταύτῃ μέρος ἥμισυ καθήκει τοῦ
<span class="lb" data-page="3.805" data-line="3" id="l3.805.3"></span>ταρσοῦ, ὁ δ’ ἕτερος ὅλος καὶ αὐτὸς πλάγιος, ἀλλὰ πρὸς
<span class="lb" data-page="3.805" data-line="4" id="l3.805.4"></span>τῷ μικρῷ κανθῷ παρατεινόμενος, εἰς τὸ λοιπὸν τοῦ ταρσοῦ
<span class="lb" data-page="3.805" data-line="5" id="l3.805.5"></span>μέρος ἥμισυ τὸ καθ’ ἑαυτὸν ἐμβάλλει. καὶ τοίνυν
<span class="lb" data-page="3.805" data-line="6" id="l3.805.6"></span>ὅταν μὲν ὁ πρότερος εἰρημένος ἐνεργῇ, καθέλκει τὸ συνεχὲς
<span class="lb" data-page="3.805" data-line="7" id="l3.805.7"></span>αὐτοῦ μέρος τοῦ βλεφάρου τὸ πρὸς τῇ ῥινί· ὅταν δ’ ὁ
<span class="lb" data-page="3.805" data-line="8" id="l3.805.8"></span>ἕτερος, τὸ λοιπὸν ἀνέλκει. τεταγμένης γὰρ δὴ τοῦ μὲν
<span class="lb" data-page="3.805" data-line="9" id="l3.805.9"></span>προτέρου τῆς κορυφῆς κατὰ τὸν μέγαν κανθὸν, τοῦ δευτέρου
<span class="lb" data-page="3.805" data-line="10" id="l3.805.10"></span>δὲ κατὰ τὴν ὀφρὺν, καὶ τῆς τάσεως ἅπασι τοῖς μυσὶν
<span class="lb" data-page="3.805" data-line="11" id="l3.805.11"></span>ἐπὶ τὴν ἰδίαν ἀρχὴν γινομένης, ἀναγκαῖον ἤδη τῷ μὲν
<span class="lb" data-page="3.805" data-line="12" id="l3.805.12"></span>ἑτέρῳ μέρει τοῦ βλεφάρου, τῷ πρὸς τῇ ῥινὶ, τὴν κίνησιν
<span class="lb" data-page="3.805" data-line="13" id="l3.805.13"></span>κάτω γίνεσθαι, θατέρῳ δὲ τῷ κατὰ τὸν μικρὸν κανθὸν
<span class="lb" data-page="3.805" data-line="14" id="l3.805.14"></span>ἄνω. εἰ μὲν οὖν ἑκάτερον κατὰ τὸν αὐτὸν τείνειεν χρόνον
<span class="lb" data-page="3.805" data-line="15" id="l3.805.15"></span>ὁμοίως τὸ βλέφαρον, ἄνω μὲν αὐτοῦ τὸ κατὰ τὸν μικρὸν
<span class="lb" data-page="3.805" data-line="16" id="l3.805.16"></span>ἀνασπασθήσεται κανθὸν, κάτω δ’ ἑλχθήσεται τὸ κατὰ τὸν
<span class="lb" data-page="3.805" data-line="17" id="l3.805.17"></span>μέγαν, ὥστε μηδὲν μᾶλλον ἀνεῷχθαι τὸν ὀφθαλμὸν, ἢ κεκλεῖσθαι.
<span class="lb" data-page="3.805" data-line="18" id="l3.805.18"></span>καὶ τοῦτ’ ἔστι τὸ πρὸς Ἱπποκράτους καμπύλον
<span class="pb" data-page="3.806" id="p3.806"></span>
<span class="lb" data-page="3.806" data-line="1" id="l3.806.1"></span>ὀνομαζόμενον βλέφαρον, <span class="milestone ed2page" data-n="4.544" data-unit="ed2page" id="ed2page.4.544"></span>ὃ δὴ καὶ κακοῦ μεγάλου σημεῖον
<span class="lb" data-page="3.806" data-line="2" id="l3.806.2"></span>ἐν τοῖς νοσήμασι τίθεται, καί που τὴν διαστροφὴν
<span class="lb" data-page="3.806" data-line="3" id="l3.806.3"></span>αὐτοῦ ταύτην ἴλλωσιν ὀνομάζει. καὶ γίνεται δηλονότι τὸ
<span class="lb" data-page="3.806" data-line="4" id="l3.806.4"></span>πάθημα τῶν μυῶν, ἑκατέρου σπωμένου τε καὶ πρὸς ἑαυτὸν
<span class="lb" data-page="3.806" data-line="5" id="l3.806.5"></span>ἕλκοντος τὸ συνεχὲς μέρος τοῦ ταρσοῦ. εἰ δ’ ὁ μὲν ἕτερος
<span class="lb" data-page="3.806" data-line="6" id="l3.806.6"></span>ἐνεργεῖ μῦς, ἐφ’ ἑαυτὸν ἕλκων τὸ βλέφαρον, ὁ δ’ ἕτερος
<span class="lb" data-page="3.806" data-line="7" id="l3.806.7"></span>ἡσυχάζει τελέως, ἀνοίγνυσθαι τηνικαῦτα καὶ κλείεσθαι
<span class="lb" data-page="3.806" data-line="8" id="l3.806.8"></span>συμβαίνει τῷ παντὶ βλεφάρῳ· συνεφέλκεται γὰρ ἀεὶ θάτερον
<span class="lb" data-page="3.806" data-line="9" id="l3.806.9"></span>μέρος τοῦ ταρσοῦ τὸ κινούμενον ἅμ’ ἑαυτῷ καὶ τὸ
<span class="lb" data-page="3.806" data-line="10" id="l3.806.10"></span>λοιπόν. αἰτία δὲ ἡ σκληρότης αὐτοῦ, καὶ εἴπερ ἦν ὑμενῶδες,
<span class="lb" data-page="3.806" data-line="11" id="l3.806.11"></span>ἢ σαρκῶδες, ἢ ὁπωσοῦν ἄλλως μαλακὸν, οὐκ ἂν εἵπετο
<span class="lb" data-page="3.806" data-line="12" id="l3.806.12"></span>τῷ κοινουμένῳ μέρει θάτερον. ἀλλὰ γὰρ αὐτὸ τοῦθ’
<span class="lb" data-page="3.806" data-line="13" id="l3.806.13"></span>ἡ φύσις προορωμένη, σκληρὸν καὶ χονδρώδη τὸν ταρσὸν τῷ
<span class="lb" data-page="3.806" data-line="14" id="l3.806.14"></span>βλεφάρῳ προσθεῖσα, καθῆψεν εἰς ἑαυτὸν ἀμφοτέρων τῶν
<span class="lb" data-page="3.806" data-line="15" id="l3.806.15"></span>μυῶν τὰς τελευτάς. ὥσπερ οὖν, εἰ ῥάβδον καμπύλην καθ’
<span class="lb" data-page="3.806" data-line="16" id="l3.806.16"></span>ὁποτερονοῦν τῶν μερῶν λαβὼν ἕλκοις, ἕπεται πᾶσα, τὸν
<span class="lb" data-page="3.806" data-line="17" id="l3.806.17"></span>αὐτὸν τρόπον καὶ ὁ ταρσὸς ἕπεται τῶν τεινόντων μυῶν
<span class="lb" data-page="3.806" data-line="18" id="l3.806.18"></span>ἑκατέρῳ. καὶ ἥδε τρίτη τε καὶ μεγίστη χρεία τῆς τοῦ ταρσοῦ
<span class="pb" data-page="3.807" id="p3.807"></span>
<span class="lb" data-page="3.807" data-line="1" id="l3.807.1"></span>γενέσεώς ἐστι, <span class="milestone ed1page" data-n="1.480" data-unit="ed1page" id="ed1page.1.480"></span>ἣν ὀλίγον ἔμπροσθεν ἐρεῖν ἀνεβαλόμεθα.
<span class="lb" data-page="3.807" data-line="2" id="l3.807.2"></span>τὰ μὲν δὴ κατὰ τὸ ἄνω βλέφαρον ᾧδ’ ἔχει.
</p>
          </article>

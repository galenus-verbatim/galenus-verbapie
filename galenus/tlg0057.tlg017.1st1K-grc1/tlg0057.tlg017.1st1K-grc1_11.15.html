<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:11.15">
<span class="pb page1" data-page="3.911" id="p3.911"></span>
<span class="milestone ed1page page1" data-n="1.494" data-unit="ed1page" id="ed1page.1.494"></span>
<span class="milestone ed2page page1" data-n="4.578" data-unit="ed2page" id="ed2page.4.578"></span>
            <p>
<span class="lb" data-page="3.911" data-line="3" id="l3.911.3"></span>Οὕτως οὖν ἅπαντα τὰ μόρια κοσμῶν, οὐ
<span class="lb" data-page="3.911" data-line="4" id="l3.911.4"></span>τῶν κατὰ τὰς ὀφρῦς ἠμέλησεν, οὔτ’ ἄλλου τινὸς, ἀλλ’ ὥσπερ
<span class="lb" data-page="3.911" data-line="5" id="l3.911.5"></span>εἴρηται νῦν ἤδη, τὴν ἐπιτήδειον ἑκάστῳ τῶν ἐσομένων ὕλην
<span class="lb" data-page="3.911" data-line="6" id="l3.911.6"></span>ὑποβάλλεται πρότερον, ἔπειτ’ ἐξ αὐτῆς τὸ δέον ἐργάζεται.
<span class="lb" data-page="3.911" data-line="7" id="l3.911.7"></span>καὶ γὰρ οὖν καὶ τὸ κατὰ τὸ μέτωπον δέρμα διότι μὲν κινεῖσθαι
<span class="lb" data-page="3.911" data-line="8" id="l3.911.8"></span>βέλτιον ἦν, εἴρηται· διότι δ’ ἀμήχανόν ἐστιν ἄνευ
<span class="lb" data-page="3.911" data-line="9" id="l3.911.9"></span>μυὸς ὑπάρξαι τινὶ μορίῳ τὴν καθ’ ὁρμὴν κίνησιν ἐπιστάμενος,
<span class="lb" data-page="3.911" data-line="10" id="l3.911.10"></span>ὑπέτεινεν αὐτῷ μυώδη τινὰ οὐσίαν λεπτήν. ἀνάλογον
<span class="lb" data-page="3.911" data-line="11" id="l3.911.11"></span>γὰρ ἀεὶ τοῖς μεγέθεσι τῶν κινηθησομένων μορίων τοὺς
<span class="lb" data-page="3.911" data-line="12" id="l3.911.12"></span>ὄγκους τῶν μυῶν ἀπεργάζεται. καὶ μόνον ἐνταῦθ’ ἥνωται τὸ
<span class="lb" data-page="3.911" data-line="13" id="l3.911.13"></span>δέρμα τῇ μυώδει φύσει, καθάπερ τῷ τ’ ἔνδον τῶν χειρῶν
<span class="lb" data-page="3.911" data-line="14" id="l3.911.14"></span>καὶ κάτω τῶν ποδῶν<span class="milestone ed1page" data-n="1.495" data-unit="ed1page" id="ed1page.1.495"></span> συμπέφυκε τένοντι. ὅτι δ’ οὐ μικρολογούμενος
<span class="lb" data-page="3.911" data-line="15" id="l3.911.15"></span>ὑπὸ τῶν ὀνομάτων, ἀλλ’ ἐνδείξασθαι βουλόμενος
<span class="lb" data-page="3.911" data-line="16" id="l3.911.16"></span>αὐτῶν τὴν διαφορὰν, ἡνῶσθαι μὲν τὸ κατὰ τὸ μέτωπον
<span class="lb" data-page="3.911" data-line="17" id="l3.911.17"></span>ὠνόμασα, συμφυὲς δὲ τὸ κατὰ τὰς χεῖράς τε καὶ τοὺς πόδας ﻿
<span class="pb" data-page="3.912" id="p3.912"></span>
<span class="lb" data-page="3.912" data-line="1" id="l3.912.1"></span>ὑπάρχον, εἴσῃ σαφῶς, εἰ βουληθείης ἐπιμελῶς ἀνατέμνειν τὰ
<span class="lb" data-page="3.912" data-line="2" id="l3.912.2"></span>μόρια. τένοντες μὲν γὰρ, ὡς ἐν τοῖς περὶ αὐτῶν ἐλέγετο λόγοις,
<span class="lb" data-page="3.912" data-line="3" id="l3.912.3"></span>ἀπὸ τῶν ὑπερκειμένων μυῶν εἴς τε τὸ τῆς χειρὸς δέρμα
<span class="lb" data-page="3.912" data-line="4" id="l3.912.4"></span>τοὐντὸς καὶ τὸ τοῦ ποδὸς τὸ κάτω καθήκοντες αἰσθητικώτερά
<span class="lb" data-page="3.912" data-line="5" id="l3.912.5"></span>τε ἅμα καὶ τριχῶν ψιλὰ καὶ δυσπεριτρεπτότερα τῶν
<span class="lb" data-page="3.912" data-line="6" id="l3.912.6"></span>ἄλλων ἐργάζονται δερμάτων αὐτά. κατὰ δὲ τὸ μέτωπον ἡ
<span class="lb" data-page="3.912" data-line="7" id="l3.912.7"></span>ἐπιπολῆς μοῖρα τῆς ὑποκειμένης οὐσίας τῆς μυώδους αὐτὴ
<span class="lb" data-page="3.912" data-line="8" id="l3.912.8"></span>γίνεται δέρμα. τρίτη δ’ ἄλλη διαφορὰ δέρματος ἡ καθ’ ὅλον
<span class="lb" data-page="3.912" data-line="9" id="l3.912.9"></span>ἐστὶ τὸ ζῶον, προσαρτωμένου τῆς ὑποκειμένης οὐσίας τῆς
<span class="lb" data-page="3.912" data-line="10" id="l3.912.10"></span>μυώδους, οὐ συμφυομένου. καὶ τετάρτη τῶν κατὰ τὰ χείλη
<span class="lb" data-page="3.912" data-line="11" id="l3.912.11"></span>μυῶν συμφθαρέντων, ὡς ἂν εἴποι τις, καὶ δι’ ὅλου κραθέντων
<span class="lb" data-page="3.912" data-line="12" id="l3.912.12"></span>τῷ δέρματι. καὶ τούτων οὐδὲν ἀργῶς οὐδὲ μάτην
<span class="lb" data-page="3.912" data-line="13" id="l3.912.13"></span>ἐγένετο. τὰ μὲν γὰρ ἐξηγησάμεθα διὰ τῶν ἔμπροσθεν, ὡς
<span class="lb" data-page="3.912" data-line="14" id="l3.912.14"></span>βέλτιον οὐχ οἷόν τ’ ἦν αὐτοῖς ἑτέρως ἔχειν· ὑπὲρ δὲ τοῦ
<span class="lb" data-page="3.912" data-line="15" id="l3.912.15"></span>περὶ τοὺς ὀφθαλμοὺς δέρματος ἅπαντος ὁ ἐνεστηκὼς ἐπεραίνετο
<span class="lb" data-page="3.912" data-line="16" id="l3.912.16"></span>λόγος, ἐπιδεικνύντων ἡμῶν, ὅτι τε τῆς ὑποκειμένης
<span class="lb" data-page="3.912" data-line="17" id="l3.912.17"></span>σαρκὸς οὐκ ἀποδέρεται, καὶ ὅτι ταὐτὸν μὲν τοῦθ’ ὑπάρχει
<span class="pb" data-page="3.913" id="p3.913"></span>
<span class="lb" data-page="3.913" data-line="1" id="l3.913.1"></span>καὶ τοῖς ἔνδον τῶν χειρῶν, καὶ τοῖς κάτω τῶν ποδῶν. ἀλλ’
<span class="lb" data-page="3.913" data-line="2" id="l3.913.2"></span>οὐ χαλαρὸν ἐκείνων οὐδέτερον, ὥσπερ τὸ κατὰ τὸ μέτωπον,
<span class="lb" data-page="3.913" data-line="3" id="l3.913.3"></span>οὐδ’ αἰσθητὴν κίνησιν ἔχον, ὡς ἂν μηδὲ τῆς αὐτῆς ἕνεκα
<span class="lb" data-page="3.913" data-line="4" id="l3.913.4"></span>χρείας ἀπεργασθὲν τοιοῦτον. ἐνταυθοῖ δ’ εἰ μὴ χαλαρὸν ἦν,
<span class="lb" data-page="3.913" data-line="5" id="l3.913.5"></span>οὐκ ἂν οἷόν τε ἦν κινεῖσθαι κατὰ προαίρεσιν. ὅπως οὖν τοῦτο
<span class="lb" data-page="3.913" data-line="6" id="l3.913.6"></span>αὐτῷ ὑπάρχει, ἤδη φράσω. τῇ μὲν ὑποκειμένῃ φύσει
<span class="lb" data-page="3.913" data-line="7" id="l3.913.7"></span>μυώδει κατὰ πᾶν ἥνωται, καὶ μέρος αὐτῆς ἐστι τὸ ἐπιπολῆς,
<span class="lb" data-page="3.913" data-line="8" id="l3.913.8"></span>ἀπολέλυται μέντοι τῶν ὑποκειμένων ὀστῶν, ὑπὸ τοῦ περιοστίου
<span class="lb" data-page="3.913" data-line="9" id="l3.913.9"></span>διαφραττόμενον ὑμένος, ὃς καὶ αὐτὸς ὁλοχάλαρος ἐπιβέβληται
<span class="lb" data-page="3.913" data-line="10" id="l3.913.10"></span>τοῖς ὀστοῖς, οὐδενὸς ὑμένος αὐτοῖς συμφυομένου,
<span class="lb" data-page="3.913" data-line="11" id="l3.913.11"></span>ἀλλὰ διὰ λεπτῶν τινων ἰνῶν προσαρτωμένου. οὔκουν ἀλλαχόθι
<span class="lb" data-page="3.913" data-line="12" id="l3.913.12"></span>τοιαύτη φύσις ἐγένετο δέρματος, ὅτι μηδὲ χρεία. <span class="milestone ed2page" data-n="4.579" data-unit="ed2page" id="ed2page.4.579"></span>κατὰ
<span class="lb" data-page="3.913" data-line="13" id="l3.913.13"></span>δέ γε τῶν μήλων τοῖς πρὸς τοῖς ὀφθαλμοῖς μέρεσι μυῶν
<span class="lb" data-page="3.913" data-line="14" id="l3.913.14"></span>μὲν οὐκ ἂν εὕροις ὑποβεβλημένην οὐσίαν, ἀλλ’ ὁμοίως τῷ
<span class="lb" data-page="3.913" data-line="15" id="l3.913.15"></span>παντὶ δέρματι χαλαρὸν ἔτι τὸν περιόστιον περιτεταμένον
<span class="lb" data-page="3.913" data-line="16" id="l3.913.16"></span>ὑμένα. τῷ δὲ τό τε κάτωθεν αὐτοῦ μέρος ταῖς γνάθοις εἶναι
<span class="lb" data-page="3.913" data-line="17" id="l3.913.17"></span>συμφυές, τό τε ἄνωθεν ἡνῶσθαι τῇ κατὰ τὸ μέτωπον ὑποβεβλημένῃ
<span class="pb" data-page="3.914" id="p3.914"></span>
<span class="lb" data-page="3.914" data-line="1" id="l3.914.1"></span>μυώδει φύσει, συγκινεῖσθαι τούτοις ἠδυνήθη.
<span class="lb" data-page="3.914" data-line="2" id="l3.914.2"></span>καίτοι τοῦτ’, εἰ βούλει, πέμπτον εἶδος ἀριθμείσθω δέρματος
<span class="lb" data-page="3.914" data-line="3" id="l3.914.3"></span>ἐπὶ τοῖς προειρημένοις τέτταρσι, ἀλλὰ καὶ κατά γε τὴν ἰδίαν
<span class="lb" data-page="3.914" data-line="4" id="l3.914.4"></span>ἰδέαν οὐδὲν διαφέρει τοῦ καθ’ ὅλον τὸ ζῶον. ἐπεὶ δὲ μόνον
<span class="lb" data-page="3.914" data-line="5" id="l3.914.5"></span>ὑπὸ δυοῖν δερμάτων περιέχεται κινουμένων, ἡνωμένον τε καὶ
<span class="lb" data-page="3.914" data-line="6" id="l3.914.6"></span>συμφυὲς ὑπάρχον αὐτοῖς, τῆς κατὰ προαίρεσιν ἐν τούτῳ μετέσχε
<span class="lb" data-page="3.914" data-line="7" id="l3.914.7"></span>κινήσεως, καὶ ταύτῃ διήνεγκε καὶ αὐτὸ τοῦ καθ’ ὅλον
<span class="lb" data-page="3.914" data-line="8" id="l3.914.8"></span>τὸ ζῶον δέρματος. διὰ δὲ τὴν αὐτὴν σοφίαν τοῦ δημιουργοῦ
<span class="lb" data-page="3.914" data-line="9" id="l3.914.9"></span>καὶ ἡ τῶν χειλῶν οὐσία μόνη τοιαύτη γέγονεν, ὡς ἤτοι
<span class="lb" data-page="3.914" data-line="10" id="l3.914.10"></span>μῦν ἄν τινα δερματώδη καλεῖν αὐτὴν ἐνδίκως, ἢ μυῶδες
<span class="lb" data-page="3.914" data-line="11" id="l3.914.11"></span>δέρμα. καὶ γὰρ καὶ κινεῖσθαι κατὰ προαίρεσιν ἐδεῖτο, καὶ
<span class="lb" data-page="3.914" data-line="12" id="l3.914.12"></span>πολὺ τῶν ἄλλων μυῶν γενέσθαι σκληροτέραν, ὅθεν ἐκ δέρματός
<span class="lb" data-page="3.914" data-line="13" id="l3.914.13"></span>τε καὶ μυὸς αὐτὴν συνεκεράσατο.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:11.18">
<span class="pb page1" data-page="3.921" id="p3.921"></span>
<span class="milestone ed1page page1" data-n="1.496" data-unit="ed1page" id="ed1page.1.496"></span>
<span class="milestone ed2page page1" data-n="4.581" data-unit="ed2page" id="ed2page.4.581"></span>
            <p>
<span class="lb" data-page="3.921" data-line="11" id="l3.921.11"></span>Ὅσον οὖν ἔθ’ ὑπόλοιπόν ἐστι τῶν κατὰ
<span class="lb" data-page="3.921" data-line="12" id="l3.921.12"></span>τὴν κεφαλὴν ἐξηγήσεως δεόμενον, αὖθις ἐπάνιμεν ὡς
<span class="lb" data-page="3.921" data-line="13" id="l3.921.13"></span>οἷόν τε διὰ βραχυτάτων, ἀρξάμενοι πάλιν ἀπὸ τοῦ πλήθους
<span class="lb" data-page="3.921" data-line="14" id="l3.921.14"></span>τε καὶ τῆς θέσεως τῶν ὀστῶν. διὰ τί γὰρ ἑπτὰ μὲν
<span class="lb" data-page="3.921" data-line="15" id="l3.921.15"></span>αὐτῆς τῆς κεφαλῆς ἐστιν, ἐννέα δὲ τῆς ἄνω γένυος, δύο δὲ
<span class="lb" data-page="3.921" data-line="16" id="l3.921.16"></span>τῆς κάτω, δίκαιον ἐπίστασθαι τόν γε μηδὲν τῶν ἔργων τῆς
<span class="lb" data-page="3.921" data-line="17" id="l3.921.17"></span>φύσεως ἄγνωστον ἐθέλοντα καταλιπεῖν, ὅσπερ δὴ καὶ μόνος ﻿
<span class="pb" data-page="3.922" id="p3.922"></span>
<span class="lb" data-page="3.922" data-line="1" id="l3.922.1"></span>ἐστὶν ὁ δικαίως φυσικὸς ὀνομασθησόμενος. ἀναμνησθῆναι
<span class="lb" data-page="3.922" data-line="2" id="l3.922.2"></span>δὲ χρὴ πάλιν κᾀνταῦθα τῶν πρόσθεν εἰρημένων ὑπὲρ ἁπάσης
<span class="lb" data-page="3.922" data-line="3" id="l3.922.3"></span>ὀστῶν συνθέσεως. ἤτοι γὰρ ἕνεκα κινήσεως, ἢ διαπνοῆς,
<span class="lb" data-page="3.922" data-line="4" id="l3.922.4"></span>ἢ διόδου τινὸς, ἢ τῆς τῶν μερῶν ἑτερότητος, ἢ
<span class="lb" data-page="3.922" data-line="5" id="l3.922.5"></span>ἀσφαλείας τε καὶ δυσπαθείας ἡ σύνταξις αὐτῶν ἐγένετο.
<span class="lb" data-page="3.922" data-line="6" id="l3.922.6"></span>κινήσεως μὲν ἕνεκεν ἐν δακτύλοις καὶ ἀγκῶσι, καὶ καρποῖς,
<span class="lb" data-page="3.922" data-line="7" id="l3.922.7"></span>καὶ ὤμοις, καὶ ἰσχίοις, καὶ γόνασι, καὶ ἀστραγάλοις, καὶ
<span class="lb" data-page="3.922" data-line="8" id="l3.922.8"></span>πλευραῖς, καὶ σπονδύλοις, καὶ ἁπάσαις ἁπλῶς ταῖς διαρθρώσεσιν.
<span class="lb" data-page="3.922" data-line="9" id="l3.922.9"></span>διαπνοῆς δὲ, καθάπερ ἐπὶ τῶν ῥαφῶν ἐλέγετο,
<span class="lb" data-page="3.922" data-line="10" id="l3.922.10"></span>τῆς τε τοῦ περικρανίου γενέσεώς τε ἅμα καὶ διόδου, καί
<span class="lb" data-page="3.922" data-line="11" id="l3.922.11"></span>τινων ἀγγείων, τῶν μὲν ἔσωθεν ἔξω, τῶν δ’ ἔξωθεν ἔσω
<span class="lb" data-page="3.922" data-line="12" id="l3.922.12"></span>διηκόντων ἕνεκεν, αἱ ῥαφαὶ τῆς κεφαλῆς ἐδείκνυντο γεγονέναι.
<span class="lb" data-page="3.922" data-line="13" id="l3.922.13"></span>καὶ μέν γε καὶ δυσπάθειάν τέ τινα καὶ ἀσφάλειαν
<span class="lb" data-page="3.922" data-line="14" id="l3.922.14"></span>ὑπάρχειν ἅπασι τοῖς ἐκ πολλῶν συγκειμένοις, ἐν αὐτοῖς τε
<span class="lb" data-page="3.922" data-line="15" id="l3.922.15"></span>τοῖς περὶ τῶν ῥαφῶν τῆς κεφαλῆς λόγοις ἐπεδείξαμεν, ἐπί
<span class="lb" data-page="3.922" data-line="16" id="l3.922.16"></span>τε τῶν χειρῶν οὐχ ἥκιστα. τῆς δὲ τῶν ἐν τοῖς ὀστοῖς μερῶν
<span class="lb" data-page="3.922" data-line="17" id="l3.922.17"></span>διαφορᾶς ἕνεκα καὶ τὰς ἐν τοῖς λεπιδοειδέσιν ἐλέγομεν
<span class="pb" data-page="3.923" id="p3.923"></span>
<span class="lb" data-page="3.923" data-line="1" id="l3.923.1"></span>γεγονέναι συνθέσεις. ἀλλὰ καὶ τῶν κώλων αἱ κεφαλαὶ,
<span class="lb" data-page="3.923" data-line="2" id="l3.923.2"></span>ἅσπερ δὴ καὶ ἐπιφύσεις ὀνομάζουσι <span class="milestone ed2page" data-n="4.582" data-unit="ed2page" id="ed2page.4.582"></span>καὶ κονδύλους,
<span class="lb" data-page="3.923" data-line="3" id="l3.923.3"></span>διὰ τὴν αὐτὴν αἰτίαν γεγόνασιν. ἔνθα γὰρ ἂν ὀστοῦν μυελὸν
<span class="lb" data-page="3.923" data-line="4" id="l3.923.4"></span>ἔχῃ, τούτῳ καθάπερ ἐπίθημα τοῖς πέρασιν ἑκατέρωθεν
<span class="lb" data-page="3.923" data-line="5" id="l3.923.5"></span>ὡς τὰ πολλὰ κεφαλὴν ἰδεῖν ἐστιν ἐπιφυομένην. καί
<span class="lb" data-page="3.923" data-line="6" id="l3.923.6"></span>μοι δοκεῖ τοῦτον αὐτὸν ἤδη τὸν λόγον ἀρχὴν ποιήσασθαι
<span class="lb" data-page="3.923" data-line="7" id="l3.923.7"></span>τοῖς προκειμένοις, καὶ δεῖξαι πρότερον μὲν, διὰ τί, τῆς
<span class="lb" data-page="3.923" data-line="8" id="l3.923.8"></span>κάτω γένυος ἐχούσης μυελὸν, ἄμοιρός ἐστι τελέως οὐσίας
<span class="lb" data-page="3.923" data-line="9" id="l3.923.9"></span>τοιαύτης ἡ ἄνω· δεύτερον δὲ, διὰ τί, καίτοι μυελὸν ἐχούσης
<span class="lb" data-page="3.923" data-line="10" id="l3.923.10"></span>τῆς κάτω, κατ’ οὐδέτερον αὐτῆς τῶν περάτων ἐπίφυσίς
<span class="lb" data-page="3.923" data-line="11" id="l3.923.11"></span>ἐστιν, οἷον βραχίονι, καὶ πήχει, καὶ κερκίδι, καὶ μηρῷ,
<span class="lb" data-page="3.923" data-line="12" id="l3.923.12"></span>καὶ κνήμῃ, καὶ περόνῃ, καὶ ὅλως τοῖς μυελὸν ἔχουσι.
<span class="lb" data-page="3.923" data-line="13" id="l3.923.13"></span>εὐθὺς δὲ τούτοις συναποδειχθήσεται καὶ διὰ τί τὸ τῆς ἄνω
<span class="lb" data-page="3.923" data-line="14" id="l3.923.14"></span>γένυος ὀστοῦν οὐκ ἔχει μυελὸν, ὥσπερ τὸ τῆς κάτω, κατά
<span class="lb" data-page="3.923" data-line="15" id="l3.923.15"></span>τινα γένη ζώων. ἢν δὲ δὴ ταῦτα δείξωμεν, οὕτως ἤδη καὶ
<span class="lb" data-page="3.923" data-line="16" id="l3.923.16"></span>τὸν περὶ πλήθους τε καὶ συνθέσεως αὐτῶν ἐπάνιμεν λόγον.
<span class="lb" data-page="3.923" data-line="17" id="l3.923.17"></span>ἀρκτέον οὖν ἀπὸ τοῦ σαφεστάτου φαινομένου κατὰ
<span class="lb" data-page="3.923" data-line="18" id="l3.923.18"></span>πάντα τὰ ζῶα, τοῦ μηδὲν τῶν μικρῶν ὀστῶν μυελὸν ἔχειν,
<span class="pb" data-page="3.924" id="p3.924"></span>
<span class="lb" data-page="3.924" data-line="1" id="l3.924.1"></span>ὅτι μηδὲ κοιλίαν ἀξιόλογόν τινα καὶ μεγάλην μίαν, ἀλλὰ
<span class="lb" data-page="3.924" data-line="2" id="l3.924.2"></span>σήραγγας μόνον, καὶ ταύτας ὀλίγας τέ τινας καὶ στενάς.
<span class="lb" data-page="3.924" data-line="3" id="l3.924.3"></span>εἰ γὰρ δὴ πρὸς τῷ στενὸν εἶναι καὶ κοῖλον ἐγεγένητο,
<span class="lb" data-page="3.924" data-line="4" id="l3.924.4"></span>παντάπασιν ἂν ἦν ἀσθενὲς, ὥσπερ, εἰ καὶ τῶν μεγάλων τι
<span class="lb" data-page="3.924" data-line="5" id="l3.924.5"></span>πλῆρες ἦν καὶ πυκνὸν, ἐσχάτως ἂν ἦν βαρύ τε καὶ δύσφορον.
<span class="lb" data-page="3.924" data-line="6" id="l3.924.6"></span>ὅπου γὰρ καὶ νῦν μεγίστων τῶν κινησόντων ἐδεήθη
<span class="lb" data-page="3.924" data-line="7" id="l3.924.7"></span>μυῶν κνήμη, καὶ μηρὸς, καὶ βραχίων, καὶ πάνθ’ ὅσα ἄλλα
<span class="lb" data-page="3.924" data-line="8" id="l3.924.8"></span>τοιαῦτα, τί χρὴ νομίζειν, εἰ μήτε κοιλίας εἶχεν οὕτω μεγάλας,
<span class="lb" data-page="3.924" data-line="9" id="l3.924.9"></span>μήτε ἀραιότερα ταῖς συστάσεσιν ἐγεγόνει; καὶ τούτου
<span class="lb" data-page="3.924" data-line="10" id="l3.924.10"></span>μέγιστον τεκμήριον τὸ τοῖς μὲν ἀσθενέσιν ἅπασι
<span class="lb" data-page="3.924" data-line="11" id="l3.924.11"></span>ζώοις χαυνότερά τε καὶ κοιλότερα, τοῖς δ’ ἰσχυροτέροις
<span class="lb" data-page="3.924" data-line="12" id="l3.924.12"></span>πυκνότερά τε καὶ πληρέστατα τὰ ὀστᾶ γεγονέναι, φυλαττομένης,
<span class="lb" data-page="3.924" data-line="13" id="l3.924.13"></span>οἶμαι, τῆς φύσεως ἀσθενεστέρων ὀργάνων ἐξάπτειν
<span class="lb" data-page="3.924" data-line="14" id="l3.924.14"></span>βάρη μεγάλα. οὕτω τοι καὶ κύων, καὶ λύκος, καὶ πάρδαλις,
<span class="lb" data-page="3.924" data-line="15" id="l3.924.15"></span>καὶ πάνθ’ ὅσα μυσὶ καὶ νεύροις σύντονα, συῶν καὶ
<span class="lb" data-page="3.924" data-line="16" id="l3.924.16"></span>ὀΐων καὶ αἰγῶν πυκνοτέραν τε πολὺ καὶ σκληροτέραν ἐκτήσατο
<span class="lb" data-page="3.924" data-line="17" id="l3.924.17"></span>τὴν τῶν ὀστῶν οὐσίαν, καὶ τό γε πάντων<span class="milestone ed1page" data-n="1.497" data-unit="ed1page" id="ed1page.1.497"></span> σφοδρότατόν
<span class="pb" data-page="3.925" id="p3.925"></span>
<span class="lb" data-page="3.925" data-line="1" id="l3.925.1"></span>τε καὶ συντονώτατον ζῶον, ὁ λέων, ἀμύελα πάντ’
<span class="lb" data-page="3.925" data-line="2" id="l3.925.2"></span>ἔχειν πεπίστευται. τῷ γὰρ λέοντι τὰ μὲν ἄλλα σύμπαντ’
<span class="lb" data-page="3.925" data-line="3" id="l3.925.3"></span>αὐτοῦ μέλη τοιαύτην ἔχει σαφέστατα τῶν ὀστῶν τὴν οὐσίαν·
<span class="lb" data-page="3.925" data-line="4" id="l3.925.4"></span>κατὰ δὲ τοὺς μηροὺς καὶ εἰ δή τι τοιοῦτον ἕτερον
<span class="lb" data-page="3.925" data-line="5" id="l3.925.5"></span>κῶλον, ἀμυδρὰ καὶ λεπτὴ διατετάσθαι σοι δόξει κατὰ τὸ
<span class="lb" data-page="3.925" data-line="6" id="l3.925.6"></span>μέσον αὐτῶν κοιλότης, ὥστε τοῦτο μὲν, εἴπερ τι καὶ ἄλλο,
<span class="lb" data-page="3.925" data-line="7" id="l3.925.7"></span>τῶν ἐναργεστάτων ἐστὶν, εἰς τὴν τῶν μυῶν ἀσθένειάν τε
<span class="lb" data-page="3.925" data-line="8" id="l3.925.8"></span>καὶ ῥώμην ἀποβλέπουσαν τὴν φύσιν ἀνάλογον αὐτοῖς ἐργάζεσθαι
<span class="lb" data-page="3.925" data-line="9" id="l3.925.9"></span>τὰ βάρη τῶν ὀστῶν. ἐπεὶ γὰρ διττὸς ἦν αὐτῇ
<span class="lb" data-page="3.925" data-line="10" id="l3.925.10"></span>τῆς ὅλης κατασκευῆς αὐτῶν ὁ σκοπὸς, ὡς μὲν πρὸς τὴν
<span class="lb" data-page="3.925" data-line="11" id="l3.925.11"></span>ἰδίαν ἀσφάλειαν ἡ σκληρότης, ὡς δὲ πρὸς τὴν τοῦ ζώου
<span class="lb" data-page="3.925" data-line="12" id="l3.925.12"></span>κίνησιν ἡ κουφότης, καὶ ἦν ἐς ταὐτὸν συνελθεῖν ἄμφω
<span class="lb" data-page="3.925" data-line="13" id="l3.925.13"></span>ταῦτα οὐκ εὐπετές· ἡ μὲν γὰρ ἐκ πυκνότητος καὶ σκληρότητος,
<span class="lb" data-page="3.925" data-line="14" id="l3.925.14"></span>ἡ δ’ ἐκ τῶν ἐναντίων ἐγεννᾶτο· δῆλον ὡς τὸ χρηστότερον
<span class="lb" data-page="3.925" data-line="15" id="l3.925.15"></span>αὐτῶν ἑλέσθαι βέλτιον ἦν. χρηστότερον δ’ ἐστὶ
<span class="lb" data-page="3.925" data-line="16" id="l3.925.16"></span>τοῖς ζώοις ἡ κίνησις, ὡς ἂν καὶ κατὰ τὴν οὐσίαν αὐτῶν
<span class="lb" data-page="3.925" data-line="17" id="l3.925.17"></span>ὑπάρχουσα. οὐ γὰρ ᾗ ζῶον πάντων δυσπαθὲς, ἀλλ’ ἐξ
<span class="lb" data-page="3.925" data-line="18" id="l3.925.18"></span>ἑαυτοῦ κινούμενον. ἐφ’ ὧν μέντοι διά τε τὸ σύντονον τῶν
<span class="pb" data-page="3.926" id="p3.926"></span>
<span class="lb" data-page="3.926" data-line="1" id="l3.926.1"></span>μυῶν καὶ ὅλου τοῦ ζώου τὴν ῥώμην οἷόν τ’ ἦν ἄμφω
<span class="lb" data-page="3.926" data-line="2" id="l3.926.2"></span>παρεσκευάσθαι, τούτοις ἅπασι πυκνὰ καὶ σκληρὰ, καθάπερ
<span class="lb" data-page="3.926" data-line="3" id="l3.926.3"></span>τινὰς λίθους, ἀπειργάσατο τὰ ὀστᾶ, καὶ τοῦθ’ οὕτως
<span class="lb" data-page="3.926" data-line="4" id="l3.926.4"></span>ἐπὶ πάντων φυλάττει τῶν ζώων, ὥστ’ οὐ μόνον πεζὸν οὐδὲν,
<span class="lb" data-page="3.926" data-line="5" id="l3.926.5"></span>ἀλλ’ οὐδὲ πτηνὸν οὐδ’ ἔνυδρον ἄλλως ἔχει. καὶ γὰρ
<span class="lb" data-page="3.926" data-line="6" id="l3.926.6"></span>οὖν καὶ τοῖς ἀετοῖς πυκνοτάτη τέ ἐστι καὶ σκληροτάτη τῶν
<span class="lb" data-page="3.926" data-line="7" id="l3.926.7"></span>ὀστῶν ἡ σύγκρισις· ἑξῆς δὲ αὐτῶν τοῖς ἀλκίμοις ἱέραξιν,
<span class="lb" data-page="3.926" data-line="8" id="l3.926.8"></span>ὥσπερ κίρκῳ, καὶ φασσοφόνῳ, καὶ τοῖς ὁμοίοις· ἔπειτ’
<span class="lb" data-page="3.926" data-line="9" id="l3.926.9"></span>ἤδη καὶ τοῖς ἄλλοις, ἀλέκτορσί τε καὶ νήτταις, καὶ χησὶ,
<span class="lb" data-page="3.926" data-line="10" id="l3.926.10"></span>χαύνη τε ἅμα καὶ κοίλη καὶ κούφη τῶν ὀστῶν ἡ σύστασις.
<span class="lb" data-page="3.926" data-line="11" id="l3.926.11"></span><span class="milestone ed2page" data-n="4.583" data-unit="ed2page" id="ed2page.4.583"></span>εἴπερ οὖν ὁ ἄνθρωπος οὐ κατὰ λέοντά ἐστι τὴν ῥώμην
<span class="lb" data-page="3.926" data-line="12" id="l3.926.12"></span>οὔτε τῶν μυῶν οὔθ’ ὅλου τοῦ σώματος, εὐλόγως
<span class="lb" data-page="3.926" data-line="13" id="l3.926.13"></span>αὐτῷ τὰ μέγιστα τῶν ὀστῶν οὐ κοῖλα μόνον, ἀλλὰ καὶ
<span class="lb" data-page="3.926" data-line="14" id="l3.926.14"></span>χαῦνα γέγονε. καὶ μὴν εἴπερ εὐλόγως ἐστὶ κοῖλα, καὶ δέδεικται
<span class="lb" data-page="3.926" data-line="15" id="l3.926.15"></span>μυριάκις ἤδη κατὰ τὸν ἔμπροσθεν λόγον ἅπασι
<span class="lb" data-page="3.926" data-line="16" id="l3.926.16"></span>τοῖς ἕνεκά του γεγονόσι πρὸς ἄλλο τι συγχρωμένη καλῶς
<span class="lb" data-page="3.926" data-line="17" id="l3.926.17"></span>ἡ φύσις, οὐκ ἔμελλεν αὐτὰ περιόψεσθαι κενὰ, δυναμένη
<span class="lb" data-page="3.926" data-line="18" id="l3.926.18"></span>γε δή τινα παρασκευὴν τροφῆς οἰκείας αὐτοῖς ἐναποθέσθαι. ﻿
<span class="pb" data-page="3.927" id="p3.927"></span>
<span class="lb" data-page="3.927" data-line="1" id="l3.927.1"></span>δέδεικται δ’ ἐν τοῖς τῶν φυσικῶν δυνάμεων ὑπομνήμασιν,
<span class="lb" data-page="3.927" data-line="2" id="l3.927.2"></span>ὅτι τε μυελός ἐστιν οἰκεία τροφὴ τῶν ὀστῶν, ὅτι τε τοῖς
<span class="lb" data-page="3.927" data-line="3" id="l3.927.3"></span>οὐκ ἔχουσι κοιλίας ὀστοῖς ἐν ταῖς σήραγξι τοιοῦτόν τι περιέχεται,
<span class="lb" data-page="3.927" data-line="4" id="l3.927.4"></span>καὶ μέν γε καὶ ὡς οὐ χρὴ θαυμάζειν, εἰ παχύτερος
<span class="lb" data-page="3.927" data-line="5" id="l3.927.5"></span>ὁ μυελός ἐστι τοῦ κατὰ τὰς σήραγγας χυμοῦ, καίτοι
<span class="lb" data-page="3.927" data-line="6" id="l3.927.6"></span>τῆς αὐτῆς ἕνεκα χρείας ἐκείνῳ γεγονώς. διὰ ταῦτα μὲν δὴ
<span class="lb" data-page="3.927" data-line="7" id="l3.927.7"></span>μυελὸν ἔσχεν, ὅσα κοῖλα τῶν ὀστῶν. ἐπίφυσιν δὲ τῶν κεφαλῶν
<span class="lb" data-page="3.927" data-line="8" id="l3.927.8"></span>οὐκ εὐθὺς ὅσα μυελὸν ἔχει σύμπαντα κέκτηται.
<span class="lb" data-page="3.927" data-line="9" id="l3.927.9"></span>καὶ γὰρ καὶ ἡ κάτω γένυς ἔχει μέν τινα μυελὸν ἐντὸς ἑαυτῆς,
<span class="lb" data-page="3.927" data-line="10" id="l3.927.10"></span>ἐπίφυσιν δὲ οὐκ ἔχει· πυκνοτέρα γάρ ἐστιν ἢ ὡς
<span class="lb" data-page="3.927" data-line="11" id="l3.927.11"></span>ἐπιφύσεως δεῖσθαι. συνελθουσῶν εἰς ταὐτὸν ἀμφοῖν ἅμα
<span class="lb" data-page="3.927" data-line="12" id="l3.927.12"></span>χαυνότητός τε καὶ κοιλότητος, εὐθέως αὐτῷ κεφαλήν
<span class="lb" data-page="3.927" data-line="13" id="l3.927.13"></span>τινα κατὰ πέρας ἐπιφυομένην ἰδεῖν ἐστιν, ὅτι τε δεῖταί
<span class="lb" data-page="3.927" data-line="14" id="l3.927.14"></span>τινος ἐπιθήματος, ὅτι τε τοῦτο πυκνὸν εἶναι χρὴ καὶ
<span class="lb" data-page="3.927" data-line="15" id="l3.927.15"></span>στεῤῥὸν, καὶ μάλισθ’ ὅταν εἰς διάρθρωσιν περαίνῃ· σκληρῶν
<span class="lb" data-page="3.927" data-line="16" id="l3.927.16"></span>γὰρ δεῖται τῶν διαρθρουμένων ὀστῶν, ὡς ἂν συνεχῶς
<span class="lb" data-page="3.927" data-line="17" id="l3.927.17"></span>μελλόντων κινεῖσθαί τε καὶ περὶ ἄλληλα τρίβεσθαι. πάλιν
<span class="pb" data-page="3.928" id="p3.928"></span>
<span class="lb" data-page="3.928" data-line="1" id="l3.928.1"></span>οὖν ἀναμνησθῆναι χρὴ μιᾶς τῶν εἰρημένων ὁποία τίς ἐστιν
<span class="lb" data-page="3.928" data-line="2" id="l3.928.2"></span>ὀλίγον ἔμπροσθεν χρειῶν κατὰ τὰς συνθέσεις τῶν ὀστῶν.
<span class="lb" data-page="3.928" data-line="3" id="l3.928.3"></span>οὐ γὰρ οἷόν τε καθ’ ἓν αὐτῶν ἐναντία ταῖς φύσεσιν ἑνοῦσθαι
<span class="lb" data-page="3.928" data-line="4" id="l3.928.4"></span>καλῶς μόρια. πῶς γὰρ ἂν ἀραιῷ τὸ πυκνὸν, ἢ
<span class="lb" data-page="3.928" data-line="5" id="l3.928.5"></span>σκληρῷ τὸ χαῦνον εἰς ἕνωσιν ἀφίκοιτο φίλιόν τε καὶ
<span class="lb" data-page="3.928" data-line="6" id="l3.928.6"></span>δύσλυτον; οὕτως οὖν ἐλέγετο καὶ τὰ λεπιδοειδῆ κατὰ τὴν
<span class="lb" data-page="3.928" data-line="7" id="l3.928.7"></span>κεφαλὴν ὀστᾶ πάνυ σοφῶς ἐξευρῆσθαι τῇ φύσει, συνάπτοντα
<span class="lb" data-page="3.928" data-line="8" id="l3.928.8"></span>τοῖς τῶν κροτάφων ὀστοῖς πυκνοῖς καὶ σκληροῖς οὖσι
<span class="lb" data-page="3.928" data-line="9" id="l3.928.9"></span>χαῦνα καὶ σηραγγώδη τὰ τοῦ βρέγματος. ὁμοίας δὴ χρείας
<span class="lb" data-page="3.928" data-line="10" id="l3.928.10"></span>ἕνεκα καὶ αἱ κεφαλαὶ τῶν κώλων ἅπασι γεγόνασι πυκναὶ
<span class="lb" data-page="3.928" data-line="11" id="l3.928.11"></span>καὶ σκληραὶ χαύνοις καὶ ἀραιοῖς ἐπιφυόμεναι. πῶς οὖν
<span class="lb" data-page="3.928" data-line="12" id="l3.928.12"></span>ἡ φύσις κᾀνταῦθα; τοῦ μὲν ἑνοῦν ἀλλήλοις τὰ ἐναντία κατέγνω,
<span class="lb" data-page="3.928" data-line="13" id="l3.928.13"></span>φιλίαν δ’ αὐτοῖς τινα καὶ ἄλυπον ὁμιλίαν ἐκ τοῦ
<span class="lb" data-page="3.928" data-line="14" id="l3.928.14"></span>τρόπου τῆς ἐμφύσεως ἐμηχανήσατο, χόνδρον ἑκατέροις ἐπαλείψασα
<span class="lb" data-page="3.928" data-line="15" id="l3.928.15"></span>καθάπερ τινὰ κόλλαν, ἡ χαύνους μὲν τῶν ὀστῶν
<span class="lb" data-page="3.928" data-line="16" id="l3.928.16"></span>ἀναπληρώσασα τοὺς ἐν τοῖς πέρασι σήραγγας, ἐκλειάνασά
<span class="lb" data-page="3.928" data-line="17" id="l3.928.17"></span>τε τὰς τραχύτητας. τῷ δὲ σκληρῷ περιχυθεὶς ἔξωθεν,
<span class="pb" data-page="3.929" id="p3.929"></span>
<span class="lb" data-page="3.929" data-line="1" id="l3.929.1"></span>ἔδησεν αὐτὰ πρὸς ἄλληλα καὶ συνέφυσε δι’ ἑαυτοῦ μέσου
<span class="lb" data-page="3.929" data-line="2" id="l3.929.2"></span>καλῶς οὕτως, ὥστε, εἰ μή τις ἢ καθεψήσειεν, ἢ ξηράνειεν
<span class="lb" data-page="3.929" data-line="3" id="l3.929.3"></span>αὐτὰ, λανθάνει τὴν σύνθεσιν. ἔνθα δ’ ἂν μὴ πολὺ τὸ
<span class="lb" data-page="3.929" data-line="4" id="l3.929.4"></span>διαλλάττον ᾖ τῶν ὀστῶν, ἀλλὰ βραχύ τι τοῦ περιέχοντος
<span class="lb" data-page="3.929" data-line="5" id="l3.929.5"></span>τὴν κοιλότητα τὸ κατακλεῖον αὐτὴν πέρας ὑπάρχει πυκνότερον,
<span class="lb" data-page="3.929" data-line="6" id="l3.929.6"></span>ἐνταῦθ’ ἡ φύσις οὐδὲν δεῖται φιλοτεχνεῖν ἐπίφυσιν,
<span class="lb" data-page="3.929" data-line="7" id="l3.929.7"></span>ὥσπερ οὐδ’ ἐπὶ τῆς κάτω γένυος. οὐ γὰρ μικρῷ τινι τοῦτο
<span class="lb" data-page="3.929" data-line="8" id="l3.929.8"></span>βραχίονός τε καὶ μηροῦ καὶ τῶν ἄλλων τῶν τοιούτων
<span class="lb" data-page="3.929" data-line="9" id="l3.929.9"></span>ὀστῶν ὑπάρχον πυκνότερον, ἀλλ’ ὅλον τῷ παντὶ διαφέρον,
<span class="lb" data-page="3.929" data-line="10" id="l3.929.10"></span>ἱκανὸν ἑαυτῷ γίγνεται κατακλείειν τὸν μυελὸν ἄνευ τινὸς
<span class="lb" data-page="3.929" data-line="11" id="l3.929.11"></span>ἔξωθεν ἐπιφύσεως. ἡ δ’ αἰτία τοῦ μὲν πολὺ σκληρότερον
<span class="lb" data-page="3.929" data-line="12" id="l3.929.12"></span>ἐκείνων γενέσθαι καὶ διὰ τοῦτο κοιλότητα σμικρὰν ἔχειν
<span class="lb" data-page="3.929" data-line="13" id="l3.929.13"></span>ἡ γυμνότης ἐστίν. εἰ μὴ γὰρ κᾂν ἐκ τῆς ἰδίας οὐσίας τὴν
<span class="lb" data-page="3.929" data-line="14" id="l3.929.14"></span>δυσπάθειαν ἐκτήσατο, ῥᾳδίως ἂν ἐθλᾶτό τε καὶ συνεθλίβετο
<span class="lb" data-page="3.929" data-line="15" id="l3.929.15"></span>προπετὲς οὕτω καὶ ψιλὸν ἐκκείμενον. τοῦ δ’ ὅλως
<span class="lb" data-page="3.929" data-line="16" id="l3.929.16"></span>ἔχειν κοιλότητα, καίτοι δεόμενον εἶναι σκληρὸν, οἱ κροταφῖται
<span class="lb" data-page="3.929" data-line="17" id="l3.929.17"></span>μῦς ἔχουσι τὴν αἰτίαν, οὐκ ὄντες ἡμῖν οὕτως ἰσχυροὶ,
<span class="pb" data-page="3.930" id="p3.930"></span>
<span class="lb" data-page="3.930" data-line="1" id="l3.930.1"></span>καθάπερ ἐπὶ λεόντων, ὡς πυκνὸν καὶ σκληρὸν καὶ πλῆρες
<span class="lb" data-page="3.930" data-line="2" id="l3.930.2"></span>ἔχειν ἀλύπως ὀστοῦν. <span class="milestone ed2page" data-n="4.584" data-unit="ed2page" id="ed2page.4.584"></span>καὶ μὲν δὴ καὶ ἐδεῖτό γε
<span class="lb" data-page="3.930" data-line="3" id="l3.930.3"></span>πάντως ἐν τῷ δάκνειν ἔχων τὴν τῆς ῥώμης ἐνέργειαν ὁ
<span class="lb" data-page="3.930" data-line="4" id="l3.930.4"></span>λέων ἰσχυρᾶς γένυος. οὐδὲ γὰρ ἂν ὀδόντας ἰσχυροὺς ἐν αὐτῇ
<span class="lb" data-page="3.930" data-line="5" id="l3.930.5"></span>κατέπηξεν ἡ φύσις, εἰ μὴ καὶ αὐτὴν πρότερον ἀπειργάσατο
<span class="lb" data-page="3.930" data-line="6" id="l3.930.6"></span>τοιαύτην. οὕτω δὲ καὶ τὸν αὐχένα σύμπαντα κρατερὸν
<span class="lb" data-page="3.930" data-line="7" id="l3.930.7"></span>ἐδημιούργησεν αὐτῷ, συμφύσασα πρὸς ἀλλήλους διὰ
<span class="lb" data-page="3.930" data-line="8" id="l3.930.8"></span>συνδέσμων ἰσχυρῶν τοὺς ταύτῃ σπονδύλους. ἀλλ’ ἄνθρωπος,
<span class="lb" data-page="3.930" data-line="9" id="l3.930.9"></span>πολιτικόν τε καὶ ἥμερον ὑπάρχων ζῶον, εὐρώστου
<span class="lb" data-page="3.930" data-line="10" id="l3.930.10"></span>μὲν οὕτω γένυος οὐκ ἐδεῖτο, δυσπαθεστέρας μέντοι
<span class="lb" data-page="3.930" data-line="11" id="l3.930.11"></span>χρῄζων αὐτῆς, ἢ κατὰ βραχίονα καὶ μηρὸν, ἀλλὰ καὶ
<span class="lb" data-page="3.930" data-line="12" id="l3.930.12"></span>κούφης ἅμα διὰ τοὺς κροταφίτας μῦς, ἀκριβῶς ἁρμόττουσαν
<span class="lb" data-page="3.930" data-line="13" id="l3.930.13"></span>ἑκατέρᾳ τῇ χρείᾳ κέκτηται. διὰ τὴν αὐτὴν οὖν πρόνοιαν
<span class="lb" data-page="3.930" data-line="14" id="l3.930.14"></span>οὐδ’ ὅλως ἔχει μυελὸν ἡ ἄνω γένυς, ὅτι μηδὲ κινεῖται
<span class="lb" data-page="3.930" data-line="15" id="l3.930.15"></span>τὴν ἀρχήν. ἀφαιρεθείσης γὰρ τῆς ἑτέρας χρείας,
<span class="lb" data-page="3.930" data-line="16" id="l3.930.16"></span>εἰς δυσπάθειαν μόνην παρεσκευάσθη, τοῦτο δ’ ἐκ τοῦ
<span class="lb" data-page="3.930" data-line="17" id="l3.930.17"></span>πλήθους τῶν ὀστῶν ἐδείχθη γινόμενον.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:11.2">
<span class="pb page1" data-page="3.843" id="p3.843"></span>
<span class="milestone ed1page page1" data-n="1.484" data-unit="ed1page" id="ed1page.1.484"></span>
<span class="milestone ed2page page1" data-n="4.555" data-unit="ed2page" id="ed2page.4.555"></span>
            <p>
<span class="lb" data-page="3.843" data-line="6" id="l3.843.6"></span>Διὰ τί δὲ κατέκρυψεν ὅλους τούτους ὀλίγου
<span class="lb" data-page="3.843" data-line="7" id="l3.843.7"></span>δεῖν τοὺς μῦς ἡ φύσις ἐν τοῖς τῆς κεφαλῆς ὀστοῖς,
<span class="lb" data-page="3.843" data-line="8" id="l3.843.8"></span>ἐγγλύψασα μὲν εἰς ἱκανὸν βάθος τὰ ὀστᾶ, οἷς ἐπιβεβήκασιν,
<span class="lb" data-page="3.843" data-line="9" id="l3.843.9"></span>ὑψώσασα δ’ ἕκαστον ἄχρι πλείστου τῶν περικειμένων, καίτοι
<span class="lb" data-page="3.843" data-line="10" id="l3.843.10"></span>τούς γε ἄλλους ἁπλῶς ἐπιτιθεῖσα τοῖς ὀστοῖς, ὥσπερ τι
<span class="lb" data-page="3.843" data-line="11" id="l3.843.11"></span>πιλητὸν σκέπασμα, <span class="milestone ed2page" data-n="4.557" data-unit="ed2page" id="ed2page.4.557"></span>νῦν ἂν εἴη λέγειν καιρός· ὡσαύτως
<span class="lb" data-page="3.843" data-line="12" id="l3.843.12"></span>δὲ καὶ διὰ τί τῶν μὲν ἄλλων σχεδὸν ἁπάντων μυῶν
<span class="lb" data-page="3.843" data-line="13" id="l3.843.13"></span>τοὺς ὄγκους ἀνάλογον τοῖς τῶν ζώων μεγέθεσιν ἐδημιούργησε,
<span class="lb" data-page="3.843" data-line="14" id="l3.843.14"></span>τῶν δὲ κροταφιτῶν μυῶν μόνων οὐκέτι, πάμπολυ γὰρ
<span class="lb" data-page="3.843" data-line="15" id="l3.843.15"></span>ὑπὲρ τὴν ἀναλογίαν τοῦ παντὸς σώματος εἰς μέγεθός τε
<span class="lb" data-page="3.843" data-line="16" id="l3.843.16"></span>καὶ μικρότητα παραλλάττουσιν ἐν τοῖς τῶν ζώων γένεσιν.
<span class="lb" data-page="3.843" data-line="17" id="l3.843.17"></span>αὐτίκα γοῦν ἀνθρώποις μὲν σμικρότατοί εἰσι καὶ ἥκιστα
<span class="pb" data-page="3.844" id="p3.844"></span>
<span class="lb" data-page="3.844" data-line="1" id="l3.844.1"></span>νευρώδεις, μέγιστοι δὲ καὶ νευρωδέστατοι λέουσί τε καὶ
<span class="lb" data-page="3.844" data-line="2" id="l3.844.2"></span>λύκοις, καὶ κυσὶ, καὶ ἁπλῶς ἅπασιν εἰπεῖν τοῖς καρχαρόδουσιν
<span class="lb" data-page="3.844" data-line="3" id="l3.844.3"></span>ὀνομαζομένοις. τῶν ἄλλων ζώων ὑσὶ μὲν καὶ ὄνοις
<span class="lb" data-page="3.844" data-line="4" id="l3.844.4"></span>μέγιστοι μὲν, οὐ μὴν νευρώδεις ὁμοίως· ἐφεξῆς δὲ βουσὶν,
<span class="lb" data-page="3.844" data-line="5" id="l3.844.5"></span>εἶθ’ ἵπποις. ἀῤῥώστους δὲ καὶ μικροὺς ἔχουσιν ὡσαύτως
<span class="lb" data-page="3.844" data-line="6" id="l3.844.6"></span>ἀνθρώπῳ πίθηκοι, καὶ <span class="milestone ed1page" data-n="1.485" data-unit="ed1page" id="ed1page.1.485"></span>λύγκες, καὶ κῆβοι. τούτων
<span class="lb" data-page="3.844" data-line="7" id="l3.844.7"></span>δ’ ἐξῆς αἶγες, καὶ ὄϊες, καὶ ἔλαφοι. καὶ τῶν πιθήκων δ’
<span class="lb" data-page="3.844" data-line="8" id="l3.844.8"></span>αὐτῶν οἱ μάλιστ’ ἀνθρώπῳ προσφερεῖς ὁμοιοτάτους ἔχουσι
<span class="lb" data-page="3.844" data-line="9" id="l3.844.9"></span>κροταφίτας μῦς. ὅσοι δ’ ἀποκεχωρήκασιν ἐπὶ τὴν τῶν κυνοκεφάλων
<span class="lb" data-page="3.844" data-line="10" id="l3.844.10"></span>ἰδέαν, ῥωμαλεώτεροί τε καὶ μείζους εἰσὶ τούτοις,
<span class="lb" data-page="3.844" data-line="11" id="l3.844.11"></span>ὥσπερ γε καὶ αὐτῷ τῷ κυνοκεφάλῳ, μεταξὺ γάρ τοι τὴν
<span class="lb" data-page="3.844" data-line="12" id="l3.844.12"></span>φύσιν οὗτος ἐστι πιθήκου καὶ κυνὸς, ὥστε καὶ ὁ κροταφίτης
<span class="lb" data-page="3.844" data-line="13" id="l3.844.13"></span>αὐτῷ τοσούτῳ ῥωμαλεώτερός ἐστι καὶ μείζων ἢ κατὰ
<span class="lb" data-page="3.844" data-line="14" id="l3.844.14"></span>τοὺς πιθήκους, ὅσῳ μικρότερός τε καὶ ἀῤῥωστότερος ἢ
<span class="lb" data-page="3.844" data-line="15" id="l3.844.15"></span>κατὰ τοὺς κύνας. ἔστι δ’ ὁμοιότατος ἀνθρώπῳ πίθηκος,
<span class="lb" data-page="3.844" data-line="16" id="l3.844.16"></span>ὡς ἂν στρογγύλον τε μάλιστ’ ἔχων τὸ πρόσωπον, καὶ τοὺς
<span class="lb" data-page="3.844" data-line="17" id="l3.844.17"></span>κυνόδοντας μικροὺς, τὸ στέρνον πλατὺ, καὶ τὰς κλεῖς μακροτέρας,
<span class="lb" data-page="3.844" data-line="18" id="l3.844.18"></span>καὶ ἥκιστα δασὺς, καὶ ὀρθὸς ἵσταται καλῶς,
<span class="pb" data-page="3.845" id="p3.845"></span>
<span class="lb" data-page="3.845" data-line="1" id="l3.845.1"></span>ὡς καὶ βαδίζειν ἀμέμπτως, καὶ θεῖν ὠκέως δύνασθαι. τούτῳ
<span class="lb" data-page="3.845" data-line="2" id="l3.845.2"></span>τοιγαροῦν τῷ πιθήκῳ καθάπερ ἀνθρώπῳ βραχύ τι τοῦ τετριχωμένου
<span class="lb" data-page="3.845" data-line="3" id="l3.845.3"></span>τῆς κεφαλῆς ὁ κροταφίτης ἐπιλαμβάνει, τὸ δ’
<span class="lb" data-page="3.845" data-line="4" id="l3.845.4"></span>ἄλλο καθάπερ τοῖς κυνοκεφάλοις ἐπὶ πλεῖστον ἀνατείνεται
<span class="lb" data-page="3.845" data-line="5" id="l3.845.5"></span>τῆς κεφαλῆς. ὑπερβαίνει δὲ τὰ ὦτα πρὸς τοὐπίσω, καθ’
<span class="lb" data-page="3.845" data-line="6" id="l3.845.6"></span>ὅλης ἐκτεταμένος αὐτῆς ἐπὶ πάντων τῶν καρχαροδόντων.
<span class="lb" data-page="3.845" data-line="7" id="l3.845.7"></span>τούτοις μὲν οὖν οὐ μέγιστος μόνον ὡς πρὸς τὴν τοῦ σώματος
<span class="lb" data-page="3.845" data-line="8" id="l3.845.8"></span>ἀναλογίαν, ἀλλὰ καὶ ῥωμαλεώτερος ὑπάρχων. τοῖς δ’
<span class="lb" data-page="3.845" data-line="9" id="l3.845.9"></span>ὄνοις, καὶ τοῖς βουσὶ, καὶ τοῖς ὑσὶ, καὶ ἁπλῶς εἰπεῖν οἷς
<span class="lb" data-page="3.845" data-line="10" id="l3.845.10"></span>ἡ γένυς μεγάλη, μέγιστος μόνος ἐστὶν ὁ κροταφίτης μῦς
<span class="lb" data-page="3.845" data-line="11" id="l3.845.11"></span>ἀνάλογον τῷ μεγέθει τῆς γένυος, οὐ μὴν ῥωμαλέος γε καθάπερ
<span class="lb" data-page="3.845" data-line="12" id="l3.845.12"></span>τοῖς ἀλκίμοις. ἕνεκα γὰρ τοῖν δυοῖν τούτοιν ἐργάζεται
<span class="lb" data-page="3.845" data-line="13" id="l3.845.13"></span>τοὺς κροταφίτας μῦς μεγάλους, ἐνεργείας ἰσχυρᾶς τῆς
<span class="lb" data-page="3.845" data-line="14" id="l3.845.14"></span>κατὰ τὸ δάκνειν καὶ μεγέθους τῆς κάτω γένυος. ἐκείνης
<span class="lb" data-page="3.845" data-line="15" id="l3.845.15"></span>γὰρ ἕνεκα γεγονότες εἰκότως, αὐτῆς τῇ τ’ ἐνεργείᾳ καὶ τῇ
<span class="lb" data-page="3.845" data-line="16" id="l3.845.16"></span>κατασκευῇ συμβάλλονται. ἐπεὶ τοίνυν τοῖς καρχαρόδουσιν ἡ
<span class="lb" data-page="3.845" data-line="17" id="l3.845.17"></span>ῥώμη διὰ τὸ δάκνειν ἐστὶ, μέγιστός τε ἅμα καὶ ῥωμαλεώτατος
<span class="pb" data-page="3.846" id="p3.846"></span>
<span class="lb" data-page="3.846" data-line="1" id="l3.846.1"></span>ὁ μῦς αὐτοῖς ἐγένετο, μέγιστος δὲ μόνον, οὐ μὴν
<span class="lb" data-page="3.846" data-line="2" id="l3.846.2"></span>οὔτε νευρώδης, οὔτε σύντονος, οὔτε σφοδρὸς ταῖς ἐνεργείαις,
<span class="lb" data-page="3.846" data-line="3" id="l3.846.3"></span>ἐπί τε τῶν ὄνων ἐστὶ, καὶ βοῶν, καὶ συῶν, ὅσα τ ἄλλα
<span class="lb" data-page="3.846" data-line="4" id="l3.846.4"></span>ζῶα μεγάλην μὲν ἔχει τὴν κάτω γένυν, οὐ μὴν ἐν τῷ δάκνειν
<span class="lb" data-page="3.846" data-line="5" id="l3.846.5"></span>αὐτοῖς ἡ ἀλκή. βέλτιον γὰρ ἦν δήπου μεγάλην γένυν
<span class="lb" data-page="3.846" data-line="6" id="l3.846.6"></span>ὑπὸ μεγάλου κινεῖσθαι μυός. ἀνθρώπῳ δ’, ὡς ἂν τὴν γένυν
<span class="lb" data-page="3.846" data-line="7" id="l3.846.7"></span>ἔχοντι μικρὰν ὀδόντας τε πρὸς μόνην τὴν ἐδωδὴν
<span class="lb" data-page="3.846" data-line="8" id="l3.846.8"></span>ἐπιτηδείους, ὁ κροταφίτης μῦς εἰκότως μικρὸς ἐγένετο.
<span class="lb" data-page="3.846" data-line="9" id="l3.846.9"></span>οὐδὲ γὰρ ἔδει μεγέθους περιττοῦ τῷ μήτε γένυν ὀχήσοντι
<span class="lb" data-page="3.846" data-line="10" id="l3.846.10"></span>μεγάλην, μήτ’ ἐνέργειαν σφοδρὰν ἐνεργήσοντι, καθάπερ οἱ
<span class="lb" data-page="3.846" data-line="11" id="l3.846.11"></span>λέοντές τε καὶ οἱ κύνες ἐνεργοῦσιν. οὐ γὰρ ἐκ τοῦ δάκνειν
<span class="lb" data-page="3.846" data-line="12" id="l3.846.12"></span>ἄνθρωπος ἄλκιμος, οὐδὲ ταύτῃ κρατεῖ τῶν ἄλλων ζώων,
<span class="lb" data-page="3.846" data-line="13" id="l3.846.13"></span>ἀλλ’, ὡς καὶ κατ’ ἀρχὰς ἐδείχθη, λόγῳ καὶ χερσί. καὶ
<span class="lb" data-page="3.846" data-line="14" id="l3.846.14"></span>θαυμάσαι τῆς φύσεως ἄν τις τὴν τέχνην, ὥσπερ ὁ Ἱπποκράτης
<span class="lb" data-page="3.846" data-line="15" id="l3.846.15"></span>θαυμάζων ἀεὶ δικαίαν ὠνόμαζεν, οὐ τὸ κατὰ τὴν
<span class="lb" data-page="3.846" data-line="16" id="l3.846.16"></span>προτέραν φαντασίαν, <span class="milestone ed2page" data-n="4.558" data-unit="ed2page" id="ed2page.4.558"></span>ἀλλὰ τὸ κατὰ δύναμίν τε καὶ ﻿
<span class="pb" data-page="3.847" id="p3.847"></span>
<span class="lb" data-page="3.847" data-line="1" id="l3.847.1"></span>χρείαν ἴσον αἱρουμένην, ὅπερ, οἶμαι, θείας ἔργον δικαιοσύνης
<span class="lb" data-page="3.847" data-line="2" id="l3.847.2"></span>ἐξευρίσκειν, ἃ δεῖ καὶ νέμειν ἑκάστῳ τὸ κατὰ τὴν
<span class="lb" data-page="3.847" data-line="3" id="l3.847.3"></span>ἀξίαν, καὶ μήτε περιττὸν, μήτ’ ἐλλιπὲς ἐργάζεσθαί τι τοῦ
<span class="lb" data-page="3.847" data-line="4" id="l3.847.4"></span>προσήκοντος. ἦν δ’ ἂν, οἶμαι, περιττὸν μὲν, εἰ μέγας ὁ
<span class="lb" data-page="3.847" data-line="5" id="l3.847.5"></span>κροταφίτης ἐγένετο μῦς, μικρὰν δ’ ἔμελλε κινήσειν γένυν·
<span class="lb" data-page="3.847" data-line="6" id="l3.847.6"></span>ἐλλιπὲς δὲ, εἰ μὴ μέγας, ἔνθα μεγάλην κινεῖ. καὶ μὴν οὔτε
<span class="lb" data-page="3.847" data-line="7" id="l3.847.7"></span>μικροτέραν ἀνθρώπου γένυν ἄλλο τι ζῶον, οὔτ’ ὄνων, οὔθ’
<span class="lb" data-page="3.847" data-line="8" id="l3.847.8"></span>ἵππων ἔχει τι μείζω. δεόντως οὖν καὶ οἱ κινήσοντες αὐτὰ
<span class="lb" data-page="3.847" data-line="9" id="l3.847.9"></span>μύες ἀνθρώποις μὲν ἐλάχιστοι, μέγιστοι δ’ ἐκείνοις ἐγένοντό.
<span class="lb" data-page="3.847" data-line="10" id="l3.847.10"></span>διὰ τί δ’ ὅλως μεγίστη μὲν ἡ κάτω γένυς ὑσὶ καὶ
<span class="lb" data-page="3.847" data-line="11" id="l3.847.11"></span>ὄνοις, καὶ βουσὶ, καὶ ἵπποις, ἐλαχίστη δ’ ἀνθρώποις, καὶ
<span class="lb" data-page="3.847" data-line="12" id="l3.847.12"></span>πιθήκοις, καὶ κήβοις, καὶ λυγξὶν, ἐν τῷ μέσῳ δ’ ἀμφοῖν
<span class="lb" data-page="3.847" data-line="13" id="l3.847.13"></span>ἡ τῶν ἄλλων ζώων ἐγένετο, πρόσθεν εἴρηται, δεικνύντων
<span class="lb" data-page="3.847" data-line="14" id="l3.847.14"></span>ἡμῶν, ὡς, ὅσοις μὲν αὐτῶν ἤτοι χεῖρές εἰσιν, ὥσπερ τοῖς
<span class="lb" data-page="3.847" data-line="15" id="l3.847.15"></span>ἀνθρώποις, ἢ οἷον χεῖρες, ὥσπερ τοῖς πιθήκοις, ταῦτ’ οὐδὲν
<span class="lb" data-page="3.847" data-line="16" id="l3.847.16"></span>δεῖται κύπτοντα λαμβάνειν τῷ στόματι τὴν τροφήν· ὅσοις
<span class="lb" data-page="3.847" data-line="17" id="l3.847.17"></span>δ’ οὐκ εἰσὶν, ὥσπερ τοῖς ἵπποις, ἔτι ταῦτα καὶ τράχηλον
<span class="pb" data-page="3.848" id="p3.848"></span>
<span class="lb" data-page="3.848" data-line="1" id="l3.848.1"></span>μείζω, καὶ δι’ αὐτὸ τοῦτο καὶ γένυν ἔχει μακροτέραν· καὶ
<span class="lb" data-page="3.848" data-line="2" id="l3.848.2"></span>τῶν ὀρνίθων τοὺς μακροσκελεῖς διὰ τοῦτο καὶ τράχηλον
<span class="lb" data-page="3.848" data-line="3" id="l3.848.3"></span>μακρὸν καὶ ῥάμφος πρόμηκες φῦσαι, μέλλοντάς γε τούτοις
<span class="lb" data-page="3.848" data-line="4" id="l3.848.4"></span>τοῖς μορίοις ἀντὶ χειρῶν εἰς εὐπορίαν χρήσασθαι τροφῆς.
<span class="lb" data-page="3.848" data-line="5" id="l3.848.5"></span>ἀλλ’ ἐπεὶ κατὰ βραχὺ τῶν ἄκρων ἡ φύσις ἀποχωρεῖν εἴωθεν
<span class="lb" data-page="3.848" data-line="6" id="l3.848.6"></span>ἐν τοῖς τῶν ζώων γένεσιν, ὡς καὶ τοῦθ’ ὑπ’ Ἀριστοτέλους
<span class="lb" data-page="3.848" data-line="7" id="l3.848.7"></span>ὀρθῶς ἐπιδέδεικται, διὰ τοῦτο πρῶτοι μὲν οἱ πίθηκοι μετ’
<span class="lb" data-page="3.848" data-line="8" id="l3.848.8"></span>ἀνθρώπους ἐπιμηκεστέραν ἔχουσι τὴν γένυν· ἐδείχθησαν
<span class="lb" data-page="3.848" data-line="9" id="l3.848.9"></span>γὰρ οὗτοι πολλάκις ἤδη καὶ πρόσθεν ἀνθρώπου γελοῖον εἶναι
<span class="lb" data-page="3.848" data-line="10" id="l3.848.10"></span>μίμημα· δεύτερα δὲ καὶ τρίτα καὶ τὰ ἄλλα ἐφεξῆς
<span class="lb" data-page="3.848" data-line="11" id="l3.848.11"></span>ἅπαντα κατὰ τὴν οἰκείαν τάξιν, ὥστ’ εὐλόγως, ὅσα μεταξὺ
<span class="lb" data-page="3.848" data-line="12" id="l3.848.12"></span>τῶν τε χεῖρας ἐχόντων ἐστὶ καὶ τῶν τελέως οὐκ ἐχόντων,
<span class="lb" data-page="3.848" data-line="13" id="l3.848.13"></span>ὥσπερ τὰ καρχαρόδοντά τε καὶ σχιζόποδα καλούμενα, ταῦτα
<span class="lb" data-page="3.848" data-line="14" id="l3.848.14"></span>καὶ τοῖς μήκεσι τῶν κατὰ τὸν αὐχένα καὶ τὰς γένυας ὀργάνων
<span class="lb" data-page="3.848" data-line="15" id="l3.848.15"></span>ἐν τῷ μεταξὺ τῶν ἄκρων ἐστί· χρῆται γάρ πως
<span class="lb" data-page="3.848" data-line="16" id="l3.848.16"></span>τοῖς ποσὶ παραπλησίως χερσί. διὰ ταῦτα μὲν δὴ μικρότατον
<span class="lb" data-page="3.848" data-line="17" id="l3.848.17"></span>ἄνθρωπος ἁπάντων ζώων ἔχει τὸν κροταφίτην μῦν,
<span class="pb" data-page="3.849" id="p3.849"></span>
<span class="lb" data-page="3.849" data-line="1" id="l3.849.1"></span>ὅτι καὶ τὴν γένυν, ἣν οὗτος κινεῖ, μικροτάτην τε ἅμα καὶ
<span class="lb" data-page="3.849" data-line="2" id="l3.849.2"></span>ταῖς ἐνεργείαις ἀσθενῆ.
</p>
          </article>

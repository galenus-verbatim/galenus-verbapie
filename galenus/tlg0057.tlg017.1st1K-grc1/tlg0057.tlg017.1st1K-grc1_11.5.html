<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:11.5">
<span class="pb page1" data-page="3.856" id="p3.856"></span>
<span class="milestone ed1page page1" data-n="1.486" data-unit="ed1page" id="ed1page.1.486"></span>
<span class="milestone ed2page page1" data-n="4.560" data-unit="ed2page" id="ed2page.4.560"></span>
            <p>
<span class="lb" data-page="3.856" data-line="1" id="l3.856.1"></span><span class="milestone ed2page" data-n="4.561" data-unit="ed2page" id="ed2page.4.561"></span>Οἱ δὲ κροταφῖται καὶ οἱ ἀντιτεταγμένοι
<span class="lb" data-page="3.856" data-line="2" id="l3.856.2"></span>κάτωθεν αὐτοῖς, οἱ διοίγοντες τὸ στόμα, τρόπον
<span class="lb" data-page="3.856" data-line="3" id="l3.856.3"></span>ἕτερον αὖ καὶ οἵδε τοῖς ἄλλοις ἅπασιν ἀνόμοιοι μυσίν. ἐκ
<span class="lb" data-page="3.856" data-line="4" id="l3.856.4"></span>μέν γε τῶν κροταφιτῶν μέσων ὁ τένων ἐκπέφυκεν, ὃν εἰς
<span class="lb" data-page="3.856" data-line="5" id="l3.856.5"></span>τὴν ἀνατεινομένην ἄνω τῆς κάτω γένυος ἐλέγομεν ἐμβάλλειν
<span class="lb" data-page="3.856" data-line="6" id="l3.856.6"></span>κορώνην· οὐδὲ γὰρ ἂν εὕροις οὐδὲ καθ’ ἕνα μῦν ἕτερον
<span class="lb" data-page="3.856" data-line="7" id="l3.856.7"></span>ἔκφυσιν τοιαύτην τένοντος. ἑκάτερος δὲ τῶν ἀντιτεταγμένων
<span class="lb" data-page="3.856" data-line="8" id="l3.856.8"></span>αὐτοῖς ὄπισθεν τῆς κεφαλῆς ἐκφυόμενος, ἡνίκ’ ἂν
<span class="lb" data-page="3.856" data-line="9" id="l3.856.9"></span>ἐπὶ τὰ καλούμενα παρίσθμια καὶ τὴν καμπὴν ἀφίκηται τῆς
<span class="lb" data-page="3.856" data-line="10" id="l3.856.10"></span>κάτω γένυος, οὐκέτι μῦς ἐστιν, ἀλλ’ ἀκριβὴς γίνεται τένων,
<span class="lb" data-page="3.856" data-line="11" id="l3.856.11"></span>γυμνὸς ἁπάσης οὐσίας σαρκοειδοῦς. τοῦτο μὲν οὖν καὶ ἄλλοις
<span class="lb" data-page="3.856" data-line="12" id="l3.856.12"></span>ὑπάρχει μυσὶν, εἰς τένοντα τελευτᾷν· ὃ δ’ ἐστὶν ἴδιον
<span class="lb" data-page="3.856" data-line="13" id="l3.856.13"></span>ἐξαίρετον ἑκατέρῳ τούτων, ὅτι μηδὲ καθ’ ἕνα τῶν ἄλλων
<span class="lb" data-page="3.856" data-line="14" id="l3.856.14"></span>μυῶν ἐστι, καὶ δὴ φράσω. τῶν τενόντων ἑκάτερος τούτων
<span class="lb" data-page="3.856" data-line="15" id="l3.856.15"></span>ὀλίγον προελθὼν οὐκέτι τένων ἐστὶν, ἀλλ’ αὖθις μῦς γίνεται
<span class="lb" data-page="3.856" data-line="16" id="l3.856.16"></span>τῇ κάτω γένυϊ καταφυόμενος, ὡς ἔμπροσθεν εἴρηται.
<span class="lb" data-page="3.856" data-line="17" id="l3.856.17"></span>δῆλον οὖν, ὡς τὰ μὲν σαρκώδη τούτων τῶν μυῶν ἐν ἀρχῇ
<span class="lb" data-page="3.856" data-line="18" id="l3.856.18"></span>τε καὶ πέρασι, τὰ νευρώδη δ’ ἐν τοῖς μέσοις ἐστὶν, ὃ οὐδὲ ﻿
<span class="pb" data-page="3.857" id="p3.857"></span>
<span class="lb" data-page="3.857" data-line="1" id="l3.857.1"></span>καθ’ ἕνα τῶν ἄλλων ὑπάρχει μυῶν, ὥσπερ οὐδ’ ἐκ τῶν μέσων
<span class="lb" data-page="3.857" data-line="2" id="l3.857.2"></span>ἐκφύεσθαι τῶν κροταφιτῶν τὸν τένοντα. τίς οὖν καὶ
<span class="lb" data-page="3.857" data-line="3" id="l3.857.3"></span>ἡ τούτων αἰτία; μάτην μὲν γὰρ οὐδὲν ὑπὸ τῆς φύσεως γίνεται.
<span class="lb" data-page="3.857" data-line="4" id="l3.857.4"></span>τὰ μὲν ἀναμνησθῆναί σε χρὴ τῶν ἔμπροσθεν εἰρημένων,
<span class="lb" data-page="3.857" data-line="5" id="l3.857.5"></span>τὰ δὲ νῦν ἐπιμαθεῖν· ἀναμνησθῆναι μὲν, ὅσα καθόλου
<span class="lb" data-page="3.857" data-line="6" id="l3.857.6"></span>περὶ μυῶν εἴρηται, δι’ ἃς αἰτίας οἱ μὲν εἰς τένοντας
<span class="lb" data-page="3.857" data-line="7" id="l3.857.7"></span>τελευτῶσιν, οἱ δ’ οὔ· προσμαθεῖν δὲ νῦν, ὅσα χρὴ περὶ
<span class="lb" data-page="3.857" data-line="8" id="l3.857.8"></span>τούτων ἀκοῦσαι. διότι μὲν οὖν ἐχρῆν εἰς ἕνα τένοντα μέγαν
<span class="lb" data-page="3.857" data-line="9" id="l3.857.9"></span>ἑκάτερον τῶν κροταφιτῶν τελευτήσαντα δι’ ἐκείνου συμφῦναι
<span class="lb" data-page="3.857" data-line="10" id="l3.857.10"></span>τῇ κορώνῃ τῆς γένυος, λεπτῇ μὲν καὶ σκληρᾷ τὴν φύσιν
<span class="lb" data-page="3.857" data-line="11" id="l3.857.11"></span>ὑπαρχούσῃ, προμήκει δὲ καὶ εἰς ὕψος ἀνατεταμένῃ,
<span class="lb" data-page="3.857" data-line="12" id="l3.857.12"></span>ῥᾷστον ἐξευρεῖν σοι καὶ χωρὶς ἡμῶν, εἰ μὴ παντάπασιν
<span class="lb" data-page="3.857" data-line="13" id="l3.857.13"></span>ἀργῶς ὑπήκουσας ἐκείνων τῶν λόγων. ὑπομνήσω δ’ ὅμως
<span class="lb" data-page="3.857" data-line="14" id="l3.857.14"></span>κᾀγὼ διὰ βραχέων, ὡς, εἴπερ μὴ διὰ τενόντων οὕτω μεγάλων
<span class="lb" data-page="3.857" data-line="15" id="l3.857.15"></span>ἡ γένυς ἀνετείνετο, πρῶτον μὲν ἂν ἀπέῤῥηκτο μυριάκις ἤδη,
<span class="lb" data-page="3.857" data-line="16" id="l3.857.16"></span>βάρος τηλικοῦτον ἀσθενῶν βαστάζειν ἐξημμένων σωμάτων·
<span class="pb" data-page="3.858" id="p3.858"></span>
<span class="lb" data-page="3.858" data-line="1" id="l3.858.1"></span>ἔπειτα δ’ οὐδ’ ἂν ἐκινεῖτο <span class="milestone ed1page" data-n="1.487" data-unit="ed1page" id="ed1page.1.487"></span>ῥᾳδίως, οὐδὲ γὰρ οὐδ’
<span class="lb" data-page="3.858" data-line="2" id="l3.858.2"></span>ἀνασπᾷν αὐτὴν οὔτε μικρότερος ἄλλων τένων, οὔτ’ οὐσία
<span class="lb" data-page="3.858" data-line="3" id="l3.858.3"></span>σαρκοειδὴς ἠδύνατο. διὰ τίνα δ’ αἰτίαν ἐκ μέσων τῶν μυῶν
<span class="lb" data-page="3.858" data-line="4" id="l3.858.4"></span>οὗτος ὁ τένων ἐκφύεται, καὶ δὴ φράσω, μικρόν τι πάλιν
<span class="lb" data-page="3.858" data-line="5" id="l3.858.5"></span>ἀναμνήσας σε κᾀνταῦθα τὸ κατὰ τὴν ἀρχὴν ἤδη μοι τοῦδε
<span class="lb" data-page="3.858" data-line="6" id="l3.858.6"></span>τοῦ λόγου προαποδεδειγμένον. οὗ τὸ κεφάλαιον ἦν, ἀσφαλείας
<span class="lb" data-page="3.858" data-line="7" id="l3.858.7"></span>δεομένους πολλῆς τοὺς κροταφίτας μῦς ἐστεφανῶσθαι
<span class="lb" data-page="3.858" data-line="8" id="l3.858.8"></span>πανταχόθεν ὀστοῖς, ὡς βραχὺ μόνον ὑπερκύπτειν αὐτῶν
<span class="lb" data-page="3.858" data-line="9" id="l3.858.9"></span>τῆς κοιλότητος. εἰ γὰρ δὴ τούτου μοι μνημονεύοις, εἰδείης
<span class="lb" data-page="3.858" data-line="10" id="l3.858.10"></span>δὲ καὶ τὰ μόρια τῆς κεφαλῆς, ἤδη σοι πάρεστι συλλογίζεσθαι,
<span class="lb" data-page="3.858" data-line="11" id="l3.858.11"></span>διότι μακροὺς κατὰ τὸ μῆκος αὐτῆς εὐθὺ τῶν κορωνῶν
<span class="lb" data-page="3.858" data-line="12" id="l3.858.12"></span>φερομένους εἴπερ ἐπέθηκε τοὺς μῦς τούτους ἡ φύσις,
<span class="lb" data-page="3.858" data-line="13" id="l3.858.13"></span>οὐκ ἂν οὐδεμίαν αὐτοῖς ἐπιτεχνήσασθαι σκέπην ἐξεῦρε
<span class="lb" data-page="3.858" data-line="14" id="l3.858.14"></span>πρὸς τῷ κᾀκεῖ μὲν ὄγκον ἐξαίσιον ποιεῖν, κενὰ δὲ καὶ
<span class="lb" data-page="3.858" data-line="15" id="l3.858.15"></span>προσεσταλμένα τελέως ἀπολιπεῖν χωρία, ἐν οἷς νῦν εἰσιν.
<span class="lb" data-page="3.858" data-line="16" id="l3.858.16"></span>οὐ γὰρ δὴ ἄλλο γέ τι μόριον ἐνταυθοῖ τάττειν εἶχεν εὐκαιρότατον,
<span class="lb" data-page="3.858" data-line="17" id="l3.858.17"></span>οὔτ’ οὖν ὀφθαλμοὺς, οὔτε ῥῖνας, οὔτε ὦτα,
<span class="pb" data-page="3.859" id="p3.859"></span>
<span class="lb" data-page="3.859" data-line="1" id="l3.859.1"></span><span class="milestone ed2page" data-n="4.562" data-unit="ed2page" id="ed2page.4.562"></span>προείρηται γὰρ ἡ τῆς τούτων θέσεως αἰτία. ποῖον
<span class="lb" data-page="3.859" data-line="2" id="l3.859.2"></span>δ’ ἂν ζύγωμα προὔταξεν αὐτῶν, οἷον νῦν ἐστιν, εἰ κατὰ τὸ
<span class="lb" data-page="3.859" data-line="3" id="l3.859.3"></span>μῆκος ἐξέτεινε τῆς κεφαλῆς, ἢ τίνας ὀφρῦς ἐπανέστησεν
<span class="lb" data-page="3.859" data-line="4" id="l3.859.4"></span>ὀστῶν, οὐκ ἔστιν εἰπεῖν. εἰ τοίνυν ἡ μὲν κατὰ τὸ μῆκος
<span class="lb" data-page="3.859" data-line="5" id="l3.859.5"></span>αὐτῶν θέσις αὐτούς τε προπετεῖς ἐποίει καὶ ἀφρουρήτους
<span class="lb" data-page="3.859" data-line="6" id="l3.859.6"></span>τοὺς μῦς, ἐξοχάς τε καὶ κοιλότητας ἀδίκους ὅλης τῆς κεφαλῆς,
<span class="lb" data-page="3.859" data-line="7" id="l3.859.7"></span>ἡ δ’ ἐν τῷ νῦν χωρίῳ θέσις αὐτοῖς τε ἀσφάλειαν
<span class="lb" data-page="3.859" data-line="8" id="l3.859.8"></span>ἐπορίζετο τοῖς μυσὶν, ἰσότητά τε καὶ τῆς ὅλης ἀπειργάζετο
<span class="lb" data-page="3.859" data-line="9" id="l3.859.9"></span>κεφαλῆς, οὐκ ἦν ἐγκαιρότερον ἑτέρωθι τάττειν αὐτούς. ἀλλ’
<span class="lb" data-page="3.859" data-line="10" id="l3.859.10"></span>εἰ τοῦτο, δῆλον ὡς τὸ μέσον αὐτῶν ἐγίνετο κατ’ εὐθὺ τῆς
<span class="lb" data-page="3.859" data-line="11" id="l3.859.11"></span>δεομένης κινήσεως κορώνης, ὥστ’ ἐντεῦθεν ἀναγκαῖον ἦν ἐκφῦναι
<span class="lb" data-page="3.859" data-line="12" id="l3.859.12"></span>τὸν τένοντα. τὰ δὲ κατὰ τοὺς ἀντιτεταγμένους αὐτοῖς,
<span class="lb" data-page="3.859" data-line="13" id="l3.859.13"></span>τοὺς ἐν τῷ μέσῳ σφῶν αὐτῶν ἔχοντας τένοντα, πολὺ
<span class="lb" data-page="3.859" data-line="14" id="l3.859.14"></span>πλείονα τὴν τέχνην ἐνδείκνυται. καὶ μάλιστα χρὴ τούτοις
<span class="lb" data-page="3.859" data-line="15" id="l3.859.15"></span>προσέχειν τὸν νοῦν, ἔνθα παράδοξόν τι καὶ οὐ πάνυ
<span class="lb" data-page="3.859" data-line="16" id="l3.859.16"></span>σύνηθες οὐδὲ τοῖς ὁμογενέσιν ὡσαύτως ἔχον ὁρᾶται μόριον.
<span class="lb" data-page="3.859" data-line="17" id="l3.859.17"></span>ἤτοι γὰρ ἐπελάθετο τῆς ἀναλογίας ἐπὶ τούτων ἡ φύσις, ἢ
<span class="pb" data-page="3.860" id="p3.860"></span>
<span class="lb" data-page="3.860" data-line="1" id="l3.860.1"></span>πάνυ τι σοφὸν εὑρίσκουσα τὴν ἐξάλλαξιν ἐποιήσατο τῆς
<span class="lb" data-page="3.860" data-line="2" id="l3.860.2"></span>πρὸς τὰ ἄλλα κοινότητος. ἐγὼ μὲν δή μοι δοκῶ παρ’
<span class="lb" data-page="3.860" data-line="3" id="l3.860.3"></span>ὅλον ἤδη δεδεῖχθαι τὸν λόγον, ὡς οὐδαμόθι μάτην ἀναχωρεῖ
<span class="lb" data-page="3.860" data-line="4" id="l3.860.4"></span>πολὺ τῆς ἀναλογίας, ἀλλ’ ἤτοι διά τινα ἐξαίρετον χρείαν
<span class="lb" data-page="3.860" data-line="5" id="l3.860.5"></span>ἰδιώτερον ἀπεργάζεται τῶν ἄλλων τὸ μόριον, ἢ διὰ μεγάλην
<span class="lb" data-page="3.860" data-line="6" id="l3.860.6"></span>ἀνάγκην ἀποστερουμένη τῆς πρώτης τε καὶ κυριωτάτης αὐτοῦ
<span class="lb" data-page="3.860" data-line="7" id="l3.860.7"></span>κατασκευῆς ἐφ’ ἑτέραν παραγίνεται δευτέραν, καθάπερ
<span class="lb" data-page="3.860" data-line="8" id="l3.860.8"></span>ἀμέλει κᾀπὶ τούτων ἐποίησε τῶν μυῶν. ἡ μὲν γὰρ ἴδιος
<span class="lb" data-page="3.860" data-line="9" id="l3.860.9"></span>αὐτῶν χώρα τῆς ἐκφύσεως οὐκ ὄπισθεν ἦν, ὅθεν ἐκπεφύκασι
<span class="lb" data-page="3.860" data-line="10" id="l3.860.10"></span>νῦν, ἀλλὰ τοῦ τραχήλου τὰ πρόσω, κατ’ εὐθὺ γὰρ
<span class="lb" data-page="3.860" data-line="11" id="l3.860.11"></span>ἂν οὕτω μάλιστα τῆς ἰδίας ἀρχῆς ἑκάτερος ἐπεσπᾶτο κάτω
<span class="lb" data-page="3.860" data-line="12" id="l3.860.12"></span>τὴν γένυν. ἀλλ’ εἴπερ ἐτάχθησαν ἐνταῦθα, τῶν κατὰ τὸν
<span class="lb" data-page="3.860" data-line="13" id="l3.860.13"></span>τράχηλον δηλονότι σπονδύλων ἐκφυόμενοι στενοχωρίαν οὐ
<span class="lb" data-page="3.860" data-line="14" id="l3.860.14"></span>σμικρὰν αὐτοί τ’ ἂν ἔσχον πρῶτοι μάλιστα, τοῖς τ’ ἄλλοις
<span class="lb" data-page="3.860" data-line="15" id="l3.860.15"></span>ἅπασι μορίοις παρέσχον, ὅσα ταύτῃ τέτακται. σχεδὸν γὰρ
<span class="lb" data-page="3.860" data-line="16" id="l3.860.16"></span>οὐδαμόθι τοῦ σώματος ἑτέρωθι κατὰ σμικρὸν οὕτω χωρίον
<span class="lb" data-page="3.860" data-line="17" id="l3.860.17"></span>ἐστὶν ἰδεῖν τοσούτων ὀργάνων ἀριθμὸν, καὶ οὐδὲ μεταθεῖναι
<span class="lb" data-page="3.860" data-line="18" id="l3.860.18"></span>μέν τι κάλλιον ἦν αὐτῶν, οὔτ’ οὖν τὸν στόμαχον, οὔτε τὴν
<span class="pb" data-page="3.861" id="p3.861"></span>
<span class="lb" data-page="3.861" data-line="1" id="l3.861.1"></span>τραχεῖαν ἀρτηρίαν, οὔτε τὸν λάρυγγα, πολὺ δ’ ἔτι μᾶλλον
<span class="lb" data-page="3.861" data-line="2" id="l3.861.2"></span>οὐδὲ τοὺς περικειμένους αὐτοῖς μῦς, οὐδὲ τὰς φλέβας, οὐδὲ
<span class="lb" data-page="3.861" data-line="3" id="l3.861.3"></span>τὰς ἀρτηρίας, οὐδὲ τοὺς ἀδένας, οὐδὲ τὰ νεῦρα. τὰ μὲν
<span class="lb" data-page="3.861" data-line="4" id="l3.861.4"></span>γὰρ ἐκ τῶν κάτωθεν ἄνω, τὰ δ’ ἄνωθεν ἐχρῆν φέρεσθαι
<span class="lb" data-page="3.861" data-line="5" id="l3.861.5"></span>κάτω, ἢ μήτ’ ἀρτηριῶν, μήτε φλεβῶν μετεῖναι τῇ κεφαλῇ,
<span class="lb" data-page="3.861" data-line="6" id="l3.861.6"></span>μήτε νεύρων, μήτε μυῶν τοῖς κάτω. δῆλον δ’, ὡς καὶ τὰ
<span class="lb" data-page="3.861" data-line="7" id="l3.861.7"></span>σιτία, καὶ τὸ πόμα, καὶ τὸ πνεῦμα ταύτην ἐχρῆν ἰέναι
<span class="lb" data-page="3.861" data-line="8" id="l3.861.8"></span>τὴν ὁδὸν, ἀνιέναι δ’ αὖ πάλιν ἐκφύσησίν τε καὶ φωνὴν
<span class="lb" data-page="3.861" data-line="9" id="l3.861.9"></span>εἰς πολλὰ τῶν ζώων χρηστῶς. ἀλλὰ καὶ τὸ σχίζεσθαι κατὰ
<span class="lb" data-page="3.861" data-line="10" id="l3.861.10"></span>τοῦτο καὶ διανέμεσθαι τὰς ἀρτηρίας καὶ τὰς φλέβας εἴς
<span class="lb" data-page="3.861" data-line="11" id="l3.861.11"></span>τε τὰς γένυας ἑκατέρας, καὶ τὴν γλῶτταν, καὶ τὸ στόμα,
<span class="lb" data-page="3.861" data-line="12" id="l3.861.12"></span>καὶ τῆς κεφαλῆς τά τ’ ὀπίσω καὶ πρόσω, καὶ τὰ περὶ τὸν
<span class="lb" data-page="3.861" data-line="13" id="l3.861.13"></span>τράχηλον ὅλον, ἅμα τῷ κατ’ αὐτὸν νωτιαίῳ, παντὶ δή που
<span class="lb" data-page="3.861" data-line="14" id="l3.861.14"></span>δῆλον, ὡς ἀναγκαῖον ἦν. ἀναγκαῖον δ’ οὐδὲν ἧττον τῶν
<span class="lb" data-page="3.861" data-line="15" id="l3.861.15"></span>εἰρημένων καὶ τὸ τοὺς ἀδένας ἐγκεῖσθαι ταῖς σχίσεσι τῶν
<span class="lb" data-page="3.861" data-line="16" id="l3.861.16"></span>ἀγγείων, ὅπως μή τι πάσχοιεν ἀστήρικτοι. καὶ μέν γε καὶ
<span class="lb" data-page="3.861" data-line="17" id="l3.861.17"></span>ἄλλους τινὰς ἀδένας αὐτόθι, περὶ ὧν ἔμπροσθεν εἶπον,
<span class="lb" data-page="3.861" data-line="18" id="l3.861.18"></span>αὐτῆς τῆς τραχείας ἀρτηρίας ἕνεκεν ἡ φύσις ἐδημιουργήσατο. ﻿
<span class="pb" data-page="3.862" id="p3.862"></span>
<span class="lb" data-page="3.862" data-line="1" id="l3.862.1"></span>τοσούτων οὖν ὀργάνων πλῆθος οὐδαμόσε μετατεθῆναι δυνάμενον
<span class="lb" data-page="3.862" data-line="2" id="l3.862.2"></span>ἄνευ μεγίστης τοῦ ζώου βλάβης ἔφθανεν ἅπαν τὸ
<span class="lb" data-page="3.862" data-line="3" id="l3.862.3"></span>τῇδε κατειληφέναι χωρίον, ὥστ’ εὐλόγως οἱ τὴν κάτω γένυν
<span class="lb" data-page="3.862" data-line="4" id="l3.862.4"></span>ἀνοιγνύντες μύες οὔτε τῶν κατὰ τὸν τράχηλον ὀστῶν ἐξέφυσαν,
<span class="lb" data-page="3.862" data-line="5" id="l3.862.5"></span><span class="milestone ed2page" data-n="4.563" data-unit="ed2page" id="ed2page.4.563"></span>ἀλλ’ ὅθεν προείρηται, καὶ καθ’ ὃ μάλιστα
<span class="lb" data-page="3.862" data-line="6" id="l3.862.6"></span>μεστὸν ἦν ὀργάνων πολλῶν τὸ χωρίον, ἐν τοῖς κατὰ τὰ παρίσθμια
<span class="lb" data-page="3.862" data-line="7" id="l3.862.7"></span>μέρεσίν ἐστι γυμνὸν σαρκῶν, ἑκάτερος αὐτῶν
<span class="lb" data-page="3.862" data-line="8" id="l3.862.8"></span>ἐλεπτύνθη τένων. παχύτεροι μὲν γὰρ ὄντες οὐκ εἶχον δίοδον
<span class="lb" data-page="3.862" data-line="9" id="l3.862.9"></span>ὑπὸ στενοχωρίας· ἰσχνοὶ δ’ εἴπερ, ὥσπερ καὶ νῦν εἰσι,
<span class="lb" data-page="3.862" data-line="10" id="l3.862.10"></span>γενόμενοι μύες ἔτ’ ἦσαν, ἱκανῶς ἄν ὑπῆρχον ἀσθενεῖς.
<span class="lb" data-page="3.862" data-line="11" id="l3.862.11"></span>ὥστ’, ἐπειδὴ καὶ δυσπαθεῖς ἐχρῆν αὐτοὺς γενέσθαι καὶ στενοὺς,
<span class="lb" data-page="3.862" data-line="12" id="l3.862.12"></span>εὐλόγως ἡ φύσις ἀπείληφε μὲν ἅπασαν αὐτῶν κατὰ
<span class="lb" data-page="3.862" data-line="13" id="l3.862.13"></span>τοῦτο τὴν σάρκα, μόνους δὲ καὶ ψιλοὺς προάγουσα τοὺς τένοντας,
<span class="lb" data-page="3.862" data-line="14" id="l3.862.14"></span>ὁπότε πρῶτον ἔξω τῆς στενοχωρίας κατέστησε, τηνικαῦτα
<span class="lb" data-page="3.862" data-line="15" id="l3.862.15"></span>ἤδη κατὰ βραχὺ περιτρέφουσα τὴν σάρκα, μῦς αὖθις
<span class="lb" data-page="3.862" data-line="16" id="l3.862.16"></span>αὐτοὺς ἀπειργάσατο. τρία μὲν δὴ ταῦτα γένη μυῶν εἰς τὴν
<span class="lb" data-page="3.862" data-line="17" id="l3.862.17"></span>τοῦ στόματος κίνησιν ἡ φύσις ἐδημιουργήσατο, τῶν μὲν
<span class="pb" data-page="3.863" id="p3.863"></span>
<span class="lb" data-page="3.863" data-line="1" id="l3.863.1"></span>ἀνοιγνύντων αὐτὸ, τῶν δὲ κλειόντων, τῶν δὲ πολυειδῶς
<span class="lb" data-page="3.863" data-line="2" id="l3.863.2"></span>φερόντων, οὔτ’ ἐν ταῖς θέσεσιν, οὔτ’ ἐν ταῖς ἰδέαις, οὔτ’
<span class="lb" data-page="3.863" data-line="3" id="l3.863.3"></span>ἐν ταῖς ἐπικαίροις καταφύσεσιν οὐδὲν παριδοῦσα. φαίνεται
<span class="lb" data-page="3.863" data-line="4" id="l3.863.4"></span>γὰρ ἕκαστος αὐτῶν εἰς τοῦτο μάλιστα τὸ μέρος ἐμβάλλων
<span class="lb" data-page="3.863" data-line="5" id="l3.863.5"></span>τῆς γένυος, ἵν’ ἐστὶν εὐληπτοτάτη τε ἅμα καὶ πρὸς τὴν κίνησιν,
<span class="lb" data-page="3.863" data-line="6" id="l3.863.6"></span>ἧς ὁ μῦς ἕνεκα γέγονεν, ἐπιτηδειοτάτη.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:11.7">
<span class="pb page1" data-page="3.864" id="p3.864"></span>
<span class="milestone ed1page page1" data-n="1.487" data-unit="ed1page" id="ed1page.1.487"></span>
<span class="milestone ed2page page1" data-n="4.563" data-unit="ed2page" id="ed2page.4.563"></span>
            <p>
<span class="lb" data-page="3.864" data-line="5" id="l3.864.5"></span>Ἡ δὲ τῶν νεύρων ἀρχὴ πᾶσι τοῖς κατὰ τὸ
<span class="lb" data-page="3.864" data-line="6" id="l3.864.6"></span>πρόσωπον μυσὶν ἡ τρίτη συζυγία τῶν ἐξ ἐγκεφάλου νεύρων
<span class="lb" data-page="3.864" data-line="7" id="l3.864.7"></span>ἐστὶ, καὶ μέν γε καὶ τοῖς ἄλλοις ἅπασι τοῖς κατ’ αὐτὸ μορίοις.
<span class="lb" data-page="3.864" data-line="8" id="l3.864.8"></span>ἐπί τε γὰρ τοὺς κροταφίτας καὶ τοὺς μασητῆρας
<span class="lb" data-page="3.864" data-line="9" id="l3.864.9"></span>μῦς, καὶ τούτους δὴ τοὺς ἔνδον ἐν αὐτῷ τῷ στόματι, καὶ
<span class="lb" data-page="3.864" data-line="10" id="l3.864.10"></span>τοὺς ὀδόντας ἅπαντας, ἐπί τε τὰ χείλη καὶ τὴν ῥῖνα καὶ
<span class="lb" data-page="3.864" data-line="11" id="l3.864.11"></span>σύμπαν τὸ περὶ τὸ πρόσωπον δέρμα τὰ προειρημένα νεῦρα
<span class="lb" data-page="3.864" data-line="12" id="l3.864.12"></span>νενέμηται, <span class="milestone ed1page" data-n="1.488" data-unit="ed1page" id="ed1page.1.488"></span>διατιτραμένων αὐτοῖς τῶν ὀστῶν καὶ
<span class="lb" data-page="3.864" data-line="13" id="l3.864.13"></span>χώραν παρεχόντων, ὅπῃ περ ἂν ὁρμήσῃ φέρεσθαι τῶν
<span class="lb" data-page="3.864" data-line="14" id="l3.864.14"></span>ἀποβλαστημάτων ἕκαστον. φέρεται δὲ ἐπὶ τὸ δεόμενον
<span class="lb" data-page="3.864" data-line="15" id="l3.864.15"></span>ἀεὶ μόριον ἢ αἰσθήσεως, ἢ κινήσεως, ὡς μήτ’ ἐνδεῖν,
<span class="lb" data-page="3.864" data-line="16" id="l3.864.16"></span>μήτε περιττεύειν μηδενὶ μέρει νεύρου μοῖραν, ἀλλ’
<span class="lb" data-page="3.864" data-line="17" id="l3.864.17"></span>ἴσον ἀεὶ τῷ τ’ ὄγκῳ καὶ τῇ χρείᾳ τοῦ μέρους ἀκριβῶς
<span class="lb" data-page="3.864" data-line="18" id="l3.864.18"></span>ὑπάρχειν. ἐχρῆν δ’, οἶμαι, σκληρὸν οὕτως ὀστοῦν,
<span class="pb" data-page="3.865" id="p3.865"></span>
<span class="lb" data-page="3.865" data-line="1" id="l3.865.1"></span><span class="milestone ed2page" data-n="4.564" data-unit="ed2page" id="ed2page.4.564"></span>εἴπερ μὴ κατὰ τέχνην ἅπαντα τὰ τοιαῦτα ἐγεγόνει,
<span class="lb" data-page="3.865" data-line="2" id="l3.865.2"></span>μάλιστα μὲν μηδὲ διατρηθῆναι τὴν ἀρχὴν ὀπαῖς πολλαῖς
<span class="lb" data-page="3.865" data-line="3" id="l3.865.3"></span>καὶ πυκναῖς. εἴ γέ περ καὶ διετέτρητο, μάταιον κατὰ
<span class="lb" data-page="3.865" data-line="4" id="l3.865.4"></span>δέ τινα τύχην εὑρίσκεσθαι τετρημένον, οὐδενὸς ὀργάνου
<span class="lb" data-page="3.865" data-line="5" id="l3.865.5"></span>διεξιόντος αὐτό. καὶ μέν γε καὶ τῶν μορίων τῶν τ’ ἔνδον
<span class="lb" data-page="3.865" data-line="6" id="l3.865.6"></span>κατὰ τὸ στόμα, καὶ τῶν ἐκτὸς κατὰ πρόσωπον, εἰς τινὰ
<span class="lb" data-page="3.865" data-line="7" id="l3.865.7"></span>μὲν ἐχρῆν μηδ’ ὅλως ἔρχεσθαι νεῦρα, τισὶ δ’ οὐχ ἓν,
<span class="lb" data-page="3.865" data-line="8" id="l3.865.8"></span>ἀλλὰ πλείω διανέμεσθαι. ταυτὶ μὲν γὰρ τύχης ἔργα· τὸ δὲ
<span class="lb" data-page="3.865" data-line="9" id="l3.865.9"></span>καὶ πᾶσιν ἐπιπέμπεσθαι, καὶ τηλικοῦτον ἕκαστον εἶναι τὸ
<span class="lb" data-page="3.865" data-line="10" id="l3.865.10"></span>μέγεθος, ἡλίκου δεῖται τὸ μόριον, ἐγὼ μὲν οὐκ οἶδα, εἰ
<span class="lb" data-page="3.865" data-line="11" id="l3.865.11"></span>σωφρονούντων ἐστὶν ἀνθρώπων εἰς τύχην δημιουργὸν ἀναφέρειν,
<span class="lb" data-page="3.865" data-line="12" id="l3.865.12"></span>ἢ τί ἂν ἔτι τὸ κατὰ πρόνοιαν εἴη καὶ τέχνην;
<span class="lb" data-page="3.865" data-line="13" id="l3.865.13"></span>πάντως γὰρ ἐναντίον τὸ κατὰ τύχην. ὥστε πρῶτον μὲν ἢ
<span class="lb" data-page="3.865" data-line="14" id="l3.865.14"></span>ἔνδοθεν ἐχρῆν διὰ τοῦ στόματος, ἢ ἔξωθεν τῶν ὀστῶν τοῦ
<span class="lb" data-page="3.865" data-line="15" id="l3.865.15"></span>προσώπου φέρεσθαι τῶν νεύρων ἕκαστον, ἵνα δηλαδὴ τὰ
<span class="lb" data-page="3.865" data-line="16" id="l3.865.16"></span>μὲν ὑπὸ τῶν σκληρῶν σιτίων, τὰ δ’ ὑπὸ τῶν ἔξωθεν ἐμπιπτόντων
<span class="lb" data-page="3.865" data-line="17" id="l3.865.17"></span>ἀδικοῖτο. δεύτερον δὲ τὰς ῥίζας τῶν ὀδόντων,
<span class="pb" data-page="3.866" id="p3.866"></span>
<span class="lb" data-page="3.866" data-line="1" id="l3.866.1"></span>τὰς μὲν ἴσχειν νεῦρα, τὰς δὲ μὴ, καὶ τὰς μὲν τῶν γομφίων,
<span class="lb" data-page="3.866" data-line="2" id="l3.866.2"></span>ὅτι μεγάλοι, σμικρὰ, τὰς δὲ τῶν ἄλλων ὀδόντων, ὅτι
<span class="lb" data-page="3.866" data-line="3" id="l3.866.3"></span>σμικροὶ, μεγάλα. γενέσθαι δὲ δεῖ τι καὶ τῶν μασητήρων
<span class="lb" data-page="3.866" data-line="4" id="l3.866.4"></span>μυῶν μέρος ἄμοιρον νεύρου, τί γὰρ ἀναγκαῖον ἁπάσας αὐτῶν
<span class="lb" data-page="3.866" data-line="5" id="l3.866.5"></span>κινεῖσθαι τὰς ἶνας; καὶ τοῦ δέρματος τὸ μέν τι ἴσχειν
<span class="lb" data-page="3.866" data-line="6" id="l3.866.6"></span>ἐμφύσεις νεύρων, τὸ δὲ μή· καὶ γὰρ καὶ τοῦτ’ οὐκ ἦν
<span class="lb" data-page="3.866" data-line="7" id="l3.866.7"></span>ἀναγκαῖον ὅλον αἰσθητικὸν ἀπεργασθῆναι. ταῦτα καὶ τὰ
<span class="lb" data-page="3.866" data-line="8" id="l3.866.8"></span>τοιαῦτα δηλονότι τέχνης ἔργα καὶ σοφίας ἐροῦμεν, εἴπερ
<span class="lb" data-page="3.866" data-line="9" id="l3.866.9"></span>γε τύχης ἐστὶ τὰ ἐναντία. καὶ τὸ τῆς παροιμίας ἂν ἤδη
<span class="lb" data-page="3.866" data-line="10" id="l3.866.10"></span>γίγνοιτο, τὸ ἄνω ποταμῶν, εἰ τὰ μὲν ἄκοσμα καὶ ἄλογα
<span class="lb" data-page="3.866" data-line="11" id="l3.866.11"></span>καὶ ἄδικα τέχνης ἔργα, τὰ δ’ ἐναντία τύχης εἶναι νομιοῦμεν.
<span class="lb" data-page="3.866" data-line="12" id="l3.866.12"></span>ἐμοὶ μὲν οὐδὲ τῶν ὀνομάτων φροντὶς, ἀλλ’ εἰ βούλει
<span class="lb" data-page="3.866" data-line="13" id="l3.866.13"></span>τύχην ὀνομάζειν τὸ διαπλάττον οὕτω δικαίως ἅπαντα τοῦ
<span class="lb" data-page="3.866" data-line="14" id="l3.866.14"></span>ζώου τὰ μόρια, τοῦτ’ αὐτὸ μόνον αἰσθανόμενός τε καὶ
<span class="lb" data-page="3.866" data-line="15" id="l3.866.15"></span>συγχωρῶν, ὅτι οὐ δικαίως ἐμπίπλασο τῆς ἐν τοῖς ὀνόμασι
<span class="lb" data-page="3.866" data-line="16" id="l3.866.16"></span>καινοτομίας, ἔξεστί σοι καὶ τὸν ἥλιον ὑπὲρ γῆς ὁρῶντι ﻿
<span class="pb" data-page="3.867" id="p3.867"></span>
<span class="lb" data-page="3.867" data-line="1" id="l3.867.1"></span>τὴν τοιαύτην κατάστασιν ὀνομάζειν νύκτα, καὶ αὐτὸν δὲ
<span class="lb" data-page="3.867" data-line="2" id="l3.867.2"></span>τὸν ἥλιον μὴ φῶς, ἀλλ’, εἰ βούλει, σκότος. εἴη σοι μηδέποτε
<span class="lb" data-page="3.867" data-line="3" id="l3.867.3"></span>παύσασθαι τῆς τοιαύτης σοφίας, ὥσπερ γε μηδ’ ἡμῖν
<span class="lb" data-page="3.867" data-line="4" id="l3.867.4"></span>τῆς ἡμετέρας ἀμαθίας, ἵν’, ὅταν εὑρίσκωμεν ἅπαντα δικαίως
<span class="lb" data-page="3.867" data-line="5" id="l3.867.5"></span>ἔχοντα τῇς οἰκείας κατασκευῆς τὰ μόρια, τέχνην αὐτῶν
<span class="lb" data-page="3.867" data-line="6" id="l3.867.6"></span>ἀποφῄνωμεν, οὐ τύχην αἰτίαν. ὦ πρὸς τῶν θεῶν, ἐλεῆσαι
<span class="lb" data-page="3.867" data-line="7" id="l3.867.7"></span>γὰρ αὐτῶν ἔστι τὴν μανίαν, διὰ τί τοῖς μὲν κατὰ πρόσωπον
<span class="lb" data-page="3.867" data-line="8" id="l3.867.8"></span>μορίοις ἅπασιν ἀπὸ τῶν ὑπερκειμένων νεύρων ἀποβλαστήματα
<span class="lb" data-page="3.867" data-line="9" id="l3.867.9"></span>διατιτραμένων ἐμφύεται τῶν ὀστῶν, τοῖς δ’
<span class="lb" data-page="3.867" data-line="10" id="l3.867.10"></span>ἀνοιγνύουσι τὸ στόμα τούτων τῶν νεύρων οὐδὲν ἀποπλανηθὲν
<span class="lb" data-page="3.867" data-line="11" id="l3.867.11"></span>ἐνέφυ, καίτοι πλησίον κειμένοις; ἀλλ’ οὐδ’ εἰς τοὺς
<span class="lb" data-page="3.867" data-line="12" id="l3.867.12"></span>κροταφίτας ἐκ τούτων ἀνῆλθεν, ὥσπερ οὐδ’ ἐξ ἐκείνων εἰς
<span class="lb" data-page="3.867" data-line="13" id="l3.867.13"></span>τούτους τοὺς μῦς κατῆλθε. διὰ τί δ’ ὅλως ἐσχίσθη τὸ δέρμα
<span class="lb" data-page="3.867" data-line="14" id="l3.867.14"></span>πρὸς τὴν τοῦ στόματος γένεσιν; ἤδη γάρ μοι κᾀπὶ τοῦτο
<span class="lb" data-page="3.867" data-line="15" id="l3.867.15"></span>μεταβῆναι καιρὸς, πῶς οὐ κατὰ τὸν νῶτον, ἢ τὴν κεφαλὴν,
<span class="lb" data-page="3.867" data-line="16" id="l3.867.16"></span>ἢ ἄλλο τι μέρος τοῦ σώματος εὑρίσκεται διεσχισμένον;
<span class="lb" data-page="3.867" data-line="17" id="l3.867.17"></span>τύχης ταῦτ’ ἔργα. πῶς δ’, εἴπερ εἴη τὸ θερμὸν μὴ στεγόμενον,
<span class="pb" data-page="3.868" id="p3.868"></span>
<span class="lb" data-page="3.868" data-line="1" id="l3.868.1"></span>ἢ τὸ πνεῦμα (τοιαῦτα γὰρ ληροῦσιν) ἀνέῤῥηξε τὸ
<span class="lb" data-page="3.868" data-line="2" id="l3.868.2"></span>δέρμα τοῦ στόματος, οὐ καὶ κατὰ τὴν κορυφὴν τοῦτ’ ἔδρασεν,
<span class="lb" data-page="3.868" data-line="3" id="l3.868.3"></span>οὐδ’ ἐνταῦθα διέῤῥηξεν, οὐδ’ ἀνέπνευσε ταύτῃ, καίτοι
<span class="lb" data-page="3.868" data-line="4" id="l3.868.4"></span>καὶ θερμῷ καὶ πνεύματι πρὸς τὸ μετέωρον ἡ φορά;
<span class="lb" data-page="3.868" data-line="5" id="l3.868.5"></span>πῶς δ’, εἴπερ ἄτομοί τινες ἀποπαλλόμεναί τε καὶ περιπλεκόμεναι
<span class="lb" data-page="3.868" data-line="6" id="l3.868.6"></span>τὰ σώματα ἡμῶν ἐδημιούργησαν, οὐ καὶ τὴν κεφαλὴν
<span class="lb" data-page="3.868" data-line="7" id="l3.868.7"></span>ἀνέῤῥηξαν μᾶλλον, <span class="milestone ed2page" data-n="4.565" data-unit="ed2page" id="ed2page.4.565"></span>ἢ ἄλλο τι τοῦ σώματος, ὡς
<span class="lb" data-page="3.868" data-line="8" id="l3.868.8"></span>ἐνταυθοῖ γενέσθαι τὸ στόμα; πῶς δ’, εἰ καὶ κατὰ τύχην
<span class="lb" data-page="3.868" data-line="9" id="l3.868.9"></span>ἀνεῤῥάγη, τοὺς ὀδόντας εὐθὺς ἐν αὐτῷ καὶ τὴν γλῶτταν
<span class="lb" data-page="3.868" data-line="10" id="l3.868.10"></span>ἔσχεν; ἢ πῶς οἱ πόροι τῆς ῥινὸς εἰς ταὐτὸ συνετρήθησαν
<span class="lb" data-page="3.868" data-line="11" id="l3.868.11"></span>οἱ κατὰ τὴν ὑπερῴαν, οἱ καθαίροντες τὸν ἐγκέφαλον; μήτε
<span class="lb" data-page="3.868" data-line="12" id="l3.868.12"></span>γὰρ ἀναγκαῖόν ἐστιν ἐν τοῖς ἀναῤῥηγνυμένοις τοῦ σώματος
<span class="lb" data-page="3.868" data-line="13" id="l3.868.13"></span>μέρεσιν ὀδόντας ὑποφύεσθαι. καὶ γὰρ τὰ κατὰ τὴν ἕδραν
<span class="lb" data-page="3.868" data-line="14" id="l3.868.14"></span>τε καὶ τὰ αἰδοῖα, καὶ μάλιστα τῶν γυναικῶν, οὐδὲν ἧττον
<span class="lb" data-page="3.868" data-line="15" id="l3.868.15"></span>ἔσχισται, ἀλλ’ οὐδεὶς ἐν αὐτοῖς ὀδούς ἐστιν, οὐδ’ ὀστοῦν
<span class="lb" data-page="3.868" data-line="16" id="l3.868.16"></span>ὅλως οὐδὲ μικρὸν ὑποκείμενον.
</p>
          </article>

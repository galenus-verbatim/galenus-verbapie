<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:11.8">
<span class="pb page1" data-page="3.868" id="p3.868"></span>
<span class="milestone ed1page page1" data-n="1.488" data-unit="ed1page" id="ed1page.1.488"></span>
<span class="milestone ed2page page1" data-n="4.565" data-unit="ed2page" id="ed2page.4.565"></span>
            <p>
<span class="lb" data-page="3.868" data-line="17" id="l3.868.17"></span>Βούλει καὶ ταῦτ’ εὐτυχῶς ταῖς ἀτόμοις συμβῆναι;
<span class="lb" data-page="3.868" data-line="18" id="l3.868.18"></span>διὰ τί δύο καὶ τριάκοντα τοὺς πάντας ὀδόντας ἔχομεν,
<span class="pb" data-page="3.869" id="p3.869"></span>
<span class="lb" data-page="3.869" data-line="1" id="l3.869.1"></span>ἐφ’ ἑνὸς στοίχου καθ’ ἑκατέραν τὴν γένυν ἑξκαίδεκα τεταγμένους,
<span class="lb" data-page="3.869" data-line="2" id="l3.869.2"></span>ἔμπροσθεν μὲν τοὺς τομεῖς ὀνομαζομένους, ὀξεῖς
<span class="lb" data-page="3.869" data-line="3" id="l3.869.3"></span>καὶ πλατεῖς, οἵους ἐνδακόντας ἀποτέμνειν, ἑξῆς δὲ τοὺς
<span class="lb" data-page="3.869" data-line="4" id="l3.869.4"></span>κυνόδοντας, πλατεῖς μὲν τὴν κάτω βάσιν, ὀξεῖς δὲ τὸ ἄνω
<span class="lb" data-page="3.869" data-line="5" id="l3.869.5"></span>πέρας, οἵους, εἰ μὴ τέμνοιτό τι πρὸς ἐκείνων διὰ σκληρότητα,
<span class="lb" data-page="3.869" data-line="6" id="l3.869.6"></span>τοῦτ’ αὐτοὺς θλᾷν δύνασθαι, καὶ τούτων ἑξῆς τοὺς
<span class="lb" data-page="3.869" data-line="7" id="l3.869.7"></span>γομφίους, οὓς δὴ καὶ μύλας ὀνομάζουσι, τραχεῖς καὶ πλατεῖς,
<span class="lb" data-page="3.869" data-line="8" id="l3.869.8"></span>καὶ σκληροὺς, καὶ μεγάλους, οἵους τὰ τμηθέντα πρὸς
<span class="lb" data-page="3.869" data-line="9" id="l3.869.9"></span>τῶν τομέων, ἢ θλασθέντα πρὸς τῶν κυνοδόντων, αὐτοὺς
<span class="lb" data-page="3.869" data-line="10" id="l3.869.10"></span>λειοῦν ἀκριβῶς. ὧν εἴπερ ἓν ὑπαλλάξαις ὁτιοῦν τῷ λόγῳ,
<span class="lb" data-page="3.869" data-line="11" id="l3.869.11"></span>τὴν χρείαν εὐθὺς ὄψει διεφθαρμένην. οὔτε γὰρ ἀκριβῶς
<span class="lb" data-page="3.869" data-line="12" id="l3.869.12"></span>λεῖοι γενηθέντες ἐπιτήδειοι πρὸς τὸ σφέτερον ἔργον ὑπῆρχον
<span class="lb" data-page="3.869" data-line="13" id="l3.869.13"></span>ἄν· ὑπὸ γὰρ τῶν ἀνωμάλων τε καὶ τραχέων ἄμεινον
<span class="lb" data-page="3.869" data-line="14" id="l3.869.14"></span>λειοῦται πάντα· δι’ αὐτό γέ τοι τοῦτο καὶ τὰς μύλας,
<span class="lb" data-page="3.869" data-line="15" id="l3.869.15"></span>ἐφ’ ὧν ἀλοῦσι τὸν σῖτον, ὅταν μὲν τῷ χρόνῳ κατατριβῶσι
<span class="lb" data-page="3.869" data-line="16" id="l3.869.16"></span>καὶ λεῖαι γένωνται, αὖθις ἐκκόπτουσι καὶ τραχύνουσιν·
<span class="lb" data-page="3.869" data-line="17" id="l3.869.17"></span>οὔτ’, εἰ τραχεῖς μὲν ἦσαν, μὴ σκληροὶ δὲ, τί πλέον ἂν ᾖν
<span class="pb" data-page="3.870" id="p3.870"></span>
<span class="lb" data-page="3.870" data-line="1" id="l3.870.1"></span>αὐτῶν φθανόντων κατατρίβεσθαι πρότερον, ἢ λειοῦν τὰ σιτία.
<span class="lb" data-page="3.870" data-line="2" id="l3.870.2"></span>καὶ μὴν εἰ τραχεῖς καὶ σκληροὶ γενόμενοι μὴ πλατεῖς
<span class="lb" data-page="3.870" data-line="3" id="l3.870.3"></span>ἦσαν, οὐδ’ ἂν οὕτως ἦν τι πλέον. εἴ γε δὴ χρὴ τὰ
<span class="lb" data-page="3.870" data-line="4" id="l3.870.4"></span>λειωθησόμενα κατὰ πλατείας ἐστηρίχθαι βάσεως, ἐπὶ γοῦν
<span class="lb" data-page="3.870" data-line="5" id="l3.870.5"></span>τῶν τομέων τε καὶ κυνοδόντων οὐδὲν οἷόν τε λειοῦσθαι
<span class="lb" data-page="3.870" data-line="6" id="l3.870.6"></span>διὰ στενότητα. τί δ’, εἰ ταῦτα μὲν εἶχον, μικροὶ δ’ ἦσαν,
<span class="lb" data-page="3.870" data-line="7" id="l3.870.7"></span>ἆρ’ οὐκ ἐν τούτῳ μόνῳ καὶ τῶν ἄλλων ἡ χρεία συνδιεφθείρετο,
<span class="lb" data-page="3.870" data-line="8" id="l3.870.8"></span>παμπόλλου χρόνου δεομένων ἡμῶν εἰς τὴν λείωσιν
<span class="lb" data-page="3.870" data-line="9" id="l3.870.9"></span>τῶν σιτίων; οὕτω δὲ καὶ περὶ τῶν τομέων, καὶ τῶν μετ’
<span class="lb" data-page="3.870" data-line="10" id="l3.870.10"></span>αὐτοὺς ὀξέων. ἐπὶ οὖν τῷ λόγῳ διαφθειρομένην εὑρήσεις
<span class="lb" data-page="3.870" data-line="11" id="l3.870.11"></span>τὴν χρείαν, ἑνὸς οὑτινοσοῦν τῶν ὑπαρχόντων αὐτοῖς ὑπαλλαγέντος.
<span class="lb" data-page="3.870" data-line="12" id="l3.870.12"></span>ἀλλ’ ἔστω καὶ ταῦτα σύμπαντα σοφῶς οὕτω
<span class="lb" data-page="3.870" data-line="13" id="l3.870.13"></span>κατά τινα τύχην ἀγαθὴν γεγονέναι, τὴν θέσιν μόνην ὑπαλλάξας
<span class="lb" data-page="3.870" data-line="14" id="l3.870.14"></span>αὐτῶν, θέασαι τὸ γινόμενον. ἐπινόησον γάρ μοι,
<span class="lb" data-page="3.870" data-line="15" id="l3.870.15"></span>τοὺς μὲν γομφίους ἔξωθεν, ἔνδοθεν δὲ τοὺς τομέας τε καὶ
<span class="lb" data-page="3.870" data-line="16" id="l3.870.16"></span>τοὺς ὀξεῖς κεῖσθαι, καὶ σκέψαι, τίς μὲν ἂν ἔτι χρεία τούτων
<span class="lb" data-page="3.870" data-line="17" id="l3.870.17"></span>ἦν τῶν ὀδόντων, τίς δ’ ἂν τῶν πλατέων; ἆρ’ οὐ
<span class="pb" data-page="3.871" id="p3.871"></span>
<span class="lb" data-page="3.871" data-line="1" id="l3.871.1"></span>συνεχεῖτο πάντα τἄλλα, καίτοι κάλλιστα ταῖς προμηθεστάταις
<span class="lb" data-page="3.871" data-line="2" id="l3.871.2"></span>ἀτόμοις προνενοημένα, περὶ τὴν διάταξιν αὐτῶν σφαλλούσαις
<span class="lb" data-page="3.871" data-line="3" id="l3.871.3"></span>μόνην; ἀλλ’ εἰ μὲν χορόν τις ἔστησεν ἐν κόσμῳ
<span class="lb" data-page="3.871" data-line="4" id="l3.871.4"></span>δυοῖν καὶ τριάκοντα χορευτῶν, ἐπῃνεῖτ’ ἂν ὡς τεχνικός· ἐπεὶ
<span class="lb" data-page="3.871" data-line="5" id="l3.871.5"></span>δ’ ὀδόντων χορὸν οὕτω καλῶς διεκόσμησεν ἡ φύσις, οὐκ
<span class="lb" data-page="3.871" data-line="6" id="l3.871.6"></span>ἄρα καὶ ταύτην ἐπαινεσόμεθα; εἰ βούλει, καὶ τοῦτο τῇ
<span class="lb" data-page="3.871" data-line="7" id="l3.871.7"></span>τύχῃ τῶν ἀτόμων ἀναφέρωμεν, ὡς μὴ μόνον τοὺς μὲν ὀξεῖς
<span class="lb" data-page="3.871" data-line="8" id="l3.871.8"></span>τῶν ὀδόντων, τοὺς δ’ ἀμβλεῖς ἐργάσασθαι, καὶ τοὺς μὲν
<span class="lb" data-page="3.871" data-line="9" id="l3.871.9"></span>λείους, τοὺς δὲ τραχεῖς, καὶ τοὺς μὲν μικροὺς, τοὺς δὲ
<span class="lb" data-page="3.871" data-line="10" id="l3.871.10"></span>μεγάλους, <span class="milestone ed2page" data-n="4.566" data-unit="ed2page" id="ed2page.4.566"></span>ἀλλὰ καὶ τὰ τῆς θέσεως αὐτῶν <span class="milestone ed1page" data-n="1.489" data-unit="ed1page" id="ed1page.1.489"></span>οὕτως
<span class="lb" data-page="3.871" data-line="11" id="l3.871.11"></span>εὐτυχῶς ἄνευ τέχνης ὑπολάβωμεν γεγονέναι. συγχωρείσθω
<span class="lb" data-page="3.871" data-line="12" id="l3.871.12"></span>καὶ τοῦτο. τί καὶ περὶ τῶν ῥιζῶν ἐροῦμεν, ὅτι τοῖς
<span class="lb" data-page="3.871" data-line="13" id="l3.871.13"></span>μὲν μικροῖς μία, δύο δὲ τοῖς μείζοσι, καὶ τρεῖς καὶ τέτταρες
<span class="lb" data-page="3.871" data-line="14" id="l3.871.14"></span>τοῖς μεγίστοις εἰσί; πάλιν γὰρ ἐνταῦθα θαυμαστῶς
<span class="lb" data-page="3.871" data-line="15" id="l3.871.15"></span>ἔκ τινος τύχης ἔργον τεχνικὸν ἡ τῶν ἀτόμων διεπράξατο
<span class="lb" data-page="3.871" data-line="16" id="l3.871.16"></span>σύνοδος, ὥσπερ εἰ καὶ δικαιότατός τις αὐταῖς ἐπεστάτει δημιουργός.
<span class="lb" data-page="3.871" data-line="17" id="l3.871.17"></span>τὸ δὲ καὶ τῶν μυλῶν τὰς μέσας μὲν μεγίστας ﻿
<span class="pb" data-page="3.872" id="p3.872"></span>
<span class="lb" data-page="3.872" data-line="1" id="l3.872.1"></span>γενέσθαι, τὰς δ’ ἑκατέρωθεν αὐτῶν ἐλάττους, πῶς οὐ καὶ
<span class="lb" data-page="3.872" data-line="2" id="l3.872.2"></span>τοῦτο θαυμαστὸν τῶν ἀτόμων; οὐ γὰρ ἐχρῆν, οἶμαι, τὴν
<span class="lb" data-page="3.872" data-line="3" id="l3.872.3"></span>ἔνδον τοῦ στόματος εὐρυχωρίαν, στενοτέραν οὖσαν, ὥσπερ
<span class="lb" data-page="3.872" data-line="4" id="l3.872.4"></span>οὖν καὶ τὴν πρόσω, τοῖς μέσοις τοῖς κατὰ τὰς γνάθους
<span class="lb" data-page="3.872" data-line="5" id="l3.872.5"></span>πλατυτάτοις οὖσιν ὁμοίως μεγάλους ἔχειν τοὺς ὀδόντας.
<span class="lb" data-page="3.872" data-line="6" id="l3.872.6"></span>ἄδικον γὰρ ἦν καὶ τοῦτο, τοῖς μὲν στενοῖς τοῦ στόματος
<span class="lb" data-page="3.872" data-line="7" id="l3.872.7"></span>μέρεσι μεγάλους ἐνθεῖναι τοὺς ὀδόντας, τοῖς δ’ εὐρέσι μικροὺς,
<span class="lb" data-page="3.872" data-line="8" id="l3.872.8"></span>ἀλλὰ καὶ πλατυτέρας εἶναι δεομένης κατὰ ῥίζαν τῆς
<span class="lb" data-page="3.872" data-line="9" id="l3.872.9"></span>γλώττης, ὡς καὶ τοῦτο δή μοι δέδεικται. μεγάλους δ’ ἐνταῦθα
<span class="lb" data-page="3.872" data-line="10" id="l3.872.10"></span>παρακεῖσθαι τοὺς ὀδόντας οὐκ ἦν ἄμεινον. ἀλλὰ
<span class="lb" data-page="3.872" data-line="11" id="l3.872.11"></span>καὶ τὸ τῶν ὀστῶν τῆς γένυος ἑκατέρας ἀποφύσεις ποιήσασθαι
<span class="lb" data-page="3.872" data-line="12" id="l3.872.12"></span>λεπτὰς, ἃς ὀνομάζουσι φατνία, διὰ τὴν πρὸς τὰς
<span class="lb" data-page="3.872" data-line="13" id="l3.872.13"></span>φάτνας ταύτας ἐμφέρειαν, αἷς χρῆται τὰ βοσκήματα, πῶς
<span class="lb" data-page="3.872" data-line="14" id="l3.872.14"></span>οὐ θαυμαστῆς τύχης καὶ αὐτό; καθ’ ἕκαστον γὰρ τῶν ὀδόντων
<span class="lb" data-page="3.872" data-line="15" id="l3.872.15"></span>αὗται περιπεφύκασι, καὶ σφίγγουσι, καὶ κατέχουσιν ἀκριβῶς
<span class="lb" data-page="3.872" data-line="16" id="l3.872.16"></span>αὐτοὺς, ὡς μὴ διασείεσθαι ῥᾳδίως. τὸ δὲ καὶ ταῖς ῥίζαις
<span class="lb" data-page="3.872" data-line="17" id="l3.872.17"></span>αὐτῶν ἐπιτηδείους χώρας ἐργάσασθαι, μεγάλαις μὲν μεγάλας,
<span class="pb" data-page="3.873" id="p3.873"></span>
<span class="lb" data-page="3.873" data-line="1" id="l3.873.1"></span>μικρὰς δὲ ταῖς μικραῖς, ἐμοὶ μὲν καὶ τοῦτο θαυμαστῆς τινος
<span class="lb" data-page="3.873" data-line="2" id="l3.873.2"></span>ἔργον φαίνεται δικαιοσύνης. οὐδεὶς γοῦν ἄνθρωπος τεχνίτης,
<span class="lb" data-page="3.873" data-line="3" id="l3.873.3"></span>οὔτε τῶν τὰ ξύλα πρὸς ἄλληλα γόμφοις συναρμοττόντων,
<span class="lb" data-page="3.873" data-line="4" id="l3.873.4"></span>οὔτε τῶν λίθους ἐργαζομένων, οὕτως ἀκριβῶς ἴσας
<span class="lb" data-page="3.873" data-line="5" id="l3.873.5"></span>ἐποιήσατο ταῖς ἐξοχαῖς τῶν γεγομφωμένων τὰς ὑποδεχομένας
<span class="lb" data-page="3.873" data-line="6" id="l3.873.6"></span>κοιλότητας, ὡς ταῖς ῥίζαις τῶν ὀδόντων ἡ εὐτυχεστάτη τῶν
<span class="lb" data-page="3.873" data-line="7" id="l3.873.7"></span>ἀτόμων κίνησις παρεσκεύασεν. ᾔδει γὰρ, οἶμαι, καίτοι νοῦν
<span class="lb" data-page="3.873" data-line="8" id="l3.873.8"></span>οὐκ ἔχουσα, τὰς μὲν εὐρυτέρας κοιλότητας χαλαρὰν ἀποδείξειν
<span class="lb" data-page="3.873" data-line="9" id="l3.873.9"></span>τῶν ὀστῶν τὴν ἁρμονίαν, τὰς δὲ στενοτέρας οὐκ
<span class="lb" data-page="3.873" data-line="10" id="l3.873.10"></span>ἐάσειν ἄχρι πέρατος ἐξικέσθαι τὰς ῥίζας τῶν ὀδόντων. ἀλλὰ
<span class="lb" data-page="3.873" data-line="11" id="l3.873.11"></span>καὶ τὸ δῆσαι συνδέσμοις ἰσχυροῖς αὐτοὺς πρὸς τὰ φατνία,
<span class="lb" data-page="3.873" data-line="12" id="l3.873.12"></span>καὶ μάλιστα κατὰ τὰς ῥίζας, ἵνα περ καὶ τὰ νεῦρα καταφύεται,
<span class="lb" data-page="3.873" data-line="13" id="l3.873.13"></span>πῶς οὐ καὶ τοῦτ’ ἄν τις θαυμάζοι; καὶ πολὺ
<span class="lb" data-page="3.873" data-line="14" id="l3.873.14"></span>μᾶλλον εἰ τύχης ἐστὶν, ἀλλὰ μὴ τέχνης ἔργον. ὃ δὲ δὴ
<span class="lb" data-page="3.873" data-line="15" id="l3.873.15"></span>πάντων μάλιστ’ ἄν τις θαυμάσειε, καὶ συγχωρήσας ἁπάσαις
<span class="lb" data-page="3.873" data-line="16" id="l3.873.16"></span>ταῖς Ἐπικουρείοις ἀτόμοις καὶ τοῖς Ἀσκληπιαδείοις ὄγκοις
<span class="lb" data-page="3.873" data-line="17" id="l3.873.17"></span>τὴν ἔμπροσθεν εἰρημένην εὐτυχίαν, τοῦτ’ οὐκ ἂν ἔτι συγχωρήσειε,
<span class="lb" data-page="3.873" data-line="18" id="l3.873.18"></span>ἀλλ’ ἐπιστήσειέ τε καί τινος ἐπιστάτου δικαίου
<span class="pb" data-page="3.874" id="p3.874"></span>
<span class="lb" data-page="3.874" data-line="1" id="l3.874.1"></span>μᾶλλον ἢ κινήσεως εὐτυχοῦς ἔργον εἶναι φήσειε τὴν τῶν
<span class="lb" data-page="3.874" data-line="2" id="l3.874.2"></span>ὀδόντων ἰσότητα. τὸ γὰρ ἴσους ἀκριβῶς γενέσθαι τοὺς
<span class="lb" data-page="3.874" data-line="3" id="l3.874.3"></span>κάτω τοῖς ἄνω, καίτοι γ’ οὐχ οὕτως ὑπαρχουσῶν τῶν γενύων
<span class="lb" data-page="3.874" data-line="4" id="l3.874.4"></span>ἑκατέρων, ἄκρας ἐστὶ δικαιοσύνης ἐπίδειγμα. τὸ δὲ
<span class="lb" data-page="3.874" data-line="5" id="l3.874.5"></span>καὶ τοὺς δεξιοὺς τοῖς ἀριστεροῖς ἴσους, τὸ δὲ καὶ τὰ φατνία
<span class="lb" data-page="3.874" data-line="6" id="l3.874.6"></span>τοῖς φατνίοις, τὸ δὲ καὶ τὰς ῥίζας ταῖς ῥίζαις, καὶ
<span class="lb" data-page="3.874" data-line="7" id="l3.874.7"></span>τὰ νεῦρα δὲ τοῖς νεύροις, καὶ τοὺς συνδέσμους τοῖς συνδέσμοις,
<span class="lb" data-page="3.874" data-line="8" id="l3.874.8"></span>καὶ τὰς ἀρτηρίας ταῖς ἀρτηρίαις, καὶ τὰς φλέβας
<span class="lb" data-page="3.874" data-line="9" id="l3.874.9"></span>ταῖς φλεψὶν ἴσας ἀποτελεσθῆναι, πῶς ἂν ἔτι πεισθείην
<span class="lb" data-page="3.874" data-line="10" id="l3.874.10"></span>τύχης, οὐ τέχνης, ἔργον εἶναι; τὸ δὲ καὶ τὸ πλῆθος
<span class="lb" data-page="3.874" data-line="11" id="l3.874.11"></span>ἴσον ἑκατέρων ἔκ τε τῶν δεξιῶν εἶναι καὶ τῶν ἀριστερῶν
<span class="lb" data-page="3.874" data-line="12" id="l3.874.12"></span>ἑκατέρας τῆς γένυος, ἆρ’ οὐ καὶ αὐτὸ δικαιοσύνης τινὸς
<span class="lb" data-page="3.874" data-line="13" id="l3.874.13"></span>ἐπίδειγμα; δεδόσθω δ’ ὅμως καὶ ταῦτα ταῖς εὐτυχεστάταις
<span class="lb" data-page="3.874" data-line="14" id="l3.874.14"></span>ἀτόμοις, ἃς ἀλόγως μὲν ἐκεῖνοι κινεῖσθαί φασι, κινδυνεύουσι
<span class="lb" data-page="3.874" data-line="15" id="l3.874.15"></span>δὲ μᾶλλον Ἐπικούρου τε καὶ Ἀσκληπιάδου λελογισμένως
<span class="lb" data-page="3.874" data-line="16" id="l3.874.16"></span>πάντα διαπράττεσθαι. τά τε γὰρ ἄλλα καὶ τοῦτ’
<span class="lb" data-page="3.874" data-line="17" id="l3.874.17"></span>αὐτῶν θαυμαστὸν, μὴ μόνον ἀνθρώποις, <span class="milestone ed2page" data-n="4.567" data-unit="ed2page" id="ed2page.4.567"></span>ἀλλὰ καὶ
<span class="lb" data-page="3.874" data-line="18" id="l3.874.18"></span>τοῖς ἄλλοις ζώοις, ἔσωθεν μὲν τοὺς γομφίους, ἔξωθεν δὲ
<span class="pb" data-page="3.875" id="p3.875"></span>
<span class="lb" data-page="3.875" data-line="1" id="l3.875.1"></span>ποιῆσαι τοὺς τομέας. ἑνὶ μὲν γὰρ γένει ζώων ἐνδεχόμενον
<span class="lb" data-page="3.875" data-line="2" id="l3.875.2"></span>ἦν, αὐτὰς εὐτυχῶς κινηθῆναι, τὸ δ’ ἐν ἅπασιν ὁμοίως,
<span class="lb" data-page="3.875" data-line="3" id="l3.875.3"></span>ἤδη τοῦτο φρονίμως τε καὶ λελογισμένως ἐστί. τὸ δὲ καὶ
<span class="lb" data-page="3.875" data-line="4" id="l3.875.4"></span>τοῖς ἀλκίμοις ζώοις πολλοὺς παρασκευάσαι τοὺς ὀξεῖς τε
<span class="lb" data-page="3.875" data-line="5" id="l3.875.5"></span>ἅμα καὶ ἰσχυροὺς ὀδόντας, ἐγὼ μὲν οὐδὲ τοῦτ’ ἔχω συμβαλεῖν,
<span class="lb" data-page="3.875" data-line="6" id="l3.875.6"></span>ὅπως ἐστὶν ἀλόγου κινήσεως ἔργον. εἰ γοῦν εἶδές ποτε
<span class="lb" data-page="3.875" data-line="7" id="l3.875.7"></span>προβάτου καὶ λέοντος ὀδόντας, ἔγνως, οἶμαι, τὴν ἀνομοιότητα.
<span class="lb" data-page="3.875" data-line="8" id="l3.875.8"></span>τὸ δὲ καὶ ταῖς μὲν αἰξὶν ὁμοίους τοῖς προβάτοις,
<span class="lb" data-page="3.875" data-line="9" id="l3.875.9"></span>ταῖς δὲ παρδάλεσι καὶ τοῖς κυσὶ κατὰ τοὺς τῶν λεόντων
<span class="lb" data-page="3.875" data-line="10" id="l3.875.10"></span>γενέσθαι, πῶς οὐ θαῦμα; τὸ δὲ καὶ τοὺς ὄνυχας αὐτοῖς
<span class="lb" data-page="3.875" data-line="11" id="l3.875.11"></span>ὁμοίους εἶναι, τοῖς μὲν ἀλκίμοις ὀξεῖς καὶ ἰσχυροὺς, ὥσπερ
<span class="lb" data-page="3.875" data-line="12" id="l3.875.12"></span>ξίφη τινὰ σύμφυτα, μηδενὶ δὲ τῶν δειλῶν τοιούτους γενέσθαι,
<span class="lb" data-page="3.875" data-line="13" id="l3.875.13"></span>μεῖζον ἔτι θαῦμα. τὰ μὲν γὰρ παρακείμενα καὶ
<span class="lb" data-page="3.875" data-line="14" id="l3.875.14"></span>γειτνιῶντα μόρια δικαίως διαπλάσαι τῇ θαυμαστῇ τῶν
<span class="lb" data-page="3.875" data-line="15" id="l3.875.15"></span>ἀτόμων εὐτυχίᾳ τάχ’ ἄν τις ἀναθείη· τὸ δὲ μηδενὶ γενέσθαι
<span class="lb" data-page="3.875" data-line="16" id="l3.875.16"></span>ζώῳ ῥωμαλέους μὲν ὄνυχας, ὀδόντας δὲ ἀσθενεῖς,
<span class="lb" data-page="3.875" data-line="17" id="l3.875.17"></span>ἀκριβῶς ἐστι μεμνημένου δημιουργοῦ τῆς χρείας ἑκάστου τῶν
<span class="pb" data-page="3.876" id="p3.876"></span>
<span class="lb" data-page="3.876" data-line="1" id="l3.876.1"></span>μορίων. τὸ δὲ τοῖς μὲν εἰς δακτύλους ἐσχισμένα τὰ κῶλα
<span class="lb" data-page="3.876" data-line="2" id="l3.876.2"></span>κεκτημένοις ζώοις βραχυτέρους ἐργάσασθαι τοὺς τραχήλους,
<span class="lb" data-page="3.876" data-line="3" id="l3.876.3"></span>ὡς προσφέρεσθαί πως δι’ αὐτῶν τὴν τροφὴν δύνασθαι τῷ
<span class="lb" data-page="3.876" data-line="4" id="l3.876.4"></span>στόματι, τοῖς δ’ ὁπλὰς ἢ χηλὰς ἔχουσι μακροτέρους, ἵν’
<span class="lb" data-page="3.876" data-line="5" id="l3.876.5"></span>ἐπικύπτοντα νέμοιντο, πῶς οὐ καὶ αὐτὸ μεμνημένου τινός
<span class="lb" data-page="3.876" data-line="6" id="l3.876.6"></span>ἐστι δημιουργοῦ τῆς χρείας τῶν μορίων; τὸ δὲ τὰς μὲν γεράνους
<span class="lb" data-page="3.876" data-line="7" id="l3.876.7"></span>καὶ τοὺς πελαργοὺς, ἐπειδὴ τὰ κῶλα μακρότερα,
<span class="lb" data-page="3.876" data-line="8" id="l3.876.8"></span>καὶ διὰ τοῦτο καὶ ῥάμφος λέγεται μέγα, καὶ τράχηλον ἔχειν
<span class="lb" data-page="3.876" data-line="9" id="l3.876.9"></span>μακρότερον, ἰχθύσι δὲ μηδ’ ὅλως ἔχειν τράχηλον, μηδὲ
<span class="lb" data-page="3.876" data-line="10" id="l3.876.10"></span>κῶλα, πῶς οὐ θαῦμα; τί γὰρ δὴ καὶ ἔδει τοῖς ἰχθύσι
<span class="lb" data-page="3.876" data-line="11" id="l3.876.11"></span>τραχήλου καὶ ποδῶν, μήτε βαδίζειν δεομένοις, μήτε φωνεῖν;
<span class="lb" data-page="3.876" data-line="12" id="l3.876.12"></span>τὸ δὲ τοσούτου γένους ἰχθύων ὄντος, μηδὲ καθ’ ἓν
<span class="lb" data-page="3.876" data-line="13" id="l3.876.13"></span>αὐτῶν ἐπιλαθομένας τὰς ἀτόμους ἐργάσασθαί τινι πόδας,
<span class="lb" data-page="3.876" data-line="14" id="l3.876.14"></span>ἢ τράχηλον, ἀκριβῶς μνήμης ἔργον. ἐπὶ μὲν γὰρ ἀνθρώπου
<span class="lb" data-page="3.876" data-line="15" id="l3.876.15"></span>μόνου, ἢ ἑνός τινος γένους ζώων, ἡ τῶν ἀτόμων εὐτυχὴς
<span class="lb" data-page="3.876" data-line="16" id="l3.876.16"></span>κίνησις ἴσως ἂν πιστευθείη, τὸ δ’ ἐν ἅπασιν ὁμοίως
<span class="lb" data-page="3.876" data-line="17" id="l3.876.17"></span>εὐτυχεῖν αὐτὰς ἄπιστον, εἰ μὴ καὶ νοῦν ἔχοιεν.
</p>
          </article>

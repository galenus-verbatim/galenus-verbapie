<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:12.1">
<span class="pb page1" data-page="4.1" id="p4.1"></span>
<span class="milestone ed1page page1" data-n="1.499" data-unit="ed1page" id="ed1page.1.499"></span>
<span class="milestone ed2page page1" data-n="4.586" data-unit="ed2page" id="ed2page.4.586"></span>
            <h2>ΓΑΛΗΝΟΥ ΠΕΡΙ ΧΡΕΙΑΣ ΤΩΝ ΕΝ
<br></br>ΑΝΘΡΩΠΟΥ ΣΩΜΑΤΙ ΜΟΡΙΩΝ
<br></br>ΛΟΓΟΣ Μ.
</h2>
            <p>
<span class="lb" data-page="4.1" data-line="1" id="l4.1.1"></span>Ἐπεὶ δὲ περὶ τῶν ἰδίων μορίων τῆς κεφαλῆς
<span class="lb" data-page="4.1" data-line="2" id="l4.1.2"></span>ἁπάντων εἴρηται, δέον ἂν εἴη καὶ περὶ τῶν κοινῶν
<span class="lb" data-page="4.1" data-line="3" id="l4.1.3"></span>αὐτῇ πρὸς τὸν τράχηλον ἐφεξῆς εἰπεῖν. ἔστι δὲ κοινὰ μόρια
<span class="lb" data-page="4.1" data-line="4" id="l4.1.4"></span>τραχήλου καὶ κεφαλῆς, δι’ ὧν ἐπινεύομέν τε καὶ ἀνανεύομεν,
<span class="lb" data-page="4.1" data-line="5" id="l4.1.5"></span>καὶ περιάγομεν αὐτὴν εἰς τὰ πλάγια. τῶν γὰρ
<span class="lb" data-page="4.1" data-line="6" id="l4.1.6"></span>τοιούτων οὐδὲν οὔτε διαρθρώσεως οἷόν τε γενέσθαι χωρὶς,
<span class="lb" data-page="4.1" data-line="7" id="l4.1.7"></span>οὔτε συνδέσμων, οὔτε μυῶν. ἀλλ’ ἥ τε διάρθρωσις ὀστῶν
<span class="lb" data-page="4.1" data-line="8" id="l4.1.8"></span>ἐστι σύνθεσις, ἕνεκα τῆς καθ’ ὁρμὴν κινήσεως γεγενημένη,
<span class="pb" data-page="4.2" id="p4.2"></span>
<span class="lb" data-page="4.2" data-line="1" id="l4.2.1"></span>καὶ δῆλον, ὡς πάντως οὐκ ἐλάττω χρὴ δυοῖν εἶναι τὰ συνταττόμενα,
<span class="lb" data-page="4.2" data-line="2" id="l4.2.2"></span>τῶν τε συνδέσμων ἕκαστος, ὡσαύτως δὲ καὶ
<span class="lb" data-page="4.2" data-line="3" id="l4.2.3"></span>τῶν μυῶν ἐκ θατέρου τῶν ὀστῶν ἐκφυόμενος εἰς θάτερον
<span class="lb" data-page="4.2" data-line="4" id="l4.2.4"></span>καταφύεται. κᾀν τῷδε δῆλον, ὡς καὶ διάρθρωσις ἅπασα
<span class="lb" data-page="4.2" data-line="5" id="l4.2.5"></span>καὶ σύνδεσμος καὶ μῦς ἐν τῇ πρὸς ἄλληλα τῶν ἄρθρων
<span class="lb" data-page="4.2" data-line="6" id="l4.2.6"></span>τέτακται συνθέσει, καὶ προσηκόντως ἐλέχθη τῶν κοινῶν
<span class="lb" data-page="4.2" data-line="7" id="l4.2.7"></span>εἶναι μορίων.
</p>
          </article>

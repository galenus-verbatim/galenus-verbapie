<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:12.12">
<span class="pb page1" data-page="4.49" id="p4.49"></span>
<span class="milestone ed1page page1" data-n="1.506" data-unit="ed1page" id="ed1page.1.506"></span>
<span class="milestone ed2page page1" data-n="4.602" data-unit="ed2page" id="ed2page.4.602"></span>
            <p>
<span class="lb" data-page="4.49" data-line="16" id="l4.49.16"></span>Διὰ τί δ’ οὐδ’ ἐκ δυοῖν ἢ τριῶν οὕτω
<span class="lb" data-page="4.49" data-line="17" id="l4.49.17"></span>μακρῶν, ὡς ἐν χειρὶ μὲν ὁ βραχίων καὶ ὁ πῆχυς, ἐν σκέλεσι
<span class="pb" data-page="4.50" id="p4.50"></span>
<span class="lb" data-page="4.50" data-line="1" id="l4.50.1"></span>δ’ ἡ κνήμη καὶ ὁ μηρὸς, ἀλλ’ ἐκ τεττάρων μὲν καὶ
<span class="lb" data-page="4.50" data-line="2" id="l4.50.2"></span>εἴκοσιν ἐν ἀνθρώπῳ χωρὶς τοῦ κατὰ τὸ πέρας ὑποκειμένου
<span class="lb" data-page="4.50" data-line="3" id="l4.50.3"></span>πλατέος ὀστοῦ, κατὰ δὲ τὰ λοιπὰ ζῶα πλειόνων, ἐγὼ καὶ
<span class="lb" data-page="4.50" data-line="4" id="l4.50.4"></span>τοῦτο διδάξω, καὶ δείξω κᾀνταῦθα τὴν τέχνην τῆς φύσεως,
<span class="lb" data-page="4.50" data-line="5" id="l4.50.5"></span>εἰς τρία <span class="milestone ed2page" data-n="4.603" data-unit="ed2page" id="ed2page.4.603"></span>κεφάλαια σύμπαντα τὸν λόγον ἀναγαγών·
<span class="lb" data-page="4.50" data-line="6" id="l4.50.6"></span>ἓν μὲν, οὗ δὴ καὶ μάλιστα δοκῶ μοι δεῖσθαι πρὸς τὰ παρόντα,
<span class="lb" data-page="4.50" data-line="7" id="l4.50.7"></span>τὸ χρῆναι πάντως πολλοὺς καὶ μικροὺς γενέσθαι
<span class="lb" data-page="4.50" data-line="8" id="l4.50.8"></span>τῆς ῥάχεως τοὺς σπονδύλους· δεύτερον δὲ, τὸ τέτταρα τὰ
<span class="lb" data-page="4.50" data-line="9" id="l4.50.9"></span>μέγιστ’ αὐτῆς ἀπεργασθῆναι μόρια, καὶ τράχηλον, καὶ μετάφρενον,
<span class="lb" data-page="4.50" data-line="10" id="l4.50.10"></span>καὶ ὀσφὺν, καὶ τὸ καλούμενον ὑπ’ ἐνίων ἱερὸν
<span class="lb" data-page="4.50" data-line="11" id="l4.50.11"></span>ὀστοῦν, ὑπ’ ἐνίων δὲ πλατύ· τρίτον, ὅτι κατὰ μὲν τὸν τράχηλον
<span class="lb" data-page="4.50" data-line="12" id="l4.50.12"></span>ἑπτὰ σπονδύλους ἐχρῆν εἶναι, κατὰ δὲ τὸ μετάφρενον
<span class="lb" data-page="4.50" data-line="13" id="l4.50.13"></span>δώδεκα, κατὰ δὲ τὴν ὀσφὺν πέντε, τὸ δ’ ἱερὸν ὀστοῦν,
<span class="lb" data-page="4.50" data-line="14" id="l4.50.14"></span>ὅτι καὶ τοῦτο ἐκ τεττάρων συντεθῆναι βέλτιον ἦν. τὸ μὲν
<span class="lb" data-page="4.50" data-line="15" id="l4.50.15"></span>δὴ πρῶτον κεφάλαιον, οὗ χρῄζω μάλιστα πρὸς τὰ παρόντα,
<span class="lb" data-page="4.50" data-line="16" id="l4.50.16"></span>τὸ δεῖν ἐκ πολλῶν πάνυ μικρῶν ὀστῶν συντεθῆναι τὴν
<span class="lb" data-page="4.50" data-line="17" id="l4.50.17"></span>ῥάχιν, ἐναργῶς ἀποδέδεικται τήν τε φύσιν ἀναμνησθεῖσιν ﻿
<span class="pb" data-page="4.51" id="p4.51"></span>
<span class="lb" data-page="4.51" data-line="1" id="l4.51.1"></span>ἡμῖν τοῦ νωτιαίου καὶ τὰ συμπίπτοντα περὶ τὸ ζῶον παθήματα,
<span class="lb" data-page="4.51" data-line="2" id="l4.51.2"></span>μεθισταμένων τῆς σφετέρας ἕδρας τῶν σπονδύλων.
<span class="lb" data-page="4.51" data-line="3" id="l4.51.3"></span>ἥ τε γὰρ φύσις αὐτοῦ παραπλήσιος ἐγκεφάλῳ, καὶ τὰ συμπτώματα
<span class="lb" data-page="4.51" data-line="4" id="l4.51.4"></span>τὰ καταλαμβάνοντα τὸ ζῶον ὅμοια τοῖς ἐπ’ ἐγκεφάλῳ
<span class="lb" data-page="4.51" data-line="5" id="l4.51.5"></span>πεπονθότι γινομένοις, κίνησίς τε γὰρ καὶ αἴσθησις
<span class="lb" data-page="4.51" data-line="6" id="l4.51.6"></span>ἁπάντων βλάπτεται τῶν κάτω τοῦ πεπονθότος σπονδύλου
<span class="lb" data-page="4.51" data-line="7" id="l4.51.7"></span>μορίων. ἀλλὰ ταῦτα μὲν οὐδεὶς ἀγνοεῖ. τὸ δ’ ὑφ’ Ἱπποκράτους
<span class="lb" data-page="4.51" data-line="8" id="l4.51.8"></span>λεγόμενον, Εἰ μὲν πολλοὶ σπόνδυλοι διακινηθεῖεν ἑξῆς
<span class="lb" data-page="4.51" data-line="9" id="l4.51.9"></span>ἀλλήλων, ὑπάρχει δεινὸν, εἰ δέ τις εἷς ἐκπηδήσειε τῆς
<span class="lb" data-page="4.51" data-line="10" id="l4.51.10"></span>τῶν ἄλλων ἁρμονίας, ὀλέθριον, οὔτε γινώσκεται πᾶσιν
<span class="lb" data-page="4.51" data-line="11" id="l4.51.11"></span>ὁμοίως, καὶ αὐτὸ τοῦτ’ ἔστιν, οὗ μάλιστα δεόμεθα πρὸς τὰ
<span class="lb" data-page="4.51" data-line="12" id="l4.51.12"></span>παρόντα. γράφει τοιγαροῦν αὐτὸς Ἱπποκράτης, τὴν αἰτίαν
<span class="lb" data-page="4.51" data-line="13" id="l4.51.13"></span>ἐκδιδάσκων ἡμᾶς τοῦ συμπτώματος, ὡς, εἰ μὲν ἅμα πολλοὶ
<span class="lb" data-page="4.51" data-line="14" id="l4.51.14"></span>διακινηθεῖεν, ἕκαστος σμικρὸν παραλλάξας, τηνικαῦτα μὲν
<span class="lb" data-page="4.51" data-line="15" id="l4.51.15"></span>κυκλώδης, ἀλλ’ οὐ γωνιώδης ἡ διαστροφὴ γίνεται τῷ νωτιαίῳ.
<span class="lb" data-page="4.51" data-line="16" id="l4.51.16"></span>εἰ δέ τις, φησὶν ἐξέλθοι τῶν σπονδύλων, ὅ τε νωτιαῖος
<span class="lb" data-page="4.51" data-line="17" id="l4.51.17"></span>ἂν ἐξ ὀλίγου χωρίου τὴν περικαμπὴν ἔχων πονοίη,
<span class="lb" data-page="4.51" data-line="18" id="l4.51.18"></span>ὅ τ’ ἐκπηδήσας πιέζοι ἂν αὑτὸν, εἰ μὴ καὶ ἀποῤῥήξειεν.
<span class="pb" data-page="4.52" id="p4.52"></span>
<span class="lb" data-page="4.52" data-line="1" id="l4.52.1"></span>εἴπερ οὖν καὶ ταῦθ’ οὕτως ἔχει, καὶ ὁ νωτιαῖος οὐ δύναται
<span class="lb" data-page="4.52" data-line="2" id="l4.52.2"></span>μεγάλην καὶ ἀθρόαν κάμπτεσθαι καμπὴν, οὐκ ἐνεδέχετο
<span class="lb" data-page="4.52" data-line="3" id="l4.52.3"></span>δὲ διὰ μεγάλων τε ἅμα καὶ χαλαρῶν ἄρθρων ἱκανὴν
<span class="lb" data-page="4.52" data-line="4" id="l4.52.4"></span>τὴν μετάστασιν ἐχόντων ἀλύπως κινεῖσθαι τὴν ῥάχιν, ἄμεινον
<span class="lb" data-page="4.52" data-line="5" id="l4.52.5"></span>ἦν ἐκ πολλῶν σμικρῶν, ἑκάστου βραχὺ συντελοῦντος,
<span class="lb" data-page="4.52" data-line="6" id="l4.52.6"></span>ἀθροίζεσθαι τὸ πᾶν. οὕτω γὰρ οὐ κατὰ γωνίαν ἡ
<span class="lb" data-page="4.52" data-line="7" id="l4.52.7"></span>κάμψις, ἀλλὰ κατὰ κύκλου περιφέρειαν ἀποτελουμένη, τὴν
<span class="lb" data-page="4.52" data-line="8" id="l4.52.8"></span>ἐκ τοῦ θλίβεσθαι καὶ θλᾶσθαι καὶ ἀποῤῥήγνυσθαι τὸν
<span class="lb" data-page="4.52" data-line="9" id="l4.52.9"></span>νωτιαῖον ἐκφεύγει βλάβην. ὅτι μὲν οὖν ἐκ πολλῶν ὀστῶν
<span class="lb" data-page="4.52" data-line="10" id="l4.52.10"></span>μικρὰς κινήσεις ἐχόντων ἄμεινον ἦν γεγονέναι τὴν ῥάχιν,
<span class="lb" data-page="4.52" data-line="11" id="l4.52.11"></span>ἐναργῶς ἀποδέδεικται, καὶ τούτου μάλιστα χρῄζειν ἐλέγομεν
<span class="lb" data-page="4.52" data-line="12" id="l4.52.12"></span>εἰς τὰ προκείμενα. καί μοι τὰ λοιπὰ δύο κεφάλαια κατά
<span class="lb" data-page="4.52" data-line="13" id="l4.52.13"></span>γε τὸ παρὸν ἀναβεβλήσθω. σπεύδω γὰρ ἐπὶ τὴν ἐξήγησιν
<span class="lb" data-page="4.52" data-line="14" id="l4.52.14"></span>ἤδη τῶν ῥαχιτῶν μυῶν, ἧς ἕνεκεν ἐδεήθην πάντων τούτων
<span class="lb" data-page="4.52" data-line="15" id="l4.52.15"></span>τῶν λόγων, ὄντων μὲν καθ’ ἑαυτοὺς χρησίμων, ἀλλὰ κᾀκείνοις
<span class="lb" data-page="4.52" data-line="16" id="l4.52.16"></span>τοῖς μυσὶ τὴν ἐξήγησιν τῆς κατασκευῆς παρεχομένων.
<span class="lb" data-page="4.52" data-line="17" id="l4.52.17"></span>εἰ γὰρ ἀποδέδεικται, πολλοὺς χρῆναι γενέσθαι τῆς ῥάχεως
<span class="lb" data-page="4.52" data-line="18" id="l4.52.18"></span>τοὺς σπονδύλους, εὔλογον δήπουθέν ἐστι καθ’ ἕκαστον
<span class="pb" data-page="4.53" id="p4.53"></span>
<span class="lb" data-page="4.53" data-line="1" id="l4.53.1"></span>αὐτῶν ἰδίαν εἶναι τὴν <span class="milestone ed1page" data-n="1.507" data-unit="ed1page" id="ed1page.1.507"></span>κίνησιν. ἀλλ’ εἰ δύο μύες
<span class="lb" data-page="4.53" data-line="2" id="l4.53.2"></span>ἀπὸ τῆς κεφαλῆς ἄχρι τοῦ πλατέος ὀστοῦ παρατεταμένοι
<span class="lb" data-page="4.53" data-line="3" id="l4.53.3"></span>μακρὰς εἶχον κατὰ τὸ μῆκος ἐκτεταμένας τὰς ἶνας, οὐκ ἂν
<span class="lb" data-page="4.53" data-line="4" id="l4.53.4"></span>οἷόν τ’ ἦν ἕκαστον τῶν σπονδύλων ἰδίᾳ κινηθῆναι, πάντας
<span class="lb" data-page="4.53" data-line="5" id="l4.53.5"></span>γὰρ ἂν αὐτοὺς ὁμοίως ἐπεσπῶντο. νυνὶ δ’ ἐκ τοῦ λοξὰς
<span class="lb" data-page="4.53" data-line="6" id="l4.53.6"></span>γενέσθαι καθ’ ἕκαστον τῶν σπονδύλων τὰς ἶνας ἅμα μὲν
<span class="lb" data-page="4.53" data-line="7" id="l4.53.7"></span>εἰς τὰ πλάγια περιάγεσθαι δυνατὸν ἦν, ἅμα δ’ ἐπινεύειν
<span class="lb" data-page="4.53" data-line="8" id="l4.53.8"></span>τε καὶ ἀνανεύειν ἄλλοτ’ ἄλλο μέρος τῆς ῥάχεως. ἐν μὲν
<span class="lb" data-page="4.53" data-line="9" id="l4.53.9"></span>οὖν τῷ κατὰ μέρος αὐτὴν δύνασθαι κινεῖν ἔνεστι καὶ
<span class="lb" data-page="4.53" data-line="10" id="l4.53.10"></span>σύμπασαν, ἢ πάσας ἅμα καταστῆσαι μὲν ἐνεργούσας τὰς
<span class="lb" data-page="4.53" data-line="11" id="l4.53.11"></span>ἶνας, <span class="milestone ed2page" data-n="4.604" data-unit="ed2page" id="ed2page.4.604"></span>οὐ μὴν ἐκείνῃ γε τῇ κατασκευῇ τῇ κινούσῃ τὴν
<span class="lb" data-page="4.53" data-line="12" id="l4.53.12"></span>ῥάχιν ὅλην ἅμα τὸ κατὰ μέρος ἕπεται. ἐν γὰρ τῷ κατὰ
<span class="lb" data-page="4.53" data-line="13" id="l4.53.13"></span>τὸ μῆκος αὐτῆς ἐκταθῆναι τὰς ἶνας τῶν μυῶν ἅμα μὲν
<span class="lb" data-page="4.53" data-line="14" id="l4.53.14"></span>ὅλην ἐκινοῦμεν ἑτοίμως, ἰδίᾳ δ’ ἕκαστον τῶν σπονδύλων
<span class="lb" data-page="4.53" data-line="15" id="l4.53.15"></span>οὐκέτ’ ἐδυνάμεθα. βελτίων δ’ ἡ ἀμφότερα δυναμένη καλῶς
<span class="lb" data-page="4.53" data-line="16" id="l4.53.16"></span>ἐργάσασθαι κατασκευὴ τῆς τὸ ἕτερον μόνον. εἰ δὲ δὴ καὶ δύο
<span class="lb" data-page="4.53" data-line="17" id="l4.53.17"></span>ἄλλαι κινήσεις ἐξ ἐπιμέτρου προσέρχοιντο τῇ τοιαύτῃ κατασκευῇ,
<span class="lb" data-page="4.53" data-line="18" id="l4.53.18"></span>πῶς οὐχὶ πολλαπλασίῳ τινὶ κρείττων ἂν εἴη τῆς ἑτέρας;
<span class="pb" data-page="4.54" id="p4.54"></span>
<span class="lb" data-page="4.54" data-line="1" id="l4.54.1"></span>ἀλλὰ μὴν προσέρχονται. τὰς γὰρ εἰς τὰ πλάγια ἐπιστροφὰς
<span class="lb" data-page="4.54" data-line="2" id="l4.54.2"></span>τῶν σπονδύλων ἑκατέρωσε νυνὶ μὲν ἐκ τοῦ κατὰ μέρος
<span class="lb" data-page="4.54" data-line="3" id="l4.54.3"></span>ἐνεργεῖν ἑκάστην τῶν ἰνῶν ἐκτησάμεθα, τότε δ’ ἂν ἐπινεύειν
<span class="lb" data-page="4.54" data-line="4" id="l4.54.4"></span>τε καὶ ἀνανεύειν ὑπῆρχεν ἡμῖν μόνον. ὀρθῶς οὖν
<span class="lb" data-page="4.54" data-line="5" id="l4.54.5"></span>ἐλέγετο πρόσθεν, ἀπάσης τῆς ῥάχεως κοινοὺς ὑπάρχοντας
<span class="lb" data-page="4.54" data-line="6" id="l4.54.6"></span>τούσδε τοὺς μῦς τοῖς ἄνω μέρεσι σφῶν αὐτῶν, ὅσα συνῆπται
<span class="lb" data-page="4.54" data-line="7" id="l4.54.7"></span>τῇ κεφαλῇ, τὰ πρὸς τοὺς πρώτους αὐτῆς σπονδύλους ἄρθρα
<span class="lb" data-page="4.54" data-line="8" id="l4.54.8"></span>κινεῖν. οὐ γὰρ οἷόν τ’ ἦν ἀθρόως αὐτῶν τὰς ἶνας ἐν τοῖς
<span class="lb" data-page="4.54" data-line="9" id="l4.54.9"></span>πρώτοις σπονδύλοις μόνοις εὐθείας ἀπεργάσασθαι, φυλάττειν
<span class="lb" data-page="4.54" data-line="10" id="l4.54.10"></span>γε καὶ δεόμενα τὸν αὑτῶν στίχον ἄχρι παντός.
<span class="lb" data-page="4.54" data-line="11" id="l4.54.11"></span>ἀλλὰ μὲν δὴ καὶ χεῖρον οὐδὲν ἐκ τῆς τοιαύτης θέσεως
<span class="lb" data-page="4.54" data-line="12" id="l4.54.12"></span>ἔμελλεν γενήσεσθαι, τήν τ’ εὐθεῖαν ἐξ αὐτῶν κίνησιν ἴσχειν
<span class="lb" data-page="4.54" data-line="13" id="l4.54.13"></span>μελλούσης τῆς κεφαλῆς, καὶ σὺν αὐτῇ δύο ἄλλας πλαγίας
<span class="lb" data-page="4.54" data-line="14" id="l4.54.14"></span>αὕτη μὲν καὶ ἡ τῆς τῶν ἰνῶν θέσεως αἰτία κατά γε τοὺς
<span class="lb" data-page="4.54" data-line="15" id="l4.54.15"></span>ῥαχίτας μῦς.
</p>
          </article>

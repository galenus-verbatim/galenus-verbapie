<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:12.14">
<span class="pb page1" data-page="4.56" id="p4.56"></span>
<span class="milestone ed1page page1" data-n="1.507" data-unit="ed1page" id="ed1page.1.507"></span>
<span class="milestone ed2page page1" data-n="4.604" data-unit="ed2page" id="ed2page.4.604"></span>
            <p>
<span class="lb" data-page="4.56" data-line="9" id="l4.56.9"></span>Τοῦ δὲ μήτε τὰς ἄλλας ἀποφύσεις ἔχειν,
<span class="lb" data-page="4.56" data-line="10" id="l4.56.10"></span>ἅσπερ οἱ λοιποὶ κέκτηνται, καὶ λεπτοτάτους μὲν αὐτοὺς τὸ
<span class="lb" data-page="4.56" data-line="11" id="l4.56.11"></span>σῶμα τῶν ἄλλων <span class="milestone ed2page" data-n="4.605" data-unit="ed2page" id="ed2page.4.605"></span>ἁπάντων, εὐρυτάτους δὲ τὴν ἐντὸς
<span class="lb" data-page="4.56" data-line="12" id="l4.56.12"></span>γενέσθαι κοιλότητα, λεκτέον ἂν ἐφεξῆς εἴη τὴν χρείαν. ὅτι
<span class="lb" data-page="4.56" data-line="13" id="l4.56.13"></span>μὲν γὰρ οὐδὲν ἡ φύσις ἐργάζεται μάτην, καὶ ἐμοὶ γέγραπται
<span class="lb" data-page="4.56" data-line="14" id="l4.56.14"></span>τὰ πρόσθεν. ἀλλὰ γὰρ οὐκ οἶμαί τινα περί γε τῆς φύσεως
<span class="lb" data-page="4.56" data-line="15" id="l4.56.15"></span>ἔτι ἀπορεῖν, οὐ μὴν ἤδη γε τελέως εἶναι φυσικὸν, ἀλλ’ ἔτ’
<span class="lb" data-page="4.56" data-line="16" id="l4.56.16"></span>ἀγνοεῖν ἔνια τῶν ἔργων αὐτῆς. ἴτω δὴ συντείνας ἑαυτὸν ὁ
<span class="lb" data-page="4.56" data-line="17" id="l4.56.17"></span>τοιοῦτος ἐπὶ τὰ λείποντα. καὶ πρῶτον μὲν μαθέτω περὶ
<span class="pb" data-page="4.57" id="p4.57"></span>
<span class="lb" data-page="4.57" data-line="1" id="l4.57.1"></span>πάσης τῆς κατὰ πάντας τοὺς σπονδύλους κοιλότητος τὸν
<span class="lb" data-page="4.57" data-line="2" id="l4.57.2"></span>κοινὸν τῆς κατασκευῆς σκοπόν· ἑξῆς δὲ περὶ τῶν κατὰ τὸν
<span class="lb" data-page="4.57" data-line="3" id="l4.57.3"></span>τράχηλον ἐκ τοῦ κοινοῦ τὸ ἴδιον ἐννοησάτω χωρὶς ἡμῶν.
<span class="lb" data-page="4.57" data-line="4" id="l4.57.4"></span>οὐ γὰρ ἔτι ἀδύνατον ἀκούσαντα, ὡς τῷ τοῦ νωτιαίου πάχει
<span class="lb" data-page="4.57" data-line="5" id="l4.57.5"></span>σκοπῷ χρῆται τῆς ἐν τῇ ῥάχει κοιλότητος ἡ φύσις, αὐτὸν
<span class="lb" data-page="4.57" data-line="6" id="l4.57.6"></span>ἐξευρεῖν ὑπὲρ τῆς καθ’ ἕκαστον τῶν σπονδύλων διαφορᾶς
<span class="lb" data-page="4.57" data-line="7" id="l4.57.7"></span>ἐπειδὴ γὰρ οὐκ ἄλλου τινὸς ἕνεκεν, ὡς ὁ λόγος ἔμπροσθεν
<span class="lb" data-page="4.57" data-line="8" id="l4.57.8"></span>ἐλέγετο, τοὺς σπονδύλους οὕτως ἐξέγλυψεν ἡ φύσις, ἀλλ’ ἢ
<span class="lb" data-page="4.57" data-line="9" id="l4.57.9"></span>τῷ νωτιαίῳ τινὰ ταύτην ὁδὸν ἀσφαλῆ παρασκευάζουσα, χρὴ
<span class="lb" data-page="4.57" data-line="10" id="l4.57.10"></span>δήπουθεν ἴσην τὸ μέγεθος τὴν ἐντὸς αὐτῶν εὐρύτητα τῷ
<span class="lb" data-page="4.57" data-line="11" id="l4.57.11"></span>πάχει τοῦ νωτιαίου. τούτου δ’ αὐτοῦ καθ’ ἕκαστον τῶν
<span class="lb" data-page="4.57" data-line="12" id="l4.57.12"></span>σπονδύλων ὄντος ἀνίσου, καὶ μεγίστου κατὰ τοὺς πρώτους,
<span class="lb" data-page="4.57" data-line="13" id="l4.57.13"></span>εὐλόγως ἡ τούτων εὐρύτης μεγίστη τῶν ἄλλων ἐγένετο. καὶ
<span class="lb" data-page="4.57" data-line="14" id="l4.57.14"></span>μὴν εἴπερ εὐρεῖς μὲν αὐτοὺς διὰ τὸ πάχος τὸ ταύτῃ τοῦ
<span class="lb" data-page="4.57" data-line="15" id="l4.57.15"></span>νωτιαίου, κούφους δὲ, διότι πάντων ὑπέρκεινται, δίκαιον
<span class="lb" data-page="4.57" data-line="16" id="l4.57.16"></span>ἦν ἀποτελεσθῆναι, δῆλον ὡς εὐθέως καὶ λεπτοὺς ἀναγκαῖον
<span class="lb" data-page="4.57" data-line="17" id="l4.57.17"></span>ἦν γεγονέναι. πῶς γὰρ ἂν ἔτι κοῦφοι τυγχάνοιεν ὄντες, εἰ
<span class="pb" data-page="4.58" id="p4.58"></span>
<span class="lb" data-page="4.58" data-line="1" id="l4.58.1"></span>εὐρεῖς ἅμα καὶ παχεῖς ἐδημιουργήθησαν; οἱ μὲν δὴ πρῶτοι
<span class="lb" data-page="4.58" data-line="2" id="l4.58.2"></span>σπόνδυλοι διὰ τήνδε τὴν χρείαν εὐρεῖς μὲν ταῖς ἐντὸς
<span class="lb" data-page="4.58" data-line="3" id="l4.58.3"></span>αὑτῶν κοιλότησι, λεπτοὶ δὲ τοῖς ὄγκοις τοῦ σώματος
<span class="lb" data-page="4.58" data-line="4" id="l4.58.4"></span>ἐγένοντο.
</p>
          </article>

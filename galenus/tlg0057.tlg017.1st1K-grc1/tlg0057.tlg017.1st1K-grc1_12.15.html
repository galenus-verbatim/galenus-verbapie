<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:12.15">
<span class="pb page1" data-page="4.58" id="p4.58"></span>
<span class="milestone ed1page page1" data-n="1.507" data-unit="ed1page" id="ed1page.1.507"></span>
<span class="milestone ed2page page1" data-n="4.605" data-unit="ed2page" id="ed2page.4.605"></span>
            <p>
<span class="lb" data-page="4.58" data-line="5" id="l4.58.5"></span>Τὸ δὲ πάχος αὐτὸ τοῦ νωτιαίου τίνος
<span class="lb" data-page="4.58" data-line="6" id="l4.58.6"></span>ἕνεκεν ἄνισον ἡ φύσις ἀπειργάσατο, καὶ τί δήποτε λεπτότερον
<span class="lb" data-page="4.58" data-line="7" id="l4.58.7"></span>ἀεὶ καὶ μᾶλλον ἐν τοῖς κάτω μέρεσι, (πάντως γάρ
<span class="lb" data-page="4.58" data-line="8" id="l4.58.8"></span>που κᾀνταῦθα πρός τι μέτρον ἀποβλέπουσα δίκαιον, ἡλίκον
<span class="lb" data-page="4.58" data-line="9" id="l4.58.9"></span>ἐχρῆν αὐτὸν εἶναι, τηλικοῦτον ἐν ἑκάστῳ τῶν σπονδύλων
<span class="lb" data-page="4.58" data-line="10" id="l4.58.10"></span>ἐδημιουργήσατο,) τάχα μὲν ἤδη τινὰ καὶ χωρὶς ἡμῶν
<span class="lb" data-page="4.58" data-line="11" id="l4.58.11"></span>ἐχρῆν ἐξευρίσκειν τὰ τοιαῦτα. προσερχέσθω δ’ οὖν καὶ τὸ
<span class="lb" data-page="4.58" data-line="12" id="l4.58.12"></span>ἡμέτερον, ἀναμιμνησκόντων τοῦ νωτιαίου τὴν χρείαν. οὗ
<span class="lb" data-page="4.58" data-line="13" id="l4.58.13"></span>γὰρ ἕνεκεν ὅλως ἐγένετο, δι’ ἐκεῖνο τηλικοῦτον ἀποτελεσθῆναι
<span class="lb" data-page="4.58" data-line="14" id="l4.58.14"></span>βέλτιον ἦν αὐτὸν ἐν ἑκάστῳ τῶν σπονδύλων, ἡλίκος νῦν
<span class="lb" data-page="4.58" data-line="15" id="l4.58.15"></span>ἐστιν. ἐλέχθη δὴ γεγονέναι τῆς τῶν νεύρων ἕνεκα νομῆς
<span class="lb" data-page="4.58" data-line="16" id="l4.58.16"></span>τῶν μελλόντων κινήσειν ἅπαντα τὰ κάτω τῆς κεφαλῆς τοῦ
<span class="lb" data-page="4.58" data-line="17" id="l4.58.17"></span>ζώου μόρια. ὥστε καὶ κατὰ τοῦτο χρὴ θαυμάζειν τὴν φύσιν,
<span class="lb" data-page="4.58" data-line="18" id="l4.58.18"></span>τηλικοῦτον ἐξ ἐγκεφάλου γεννήσασαν μυελὸν, ἡλίκος μάλιστα
<span class="pb" data-page="4.59" id="p4.59"></span>
<span class="lb" data-page="4.59" data-line="1" id="l4.59.1"></span>ἀρκέσειν ἔμελλεν ἅπασι τοῖς κάτω. φαίνεται γοῦν ὅλος εἰς
<span class="lb" data-page="4.59" data-line="2" id="l4.59.2"></span>τὰ τῶν νεύρων ἀποβλαστήματα καταναλισκόμενος, ὥς τι
<span class="lb" data-page="4.59" data-line="3" id="l4.59.3"></span>δένδρου πρέμνον εἰς κλάδους παμπόλλους. ἐχρῆν δ’, οἶμαι,
<span class="lb" data-page="4.59" data-line="4" id="l4.59.4"></span>μὴ κατὰ τέχνην τοῦ ζώου διαπεπλασμένου, μηδ’ ὃν εἰρήκαμεν
<span class="lb" data-page="4.59" data-line="5" id="l4.59.5"></span>σκοπὸν τῷ πάχει τοῦ νωτιαίου τῆς φύσεως τεταγμένης,
<span class="lb" data-page="4.59" data-line="6" id="l4.59.6"></span>εὑρεθῆναί ποτε αὐτὸν ἤτοι μὴ συμπαρεκτεινόμενον ὅλῳ τᾷ
<span class="lb" data-page="4.59" data-line="7" id="l4.59.7"></span>μήκει τῆς ῥάχεως, ἢ καὶ τι περιττὸν ἴσχοντα μετὰ τὴν εἰς
<span class="lb" data-page="4.59" data-line="8" id="l4.59.8"></span>ἅπαντα τὰ μόρια νομήν. εἰ μὲν γὰρ ἐλάττονα τῆς χρείας
<span class="lb" data-page="4.59" data-line="9" id="l4.59.9"></span>αὐτῶν ἐποίησε τὴν ἄνωθεν ἐξ ἐγκεφάλου γένεσιν, εὐθὺς μὲν
<span class="lb" data-page="4.59" data-line="10" id="l4.59.10"></span>ἂν δήπου τὸ πέρας εὑρίσκετο τοῦ νωτιαίου κενὸν, εὐθὺς δὲ
<span class="lb" data-page="4.59" data-line="11" id="l4.59.11"></span>καὶ τὰ κάτω τελέως ἀκίνητά τε καὶ ἀναίσθητα· μείζονος δ’
<span class="lb" data-page="4.59" data-line="12" id="l4.59.12"></span>αὖ γενομένου, περιττὸν ἂν ἦν τι μέρος αὐτοῦ κατὰ τὸ πέρας
<span class="lb" data-page="4.59" data-line="13" id="l4.59.13"></span>τῆς ῥάχεως, <span class="milestone ed2page" data-n="4.606" data-unit="ed2page" id="ed2page.4.606"></span>οἷον ὀχετός τις λιμνάζων ἀργὸς καὶ
<span class="lb" data-page="4.59" data-line="14" id="l4.59.14"></span>μάταιος. εἰ τοίνυν τούτων μὲν οὐδέτερον οὐδὲ καθ’ ἓν
<span class="lb" data-page="4.59" data-line="15" id="l4.59.15"></span>ὁρᾶται γένος ζώων, ἀεὶ δὲ συμπαυόμενος ὁ μυελὸς τῇ
<span class="lb" data-page="4.59" data-line="16" id="l4.59.16"></span><span class="milestone ed1page" data-n="1.508" data-unit="ed1page" id="ed1page.1.508"></span>ῥάχει, καθάπερ καὶ συνήρξατο, πῶς οὐκ ἄν τις ἅμα
<span class="lb" data-page="4.59" data-line="17" id="l4.59.17"></span>μὲν πεισθείη περὶ τῶν εἰρημένων, ἅμα δὲ θαυμάζοι τὴν
<span class="pb" data-page="4.60" id="p4.60"></span>
<span class="lb" data-page="4.60" data-line="1" id="l4.60.1"></span>φύσιν; εἰς γοῦν ὀκτὼ καὶ πεντήκοντα νεῦρα τὸν ἐν ἀνθρώποις
<span class="lb" data-page="4.60" data-line="2" id="l4.60.2"></span>νωτιαῖον σχισθήσεσθαι μέλλοντα τηλικοῦτον ἐξ ἐγκεφάλου
<span class="lb" data-page="4.60" data-line="3" id="l4.60.3"></span>βλαστάνειν, ὡς ἀκριβῶς ἴσον εἶναι τῇ διανομῇ, καὶ
<span class="lb" data-page="4.60" data-line="4" id="l4.60.4"></span>μήτ’ ἐλλείπειν αὐτοῦ τι, μήτε περιττεύειν, ἐγὼ μὲν οὐδὲ
<span class="lb" data-page="4.60" data-line="5" id="l4.60.5"></span>κατ’ ἀξίαν ἔχω θαυμάζειν. εἰ δὲ δὴ καὶ τὴν χώραν εἰδείης
<span class="lb" data-page="4.60" data-line="6" id="l4.60.6"></span>ἑκάστου τῶν νεύρων, ἵνα πρῶτον ἀφορμᾶται τοῦ νωτιαίου,
<span class="lb" data-page="4.60" data-line="7" id="l4.60.7"></span>καὶ τὸ μέγεθος ἡλίκον ἐστὶν, ἐς ὅ τι τε φέρεται μόριον, οὐ
<span class="lb" data-page="4.60" data-line="8" id="l4.60.8"></span>μόνον τὴν τέχνην, ἀλλὰ καὶ τὴν δικαιοσύνην ἐπαινέσεις τῆς
<span class="lb" data-page="4.60" data-line="9" id="l4.60.9"></span>φύσεως. ἀσφαλεῖς μὲν γὰρ αἱ χῶραι τῶν ἐκφύσεων εἰς τοσοῦτόν
<span class="lb" data-page="4.60" data-line="10" id="l4.60.10"></span>εἰσιν, ὡς μηδαμοῦ θλίβεσθαι, μηδὲ θλᾶσθαι, μηδ’
<span class="lb" data-page="4.60" data-line="11" id="l4.60.11"></span>ἀποῤῥήγνυσθαι, μηδὲ πονεῖν ὅλως νεῦρον ἐν τοσαύταις τε
<span class="lb" data-page="4.60" data-line="12" id="l4.60.12"></span>καὶ τοιαύταις κινήσεσι τῆς ῥάχεως, ὄγκος δ’ ἑκάστου τηλικοῦτος,
<span class="lb" data-page="4.60" data-line="13" id="l4.60.13"></span>ἡλίκου δεῖται τὸ ὑποδεχόμενον αὐτὸ μόριον. ἡ δὲ
<span class="lb" data-page="4.60" data-line="14" id="l4.60.14"></span>μεταξὺ τῆς τε πρώτης ἐκφύσεως καὶ τῆς ἐσχάτης τελευτῆς
<span class="lb" data-page="4.60" data-line="15" id="l4.60.15"></span>ὁδὸς ἅπασα θαυμαστῶς εἰς ἀσφάλειαν ἑκάστῳ παρεσκεύασται.
<span class="lb" data-page="4.60" data-line="16" id="l4.60.16"></span>ταυτὶ μὲν οὖν ἐπὶ προήκοντι τῷ λόγῳ παντὶ γεγράψεται.
<span class="lb" data-page="4.60" data-line="17" id="l4.60.17"></span>τῆς δὲ ῥάχεως μόνης, ὑπὲρ αὐτῆς γὰρ ἐν τῷδε τῷ ﻿
<span class="pb" data-page="4.61" id="p4.61"></span>
<span class="lb" data-page="4.61" data-line="1" id="l4.61.1"></span>γράμματι λέγειν προὐθέμην, ἐξηγήσομαι τὸ λεῖπον τῆς κατασκευῆς,
<span class="lb" data-page="4.61" data-line="2" id="l4.61.2"></span>ἀρξάμενος αὖθις ὅθεν λέγων ἀπέλιπον. ἐπειδὴ
<span class="lb" data-page="4.61" data-line="3" id="l4.61.3"></span>γὰρ ὅ τε νωτιαῖος οἷον δεύτερός τις ἐγκέφαλος ἔμελλεν
<span class="lb" data-page="4.61" data-line="4" id="l4.61.4"></span>ἔσεσθαι τοῖς κάτω τῆς κεφαλῆς ἅπασι μορίοις, ἥ τε ῥάχις
<span class="lb" data-page="4.61" data-line="5" id="l4.61.5"></span>ἅμα μὲν εὐπρεπὴς ὁδὸς, ἅμα δ’ ἀσφαλὴς αὐτῷ φρουρὰ παρεσκεύαστο,
<span class="lb" data-page="4.61" data-line="6" id="l4.61.6"></span>διὰ τοῦθ’ ἡ φύσις ἄλλα τε πολλὰ καὶ θαυμαστὰ
<span class="lb" data-page="4.61" data-line="7" id="l4.61.7"></span>περὶ τοὺς σπονδύλους ἐτεχνήσατο, καὶ δὴ καὶ τὴν
<span class="lb" data-page="4.61" data-line="8" id="l4.61.8"></span>ὀνομαζομένην ἄκανθαν ἀπέφυσεν ἐκ μέσων τῶν ὄπισθεν μερῶν,
<span class="lb" data-page="4.61" data-line="9" id="l4.61.9"></span>οἷον χάρακά τινα τοῦτον ἁπάσης τῆς ῥάχεως προβαλλομένη,
<span class="lb" data-page="4.61" data-line="10" id="l4.61.10"></span>πρῶτον αὐτὸν θλασθησόμενον καὶ συντριβησόμενον
<span class="lb" data-page="4.61" data-line="11" id="l4.61.11"></span>καὶ παντοίως πονήσοντα, πρὶν ἐπί τινα τῶν σπονδύλων
<span class="lb" data-page="4.61" data-line="12" id="l4.61.12"></span>ἐξικέσθαι τὴν βλάβην. ἄχρι μὲν δὴ τῶν ὀπίσω
<span class="lb" data-page="4.61" data-line="13" id="l4.61.13"></span>περάτων ὀστοῦν ἐστιν ἡ ἄκανθα, κατὰ ταῦτα δ’ αὐτῇ χόνδρος
<span class="lb" data-page="4.61" data-line="14" id="l4.61.14"></span>περίκειται πάμπολυς. ἀποδέδεικται γὰρ οὖν καὶ τοῦτ’
<span class="lb" data-page="4.61" data-line="15" id="l4.61.15"></span>ἔμπροσθεν, ὡς εἰς σκεπάσματα καὶ προβλήματα τῶν ὑποκειμένων
<span class="lb" data-page="4.61" data-line="16" id="l4.61.16"></span>ὀργάνων ἡ τοῦ χόνδρου φύσις ἐστὶν ἐπιτηδειοτάτη,
<span class="lb" data-page="4.61" data-line="17" id="l4.61.17"></span>μήτ’ ἀποθραύεσθαι μήτε κατάγνυσθαι τοῖς σκληροῖς καὶ
<span class="lb" data-page="4.61" data-line="18" id="l4.61.18"></span>κραύροις ὁμοίως, ἀλλὰ μηδὲ τέμνεσθαι μηδὲ θλᾶσθαι
<span class="pb" data-page="4.62" id="p4.62"></span>
<span class="lb" data-page="4.62" data-line="1" id="l4.62.1"></span>τοῖς μαλακοῖς καὶ σαρκώδεσιν ὡσαύτως δυναμένη. τούτῳ
<span class="lb" data-page="4.62" data-line="2" id="l4.62.2"></span>δ’ αὖ πάλιν τῷ χόνδρῳ συνδέσμους νευρώδεις, πλατεῖς,
<span class="lb" data-page="4.62" data-line="3" id="l4.62.3"></span>ἰσχυροὺς καὶ παχεῖς ἐπέφυσε, φυλάξοντάς τε καὶ συνδήσοντας
<span class="lb" data-page="4.62" data-line="4" id="l4.62.4"></span>ὅλην τὴν ἄκανθαν, ὥσθ’ ἕν τι σῶμα γεγονέναι τὸ ἐξ
<span class="lb" data-page="4.62" data-line="5" id="l4.62.5"></span>ἁπασῶν τῶν ἀποφύσεων συνιστάμενον, καίτοι διεστήκασί γ’
<span class="lb" data-page="4.62" data-line="6" id="l4.62.6"></span>ἀπ’ ἀλλήλων οὐκ ὀλίγον. ἀλλ’ ὁ δεσμὸς ὁ νευρώδης αἴτιος,
<span class="lb" data-page="4.62" data-line="7" id="l4.62.7"></span>δι’ ὃν ἅμα μὲν οἷον ἕν τι γεγόνασιν αἱ ἀποφύσεις ἅπασαι
<span class="lb" data-page="4.62" data-line="8" id="l4.62.8"></span>τῶν σπονδύλων, ἅμα δὲ εἰς πολλὰ κινοῦνται. σκληρὸς μὲν
<span class="lb" data-page="4.62" data-line="9" id="l4.62.9"></span>γὰρ εἰς τοσοῦτόν ἐστιν ὁ δεσμὸς, ὡς ἐπεκτείνεσθαι ῥᾳδίως,
<span class="lb" data-page="4.62" data-line="10" id="l4.62.10"></span>καμπτομένης τῆς ῥάχεως, μαλακὸς δ’ εἰς τοσοῦτον, ὡς μήτ’
<span class="lb" data-page="4.62" data-line="11" id="l4.62.11"></span>ἀποῤῥήγνυσθαι, μήθ’ ὅλως τι πάσχειν ἐκτεινόμενος. καίτοι
<span class="lb" data-page="4.62" data-line="12" id="l4.62.12"></span>γ’, εἰ μὲν βραχὺ σκληρὸν ἐπινοήσαις αὐτὸν γεγενημένον, ἀντιπράξεται
<span class="lb" data-page="4.62" data-line="13" id="l4.62.13"></span>ταῖς κινήσεσι, καὶ καθέξει τοὺς σπονδύλους ἐπὶ
<span class="lb" data-page="4.62" data-line="14" id="l4.62.14"></span>τῆς ἀρχαίας ἕδρας, ἀδυνατῶν αὐτοῖς ἕπεσθαι διϊσταμένοις·
<span class="lb" data-page="4.62" data-line="15" id="l4.62.15"></span>μαλακὸς δ’ εἴπερ ἐπὶ πλέον ἦν, εἰ καὶ μὴ τὴν κίνησιν
<span class="lb" data-page="4.62" data-line="16" id="l4.62.16"></span>ἔβλαψεν, ἀλλὰ τήν γ’ ἀσφάλειαν αὐτῶν τῆς συνθέσεως
<span class="lb" data-page="4.62" data-line="17" id="l4.62.17"></span>οὐκ ἂν ἐφύλαξε. νῦν δὲ τὸ μέτρον αὐτοῦ τῆς σκληρότητος
<span class="lb" data-page="4.62" data-line="18" id="l4.62.18"></span>εἰς ἀμφοτέρας τὰς χρείας ἱκανῶς ἁρμόττει. οὕτω δὲ καὶ ὁ
<span class="pb" data-page="4.63" id="p4.63"></span>
<span class="lb" data-page="4.63" data-line="1" id="l4.63.1"></span>τὰ πρόσω τῶν σπονδύλων συνάπτων δεσμὸς <span class="milestone ed2page" data-n="4.607" data-unit="ed2page" id="ed2page.4.607"></span>ἀκριβῆ
<span class="lb" data-page="4.63" data-line="2" id="l4.63.2"></span>συμμετρίαν ἐκτήσατο τῆς ἐκείνοις τοῖς μέρεσι πρεπούσης
<span class="lb" data-page="4.63" data-line="3" id="l4.63.3"></span>σκληρότητος. ἀλλὰ περὶ μὲν τούτων ὀλίγον ὕστερον. ἡ δ’
<span class="lb" data-page="4.63" data-line="4" id="l4.63.4"></span>ἄκανθα σὺν οἷς εἶπον εἰς ἀσφάλειαν αὐτῇ δεδόσθαι
<span class="lb" data-page="4.63" data-line="5" id="l4.63.5"></span>προσέτι καὶ τὸ σχῆμα τῶν ἀποφύσεων ἑκάστης ἱκανῶς ὁμολογοῦν
<span class="lb" data-page="4.63" data-line="6" id="l4.63.6"></span>ἐκτήσατο, κάτω μὲν τῶν ἄνωθεν, ἄνω δὲ τῶν κάτωθεν
<span class="lb" data-page="4.63" data-line="7" id="l4.63.7"></span>ῥεπουσῶν, ὥσθ’ ὁμοιοτάτην αὐτῆς γίνεσθαι τὴν
<span class="lb" data-page="4.63" data-line="8" id="l4.63.8"></span>ἰδέαν τοῖς οἰκοδομήμασι τούτοις, ἃς ψαλίδας ὀνομάζουσι·
<span class="lb" data-page="4.63" data-line="9" id="l4.63.9"></span>λέλεκται γὰρ οὖν πολλάκις ἤδη πάντων σχημάτων τοῦτ’ εἶναι
<span class="lb" data-page="4.63" data-line="10" id="l4.63.10"></span>τὸ δυσπαθέστατον. οὔκουν ἔτι θαυμαστὸν, εἰ μόνῳ σπονδύλῳ
<span class="lb" data-page="4.63" data-line="11" id="l4.63.11"></span>τῷ κατὰ μέσον τῆς ῥάχεως ἡ ὄπισθεν ἀπόφυσις, ἡ
<span class="lb" data-page="4.63" data-line="12" id="l4.63.12"></span>τὴν ἄκανθαν ἐργαζομένη, πρὸς οὐδέτερον ἐπινεύει μέρος, οὔτ’
<span class="lb" data-page="4.63" data-line="13" id="l4.63.13"></span>οὖν τὸ κατὰ τὸν τράχηλον, οὔτε τὸ κατὰ τὴν ὀσφὺν, ἀλλ’
<span class="lb" data-page="4.63" data-line="14" id="l4.63.14"></span>ἀκριβῶς ἀκλινής ἐστιν εἰς τοὐπίσω συντεταμένη. καὶ γὰρ
<span class="lb" data-page="4.63" data-line="15" id="l4.63.15"></span>καὶ τοῦτο τῆς αὐτῆς ἔχεται προμηθείας. ἢ πῶς ἂν ἐοικυῖαν
<span class="lb" data-page="4.63" data-line="16" id="l4.63.16"></span>αὐτὴν ὅλην ἀπεργάσαιτο ψαλίδι, ἢ πρῶτον μὲν τὰς ἐκ τῶν
<span class="lb" data-page="4.63" data-line="17" id="l4.63.17"></span>κάτω μερῶν ἀποφύσεις ἁπάσας ἄνω προσάγουσα, καθάπερ,
<span class="pb" data-page="4.64" id="p4.64"></span>
<span class="lb" data-page="4.64" data-line="1" id="l4.64.1"></span>οἶμαι, καὶ τὰς ἐκ τῶν ἄνωθεν κάτω, δεύτερον δὲ συνάψασα
<span class="lb" data-page="4.64" data-line="2" id="l4.64.2"></span>πρός τινα κοινὸν ὅρον, ἀῤῥεπῆ τε καὶ ὀρθὸν, ὃς οἷον κορυφή
<span class="lb" data-page="4.64" data-line="3" id="l4.64.3"></span>τις ἔμελλεν ἔσεσθαι τῆς ψαλίδος; ἀλλὰ καὶ τὸ μέγεθος
<span class="lb" data-page="4.64" data-line="4" id="l4.64.4"></span>ἑκάστης τῶν ἀποφύσεων, ἃς ἐλέγομεν ἐργάζεσθαι τὴν
<span class="lb" data-page="4.64" data-line="5" id="l4.64.5"></span>ἄκανθαν, ἄνισον ἐν ἅπασι τοῖς σπονδύλοις ἐστὶ, θαυμαστῶς
<span class="lb" data-page="4.64" data-line="6" id="l4.64.6"></span>καὶ τούτου προνοησαμένης τῆς φύσεως. οὔτε γὰρ, ἐν
<span class="lb" data-page="4.64" data-line="7" id="l4.64.7"></span>οἷς χωρίοις εἰς τὴν αὐτὴν θέσιν ἀφίκετο τῷ μυελῷ κύριον
<span class="lb" data-page="4.64" data-line="8" id="l4.64.8"></span>ἕτερον μόριον, ἐν τούτοις εὔλογον ἦν ἀμελῆσαι τοῦ μεγέθους
<span class="lb" data-page="4.64" data-line="9" id="l4.64.9"></span>αὐτῶν, οὔτ’, ἐν οἷς ὁ μυελὸς ἦν μόνος, ἐν τούτοις
<span class="lb" data-page="4.64" data-line="10" id="l4.64.10"></span>ἐργάσασθαι προμήκεις ἦν δίκαιον, ἀλλ’ οὐδὲ τῶν σμικρῶν
<span class="lb" data-page="4.64" data-line="11" id="l4.64.11"></span>σπονδύλων μακρὰν ἀποφῦσαι τὴν ἄκανθαν, οὐδὲ τῶν μεγάλων
<span class="lb" data-page="4.64" data-line="12" id="l4.64.12"></span>βραχεῖαν. εὐλόγως οὖν ἐν μὲν τοῖς κατὰ τὸν θώρακα
<span class="lb" data-page="4.64" data-line="13" id="l4.64.13"></span>μέρεσι, τῆς τε καρδίας προτεταμένης καὶ τῆς μεγάλης ἀρτηρίας
<span class="lb" data-page="4.64" data-line="14" id="l4.64.14"></span>ἐπικειμένης τῇ ῥάχει, μακροτάτας ἡ φύσις ἐποίησε
<span class="lb" data-page="4.64" data-line="15" id="l4.64.15"></span>τὰς τὴν ἄκανθαν ἐργαζομένας ἀποφύσεις, ἐν δὲ τοῖς ἄλλοις
<span class="lb" data-page="4.64" data-line="16" id="l4.64.16"></span>ἅπασι μέρεσι βραχυτάτας. τὰ δ’ ἄλλα μέρη τῆς ῥάχεως
<span class="lb" data-page="4.64" data-line="17" id="l4.64.17"></span>ὀσφύς ἐστι, καὶ ἱερὸν ὀστοῦν, καὶ τράχηλος. ὀσφὺς μὲν γὰρ
<span class="pb" data-page="4.65" id="p4.65"></span>
<span class="lb" data-page="4.65" data-line="1" id="l4.65.1"></span>καὶ τράχηλος ἑκατέρωθεν τῶν τοῦ θώρακος σπονδύλων,
<span class="lb" data-page="4.65" data-line="2" id="l4.65.2"></span>ἱερὸν δ’ ὀστοῦν τὸ μέγιστόν τε καὶ κάτωθεν, ὃ δὴ οἷον
<span class="lb" data-page="4.65" data-line="3" id="l4.65.3"></span>κρηπῖδά τινα τῇ συμπήξει τῶν σπονδύλων ὑποθεῖναι τὴν
<span class="lb" data-page="4.65" data-line="4" id="l4.65.4"></span>φύσιν ἐλέγομεν. ἐν μὲν δὴ τοῖς κατὰ τὴν ὀσφὺν μέρεσιν
<span class="lb" data-page="4.65" data-line="5" id="l4.65.5"></span>ὅ τ’ ὄγκος τῶν σπονδύλων ἀξιόλογος, ἥ τε κοίλη φλὲψ ἔνδοθεν
<span class="lb" data-page="4.65" data-line="6" id="l4.65.6"></span>ἐπίκειται καὶ ἡ μεγάλη ἀρτηρία· κατὰ δὲ τὸ ἱερὸν
<span class="lb" data-page="4.65" data-line="7" id="l4.65.7"></span>ὀστοῦν ὁ μὲν ὄγκος τοῦ σώματος ἀξιολογώτερος, οὐδὲν δ’
<span class="lb" data-page="4.65" data-line="8" id="l4.65.8"></span>ὑπόκειται κύριον ὄργανον. εὐλόγως οὖν μετὰ τοὺς κατὰ
<span class="lb" data-page="4.65" data-line="9" id="l4.65.9"></span>τὸν θώρακα σπονδύλους αἱ ὄπισθεν ἀποφύσεις μέγισται
<span class="lb" data-page="4.65" data-line="10" id="l4.65.10"></span>τοῖς κατὰ τὴν ὀσφὺν ἐδημιουργήθησαν. οἱ δ’ ἐν τῷ τραχήλῳ
<span class="lb" data-page="4.65" data-line="11" id="l4.65.11"></span>σπόνδυλοι, λεπτότατοι πάντων ὑπάρχοντες, οὐχ οἷοί
<span class="lb" data-page="4.65" data-line="12" id="l4.65.12"></span>τ’ ἦσαν σχεῖν ἐκφύσεις μακράς τε ἅμα καὶ ἀσφαλεῖς, αὗται
<span class="lb" data-page="4.65" data-line="13" id="l4.65.13"></span>γὰρ ἂν ἐκεῖναι ῥᾳδίως ἀπεθραύοντο διὰ λεπτότητα. καλῶς
<span class="lb" data-page="4.65" data-line="14" id="l4.65.14"></span>οὖν ὀλίγον ἔμπροσθεν ἐλέγομεν, εἴς τε τοὺς ὄγκους τῶν
<span class="lb" data-page="4.65" data-line="15" id="l4.65.15"></span>σπονδύλων ἀποβλέπουσαν τὴν φύσιν καὶ τὴν τῶν ἐπικειμένων
<span class="lb" data-page="4.65" data-line="16" id="l4.65.16"></span>κατὰ τῆς ῥάχεως ὀργάνων διαφορὰν ἀνίσους ἀπεργάσασθαι
<span class="lb" data-page="4.65" data-line="17" id="l4.65.17"></span>τὰς κατὰ τὴν ἄκανθαν αὐτῶν ἀποφύσεις.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:12.6">
<span class="pb page1" data-page="4.19" id="p4.19"></span>
<span class="milestone ed1page page1" data-n="1.501" data-unit="ed1page" id="ed1page.1.501"></span>
<span class="milestone ed2page page1" data-n="4.593" data-unit="ed2page" id="ed2page.4.593"></span>
            <p>
<span class="lb" data-page="4.19" data-line="1" id="l4.19.1"></span>Ὥρα δή σοι σκοπεῖν, ἐπειδὴ ταῦθ’ οὕτως
<span class="lb" data-page="4.19" data-line="2" id="l4.19.2"></span>ἔχει, καὶ δέδεικται διττὸν χρῆναι γενέσθαι τὸ τῆς κεφαλῆς
<span class="lb" data-page="4.19" data-line="3" id="l4.19.3"></span>ἄρθρον, καὶ ἐρωτᾷν, πότερον βέλτιον ἦν αὐτῇ, πρὸς
<span class="lb" data-page="4.19" data-line="4" id="l4.19.4"></span>μὲν τὸν πρῶτον σπόνδυλον εἰς τὰ πλάγια κινήσεις ἴσχειν,
<span class="lb" data-page="4.19" data-line="5" id="l4.19.5"></span>ὥσπερ νῦν ἔχει, πρὸς δὲ τὸν δεύτερον τὰς εὐθείας, ἢ κάλλιον
<span class="lb" data-page="4.19" data-line="6" id="l4.19.6"></span>ἦν ἔμπαλιν αὐτὰ κατεσκευάσθαι, καὶ τῷ μὲν πρὸς τὸν
<span class="lb" data-page="4.19" data-line="7" id="l4.19.7"></span>πρῶτον σπόνδυλον ἄρθρῳ ἐκτείνειν τε καὶ κάμπτειν αὐτὴν,
<span class="lb" data-page="4.19" data-line="8" id="l4.19.8"></span>τῷ δὲ πρὸς τὸν δεύτερον εἰς τὰ πλάγια περιάγειν.
<span class="lb" data-page="4.19" data-line="9" id="l4.19.9"></span>ἐνταῦθα οὖν ἐβουλόμην ἄν τινα διαλέγεσθαί μοι τῶν δεινῶν
<span class="lb" data-page="4.19" data-line="10" id="l4.19.10"></span>κατηγόρων τῆς φύσεως, ἵν’, ὡς πολλάκις ἐρωτώμενοι
<span class="lb" data-page="4.19" data-line="11" id="l4.19.11"></span>καθ’ ἕκαστον μόριον, εἴ τινα βελτίονα κατασκευὴν ἐπινοῆσαι
<span class="lb" data-page="4.19" data-line="12" id="l4.19.12"></span>δύνανται, τὰ πολλὰ μὲν οὐδ’ ἄχρι τοῦ σμικρόν τι πιθανὸν
<span class="lb" data-page="4.19" data-line="13" id="l4.19.13"></span>ἐξευρεῖν εὐποροῦσιν, ἐνίοτε δέ τινα ἐπιχειρήσαντες
<span class="lb" data-page="4.19" data-line="14" id="l4.19.14"></span>λέγειν ἐσχάτως γίνονται καταγέλαστοι, κατὰ τὸν αὐτὸν, οἶμαι,
<span class="lb" data-page="4.19" data-line="15" id="l4.19.15"></span>καὶ νῦν ἐρωτώμενοι τρόπον ἀποκρίνωνταί τι περὶ τῆς
<span class="lb" data-page="4.19" data-line="16" id="l4.19.16"></span>προβεβλημένης αἱρέσεως. ἡμεῖς μὲν γὰρ ἴσως δόξαιμεν ἂν
<span class="lb" data-page="4.19" data-line="17" id="l4.19.17"></span>ἑτέραν ἀμείνονα κατασκευὴν παραλιπεῖν, ὡς ἂν, οἶμαι,
<span class="lb" data-page="4.19" data-line="18" id="l4.19.18"></span>φιλίαν ἔχοντες πρὸς τὴν φύσιν, χρῆναι δ’ οὐχ ἡμῶν εἰς
<span class="pb" data-page="4.20" id="p4.20"></span>
<span class="lb" data-page="4.20" data-line="1" id="l4.20.1"></span>ἔλεγχον, ἀλλὰ τῶν τὸν ἄσπονδον αὐτῇ πόλεμον πολεμούντων.
<span class="lb" data-page="4.20" data-line="2" id="l4.20.2"></span>ἐπεὶ δὲ οὐκ ἔστιν αὐτοὺς ἀποκρινομένους ποιῆσαι
<span class="lb" data-page="4.20" data-line="3" id="l4.20.3"></span>κατὰ τὸ γράμμα, τῶν γοῦν ἀναγινωσκόντων ἑκάστῳ δυνατὸν
<span class="lb" data-page="4.20" data-line="4" id="l4.20.4"></span>ἀποστάντι τοῦ βιβλίου πυθέσθαι τε παρ’ αὐτῶν, ἃ λέγουσι,
<span class="lb" data-page="4.20" data-line="5" id="l4.20.5"></span>καὶ γνῶναι, ποτέρῳ τῶν σπονδύλων ἦν <span class="milestone ed1page" data-n="1.502" data-unit="ed1page" id="ed1page.1.502"></span>ἄμεινον ἐπιτρέψαι
<span class="lb" data-page="4.20" data-line="6" id="l4.20.6"></span>τὴν εἰς τὰ πλάγια τῆς κεφαλῆς διάρθρωσίν τε καὶ
<span class="lb" data-page="4.20" data-line="7" id="l4.20.7"></span>κίνησιν. ἐγὼ μὲν γὰρ ἐπιδείξω, ὅτι τῷ πρώτῳ, καὶ λόγοις
<span class="lb" data-page="4.20" data-line="8" id="l4.20.8"></span>οὐ πιθανοῖς, οἵοις περ οὗτοι χρῶνται κατατρέχοντες τῆς
<span class="lb" data-page="4.20" data-line="9" id="l4.20.9"></span>φύσεως, ἀλλ’ ἐπιστημονικοῖς καὶ μόνον οὐ γραμμικοῖς
<span class="lb" data-page="4.20" data-line="10" id="l4.20.10"></span>ἀναγκάσω καὶ τοὺς οὐ βουλομένους ἐπαινεῖν αὐτὴν ἤδη
<span class="lb" data-page="4.20" data-line="11" id="l4.20.11"></span>ποτὲ μεταστῆναι πρὸς τὰ βελτίω, εἰ μὴ μόνον σῶμα, ἀλλὰ
<span class="lb" data-page="4.20" data-line="12" id="l4.20.12"></span>ψυχὴν ἀνθρωπίνην ἔχοιεν, καὶ εἴη τις αὐτοῖς νοῦς κᾂν σμικρός.
<span class="lb" data-page="4.20" data-line="13" id="l4.20.13"></span>οὐδεὶς γὰρ οὕτως ἀκροατὴς ἐμοὶ βαρὺς, ὡς ὁ μή
<span class="lb" data-page="4.20" data-line="14" id="l4.20.14"></span>παρακολουθῶν τοῖς λεγομένοις, ἐπεὶ τῶν γε συνιέντων οὐκ
<span class="lb" data-page="4.20" data-line="15" id="l4.20.15"></span>οἶδ’ εἴ τις ἀπηλλάγη πόθ’ ἡμῶν εἴς τι κατεγνωκὼς ἀτεχνίαν
<span class="lb" data-page="4.20" data-line="16" id="l4.20.16"></span>τῆς φύσεως. ὥσπερ οὖν τοῖς ὠσὶν ἐπιθέσθαι θύρας
<span class="lb" data-page="4.20" data-line="17" id="l4.20.17"></span>τοὺς βεβήλους κελεύουσιν ἐν τοῖς μυστικοῖς λόγοις, οὕτω ﻿
<span class="pb" data-page="4.21" id="p4.21"></span>
<span class="lb" data-page="4.21" data-line="1" id="l4.21.1"></span>κᾀγὼ νῦν οὐκ ἀνθρωπίνοις νομοθετήμασιν, ἀλλ’ αὐτοῖς τοῖς
<span class="lb" data-page="4.21" data-line="2" id="l4.21.2"></span>ἀληθεστάτοις τελῶν μυστηρίοις, θύρας ἐπιθέσθαι κελεύω
<span class="lb" data-page="4.21" data-line="3" id="l4.21.3"></span>τοῖς ὠσὶ τοὺς ἀποδεικτικῆς μεθόδου βεβήλους. ὄνοι γὰρ
<span class="lb" data-page="4.21" data-line="4" id="l4.21.4"></span>ἂν θᾶττον λύρας, ἢ ἐκεῖνοι τῆς ἀληθείας τῶν ἐνταυθοῖ
<span class="lb" data-page="4.21" data-line="5" id="l4.21.5"></span>λεγομένων αἴσθοιντο. καὶ μέντοι καὶ γινώσκων ὀλίγους παντάπασιν
<span class="lb" data-page="4.21" data-line="6" id="l4.21.6"></span>ἔσεσθαι τοὺς ἀκολουθήσοντας τοῖς λεγομένοις, ὅμως
<span class="lb" data-page="4.21" data-line="7" id="l4.21.7"></span>οὐκ ὤκνησα δι’ ἐκείνους ἐκφέρειν καὶ τοῖς ἀμυήτοις λόγους
<span class="lb" data-page="4.21" data-line="8" id="l4.21.8"></span>μυστικούς. οὐ γὰρ διακρινεῖ γε τὸ βιβλίον, οὐδὲ διαγνώσεται
<span class="lb" data-page="4.21" data-line="9" id="l4.21.9"></span>τῶν σκαιῶν οὐδεὶς, καὶ εἰ διαδράσεται, ταῖς χερσὶ δ’
<span class="lb" data-page="4.21" data-line="10" id="l4.21.10"></span>ἑαυτὸ φέρον ἐνθήσει τῶν πεπαιδευμένων. καὶ μέντοι καὶ ὁ
<span class="lb" data-page="4.21" data-line="11" id="l4.21.11"></span>δημιουργὸς ἡμῶν εἰδὼς ἀκριβῶς τῶν τοιούτων ἀνδρῶν τὴν
<span class="lb" data-page="4.21" data-line="12" id="l4.21.12"></span>ἀχαριστίαν, ὅμως δημιουργεῖ. καὶ τὰς ὥρας τοῦ ἔτους ὁ
<span class="lb" data-page="4.21" data-line="13" id="l4.21.13"></span>ἥλιος ἀπεργάζεται, καὶ τοὺς καρποὺς τελειοῖ, μηδὲν φροντίζων,
<span class="lb" data-page="4.21" data-line="14" id="l4.21.14"></span>οἶμαι, μήτε Διαγόρου, μήτ’ Ἀναξαγόρου, μήτ’
<span class="lb" data-page="4.21" data-line="15" id="l4.21.15"></span>Ἐπικούρου, <span class="milestone ed2page" data-n="4.594" data-unit="ed2page" id="ed2page.4.594"></span>μήτε τῶν ἄλλων τῶν εἰς αὐτὸν βλασφημησάντων.
<span class="lb" data-page="4.21" data-line="16" id="l4.21.16"></span>ἀγαθῷ γὰρ οὐδενὶ περὶ οὐδενὸς ἐγγίνεται φθόνος,
<span class="lb" data-page="4.21" data-line="17" id="l4.21.17"></span>ἀλλ’ ὠφελεῖν πάντα καὶ κοσμεῖν πέφυκεν. οὕτως οὖν
<span class="lb" data-page="4.21" data-line="18" id="l4.21.18"></span>καὶ ἡμεῖς οὐκ ἀγνοοῦντες, ὡς ἐπηρεασθήσεται καὶ προπηλακισθήσεται
<span class="pb" data-page="4.22" id="p4.22"></span>
<span class="lb" data-page="4.22" data-line="1" id="l4.22.1"></span>μυριάκις ὅδε ὁ λόγος, οἷα παῖς ὀρφανὸς ἐμπεσὼν
<span class="lb" data-page="4.22" data-line="2" id="l4.22.2"></span>χερσὶ μεθυόντων, ὑπ’ ἀφροσύνης τε καὶ ἀπαιδευσίας
<span class="lb" data-page="4.22" data-line="3" id="l4.22.3"></span>ἀνθρώπων, ὅμως ἐπιχειροῦμεν γράφειν τῶν ὀλίγων ἐκείνων
<span class="lb" data-page="4.22" data-line="4" id="l4.22.4"></span>ἕνεκα, τῶν ἀκούειν ὀρθῶς καὶ κρίνειν δυναμένων τὰ λεγόμενα.
<span class="lb" data-page="4.22" data-line="5" id="l4.22.5"></span>καὶ δὴ καὶ διαλεγόμεθα ἤδη τούτοις, ἀναλαβόντες
<span class="lb" data-page="4.22" data-line="6" id="l4.22.6"></span>αὖθις τὸν λόγον.
</p>
          </article>

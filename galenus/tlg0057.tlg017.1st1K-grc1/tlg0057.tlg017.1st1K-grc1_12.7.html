<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:12.7">
<span class="pb page1" data-page="4.22" id="p4.22"></span>
<span class="milestone ed1page page1" data-n="1.502" data-unit="ed1page" id="ed1page.1.502"></span>
<span class="milestone ed2page page1" data-n="4.594" data-unit="ed2page" id="ed2page.4.594"></span>
            <p>
<span class="lb" data-page="4.22" data-line="7" id="l4.22.7"></span>Ὡς ἐπεί γε τῶν σπονδύλων ἕκαστος ἐν κύκλῳ
<span class="lb" data-page="4.22" data-line="8" id="l4.22.8"></span>περιβέβληται τῷ νωτιαίῳ μυελῷ, τοιαύτην τε καὶ τηλικαύτην
<span class="lb" data-page="4.22" data-line="9" id="l4.22.9"></span>ἔχοντι δύναμιν, οἵαν καὶ ὅσην πολλάκις εἰρήκαμεν,
<span class="lb" data-page="4.22" data-line="10" id="l4.22.10"></span>οὐκ ἐνεδέχετο χαλαρὰν ἐργάσασθαι τὴν διάρθρωσιν
<span class="lb" data-page="4.22" data-line="11" id="l4.22.11"></span>οὔτε τῆς κεφαλῆς πρὸς τοὺς πρώτους σπονδύλους, οὔτε τῶν
<span class="lb" data-page="4.22" data-line="12" id="l4.22.12"></span>ἄλλων πρὸς ἀλλήλους. οὔκουν οὔτε κοιλότητας ἐχρῆν ζητεῖν
<span class="lb" data-page="4.22" data-line="13" id="l4.22.13"></span>αὐτόθι μεγάλας τε καὶ ἀκριβῶς περιφερεῖς, οὔτε κεφαλὰς σφαιροειδεῖς,
<span class="lb" data-page="4.22" data-line="14" id="l4.22.14"></span>οὔτε συνδέσμους λεπτοὺς, οὔτε μῦς ἀσθενεῖς. οὔθ’
<span class="lb" data-page="4.22" data-line="15" id="l4.22.15"></span>ἁπλῆν διάρθρωσιν. ἀλλ’ εἴπερ διπλῆν εἶναι χρὴ τὴν διάρθρωσιν
<span class="lb" data-page="4.22" data-line="16" id="l4.22.16"></span>(ἐντεῦθεν γὰρ ὁ λόγος ἐξετράπετο), καλῶς ἔφαμεν ἀπειργάσθαι
<span class="lb" data-page="4.22" data-line="17" id="l4.22.17"></span>τῇ φύσει τοῦ μὲν πρώτου διττὴν κοιλότητα, τὰς κυρτότητας
<span class="pb" data-page="4.23" id="p4.23"></span>
<span class="lb" data-page="4.23" data-line="1" id="l4.23.1"></span>τῆς κεφαλῆς περιλαμβάνουσαν, ἑκατέρωθεν μίαν ἀπόφυσιν,
<span class="lb" data-page="4.23" data-line="2" id="l4.23.2"></span>ἀνάντη τε καὶ προμήκη τοῦ δευτέρου, διὰ ῥωμαλεωτάτου
<span class="lb" data-page="4.23" data-line="3" id="l4.23.3"></span>συνδέσμου συναπτομένην τῇ κεφαλῇ. διὰ ταύτης μὲν
<span class="lb" data-page="4.23" data-line="4" id="l4.23.4"></span>γὰρ ἔμελλεν ἐπινεύσειν τε καὶ ἀνανεύσειν, ἐπὶ δὲ τὰ πλάγια
<span class="lb" data-page="4.23" data-line="5" id="l4.23.5"></span>κινηθήσεσθαι διὰ τῆς πρὸς τὸ πρῶτον ἄρθρον. ἐνταῦθ’ οὖν
<span class="lb" data-page="4.23" data-line="6" id="l4.23.6"></span>χρὴ φυσικὸν γενέσθαι σε καὶ ἀνατομικὸν ἅμα, καὶ θεασάμενον
<span class="lb" data-page="4.23" data-line="7" id="l4.23.7"></span>ἃς εἴρηται διαρθρώσεις, ἐπισκέψασθαι κατὰ σεαυτὸν,
<span class="lb" data-page="4.23" data-line="8" id="l4.23.8"></span>εἰ δυνατὸν ἦν ἄνευ τοῦ ψαύειν ἀλλήλων τάς τε τῆς κεφαλῆς
<span class="lb" data-page="4.23" data-line="9" id="l4.23.9"></span>ἐξοχὰς καὶ τὰς ὑποκειμένας αὐταῖς κοιλότητας εἰς
<span class="lb" data-page="4.23" data-line="10" id="l4.23.10"></span>τὰ πλάγια περιφέρεσθαι τὴν ὅλην κεφαλήν. εἰ γὰρ ἀδύνατον
<span class="lb" data-page="4.23" data-line="11" id="l4.23.11"></span>τοῦτο καὶ πάντως ἐχρῆν ἐν ταῖς τοιαύταις διαρθρώσεσιν
<span class="lb" data-page="4.23" data-line="12" id="l4.23.12"></span>ὁμιλῆσαι τὸ τῆς κεφαλῆς ὀστοῦν τοῖς ὑποκειμένοις, ἐξ
<span class="lb" data-page="4.23" data-line="13" id="l4.23.13"></span>ἀνάγκης ἕπεται τὸ πρὸς τὸν πρῶτον σπόνδυλον δεῖν αὐτὰ
<span class="lb" data-page="4.23" data-line="14" id="l4.23.14"></span>γενέσθαι. πῶς οὖν ἡ δευτέρα διάρθρωσις, ἡ τῶν εὐθειῶν
<span class="lb" data-page="4.23" data-line="15" id="l4.23.15"></span>ἐξηγουμένη κινήσεων, οὐδὲν ἧττον ταύτης ἀσφαλὴς κατασκευασθήσεται;
<span class="lb" data-page="4.23" data-line="16" id="l4.23.16"></span>πῶς δ’ ἄλλως ἢ ὡς νῦν ἔχει, προμήκη τε
<span class="lb" data-page="4.23" data-line="17" id="l4.23.17"></span>καὶ ἰσχυρὰν ἀπόφυσιν τοῦ δευτέρου σπονδύλου σχόντος,
<span class="lb" data-page="4.23" data-line="18" id="l4.23.18"></span>ἀνατεινομένην μὲν ἐπὶ τὴν κεφαλὴν, συνδέσμῳ δ’ ἰσχυρῷ
<span class="pb" data-page="4.24" id="p4.24"></span>
<span class="lb" data-page="4.24" data-line="1" id="l4.24.1"></span>στρογγύλῳ συναπτομένην, πρὶν ψαύοιεν αὐτῆς; ὀνομάζεται
<span class="lb" data-page="4.24" data-line="2" id="l4.24.2"></span>μὲν οὖν ἡ ἀπόφυσις αὕτη πυρηνοειδὴς ὑπὸ τῶν νεωτέρων
<span class="lb" data-page="4.24" data-line="3" id="l4.24.3"></span>ἰατρῶν, ἐπεὶ πρός γε τῶν παλαιοτέρων ὀδοὺς ἐκαλεῖτο, καὶ
<span class="lb" data-page="4.24" data-line="4" id="l4.24.4"></span>Ἱπποκράτης οὕτως ὠνόμασεν. ἐπιβαίνει δὲ αὐτῆς τὸ ἄνω
<span class="lb" data-page="4.24" data-line="5" id="l4.24.5"></span>πέρας τοῖς ἔνδον τῶν προσθίων μερῶν τοῦ πρώτου σπονδύλου.
<span class="lb" data-page="4.24" data-line="6" id="l4.24.6"></span>ἐπειδὴ δὲ ψαύειν ἔμελλε κατὰ τοῦτο τοῦ νωτιαίου καὶ
<span class="lb" data-page="4.24" data-line="7" id="l4.24.7"></span>θλίβειν καὶ θλάσειν αὐτὸν μάλιστα ἐν ταῖς κινήσεσι, διττὴν,
<span class="lb" data-page="4.24" data-line="8" id="l4.24.8"></span>ὡς μηδὲν πάσχειν, ἡ φύσις ἐτεχνήσατο βοήθειαν, ἐγγλύψασα
<span class="lb" data-page="4.24" data-line="9" id="l4.24.9"></span>μὲν τοῦ πρώτου σπονδύλου τὸ ταύτῃ μέρος, ἐπιθεῖσα
<span class="lb" data-page="4.24" data-line="10" id="l4.24.10"></span>δὲ κατ’ αὐτὸ τὸν ὀδόντα, καὶ σύνδεσμον ἰσχυρὸν
<span class="lb" data-page="4.24" data-line="11" id="l4.24.11"></span>ἐγκάρσιον ἔξωθεν αὐτῷ περιθεῖσα, διείργοντά τε ἅμα τοῦ
<span class="lb" data-page="4.24" data-line="12" id="l4.24.12"></span>νωτιαίου καὶ κατέχοντα πρὸς τῇ τοῦ πρώτου σπονδύλου
<span class="lb" data-page="4.24" data-line="13" id="l4.24.13"></span>κοιλότητι. καὶ εἴπερ ἀπολωλότα τοῦτον ἐπινοήσεις, οὐδεμίαν
<span class="lb" data-page="4.24" data-line="14" id="l4.24.14"></span>ἐξευρήσεις ἑτέραν ἀμείνονα φυλακὴν τῷ νωτιαίῳ· οὐδὲ
<span class="lb" data-page="4.24" data-line="15" id="l4.24.15"></span>γὰρ ἡ κοιλότης ἡ τοῦ πρώτου σπονδύλου <span class="milestone ed2page" data-n="4.595" data-unit="ed2page" id="ed2page.4.595"></span>μόνη κατέχειν
<span class="lb" data-page="4.24" data-line="16" id="l4.24.16"></span>ἐφ’ ἑαυτῆς ἐν ἁπάσαις ταῖς κινήσεσιν ἱκανὴ τὸν
<span class="lb" data-page="4.24" data-line="17" id="l4.24.17"></span>ὀδόντα χωρὶς τοῦ περικειμένου συνδέσμου, καὶ εἰ τοῦτο
<span class="lb" data-page="4.24" data-line="18" id="l4.24.18"></span>καθ’ ὑπόθεσιν συγχωρηθείη, τό γε θλίβεσθαί τε καὶ
<span class="pb" data-page="4.25" id="p4.25"></span>
<span class="lb" data-page="4.25" data-line="1" id="l4.25.1"></span>θλᾶσθαι τὸν νωτιαῖον οὐκ ἀνῄρηται. νυνὶ μὲν γὰρ ἐν
<span class="lb" data-page="4.25" data-line="2" id="l4.25.2"></span>τῷ μεταξὺ κείμενος ὁ σύνδεσμος ἐκλύει τε τὴν βίαν τῆς
<span class="lb" data-page="4.25" data-line="3" id="l4.25.3"></span>πυρηνοειδοῦς ἀποφύσεως καὶ πρόβλημα γίνεται τῷ νωτιαίῳ·
<span class="lb" data-page="4.25" data-line="4" id="l4.25.4"></span>τότε δ’ ἂν οὐδὲν ἐκώλυε θλασθῆναι τελέως αὐτὸν, ἀσκεπάστῳ
<span class="lb" data-page="4.25" data-line="5" id="l4.25.5"></span>καὶ πλανώδει περιπίπτοντα διὰ παντὸς ὀστῷ. τὸ δὲ
<span class="lb" data-page="4.25" data-line="6" id="l4.25.6"></span>κᾀκ τῶν πρόσω μερῶν ἀποφῦναι τὸν ὀδόντα τοῦ δευτέρου
<span class="lb" data-page="4.25" data-line="7" id="l4.25.7"></span>σπονδύλου καὶ τῶν πρόσω μερῶν τοῖς ἔνδον ἐπιβῆναι τοῦ
<span class="lb" data-page="4.25" data-line="8" id="l4.25.8"></span>πρώτου, πῶς οὐ καὶ αὐτὸ δίκαιον ἐπαινεῖν; ἀσφαλεστέρα
<span class="lb" data-page="4.25" data-line="9" id="l4.25.9"></span>γὰρ ἥδε ἡ χώρα τῆς ὄπισθεν, ὅ τε νωτιαῖος ἧττον ἔμελλεν
<span class="lb" data-page="4.25" data-line="10" id="l4.25.10"></span>ὀχληθήσεσθαι. δῆλον οὖν ἐκ τούτων, ὡς οὐ μόνον τὸν
<span class="lb" data-page="4.25" data-line="11" id="l4.25.11"></span>πρῶτον σπόνδυλον ἐχρῆν διηρθρῶσθαι πρὸς τὸ τῆς κεφαλῆς
<span class="lb" data-page="4.25" data-line="12" id="l4.25.12"></span>ὀστοῦν, ἀλλὰ καὶ τὸν δεύτερον πρὸς αὐτόν. εἰ γὰρ δὴ
<span class="lb" data-page="4.25" data-line="13" id="l4.25.13"></span>συνεπεφύκεσαν, ἐνεπόδιζον ἂν δήπου ταῖς ἀλλήλων κινήσεσιν,
<span class="lb" data-page="4.25" data-line="14" id="l4.25.14"></span>ἀντισπῶν ἀεὶ καὶ κατέχων ὁ ἡσυχάζων τὸν ἐνεργοῦντα.
<span class="lb" data-page="4.25" data-line="15" id="l4.25.15"></span>νυνὶ δ’ ἑκάτερος ἐν μέρει τὴν ἑαυτοῦ κίνησιν
<span class="lb" data-page="4.25" data-line="16" id="l4.25.16"></span>οἷός τέ ἐστι κινεῖσθαι μόνος, θατέρου κατὰ χώραν μένοντος.
<span class="lb" data-page="4.25" data-line="17" id="l4.25.17"></span>εἴπερ οὖν ἄμεινον ἦν διηρθρῶσθαι τοὺς πρώτους
<span class="lb" data-page="4.25" data-line="18" id="l4.25.18"></span>σπονδύλους ἀπ’ ἀλλήλων, πάντως δήπου καὶ τὸ μάλιστα ﻿
<span class="pb" data-page="4.26" id="p4.26"></span>
<span class="lb" data-page="4.26" data-line="1" id="l4.26.1"></span>πρέπον εἶδος αὐτοῖς τῆς διαρθρώσεως ἡ φύσις ἔδωκε. τί
<span class="lb" data-page="4.26" data-line="2" id="l4.26.2"></span>δὲ τὸ μάλιστα πρέπον ἐστίν; ἐμοὶ μὲν οὐδὲ μαινόμενος ἄν
<span class="lb" data-page="4.26" data-line="3" id="l4.26.3"></span>τις ἕτερον ἐρεῖν τοῦ νῦν ὄντος δοκεῖ. ταῖς γὰρ ἐπικειμέναις
<span class="lb" data-page="4.26" data-line="4" id="l4.26.4"></span>ἄνω τοῦ πρώτου σπονδύλου κοιλότησιν, αἷς ὑποδέχεται τὰς
<span class="lb" data-page="4.26" data-line="5" id="l4.26.5"></span>ἐξοχὰς τῆς κεφαλῆς, ἕτεραί τινες ἐκ τῶν κάτω μερῶν ὑπόκεινται
<span class="lb" data-page="4.26" data-line="6" id="l4.26.6"></span>παραπλήσιαι, τὰς κυρτότητας περιβεβληκυῖαι τοῦ
<span class="lb" data-page="4.26" data-line="7" id="l4.26.7"></span>δευτέρου σπονδύλου. καὶ διὰ ταύτας οὔθ’ ἡ τοῦ δευτέρου
<span class="lb" data-page="4.26" data-line="8" id="l4.26.8"></span>σύμφυσις πρὸς τὴν κεφαλὴν, ἧς ἔργον ἦν ἀνανεύειν τε καὶ
<span class="lb" data-page="4.26" data-line="9" id="l4.26.9"></span>ἐπινεύειν, ἐνοχλεῖταί τι πρὸς τοῦ πρώτου, καίτοι μεταξὺ τεταγμένη,
<span class="lb" data-page="4.26" data-line="10" id="l4.26.10"></span>οὔθ’ ἡ λοιπὴ τῶν κινήσεων, ἡ ἐπὶ τὰ πλάγια, διὰ τῆς
<span class="lb" data-page="4.26" data-line="11" id="l4.26.11"></span>πρὸς τὸν πρῶτον γινομένη διαρθρώσεως, ἐμποδίζεταί τι πρὸς
<span class="lb" data-page="4.26" data-line="12" id="l4.26.12"></span>τοῦ δευτέρου. τὸ μὲν δὴ γενέσθαι τῷ <span class="milestone ed1page" data-n="1.503" data-unit="ed1page" id="ed1page.1.503"></span>πρώτῳ σπονδύλῳ
<span class="lb" data-page="4.26" data-line="13" id="l4.26.13"></span>κοιλότητας ἑτέρας ἴσως οὐ θαυμαστὸν, οὐδὲ δύο μὲν ἐν τοῖς
<span class="lb" data-page="4.26" data-line="14" id="l4.26.14"></span>ἄνω τεθῆναι μέρεσιν αὐτοῦ, δύο δ’ ἐν τοῖς κάτω. τάχα δ’ ἄν
<span class="lb" data-page="4.26" data-line="15" id="l4.26.15"></span>τις οὐδὲ τὸ κατ’ ἑκάτερον αὐτὰς εἶναι μέρος, τὰς μὲν ἐκ τῶν
<span class="lb" data-page="4.26" data-line="16" id="l4.26.16"></span>δεξιῶν, τὰς δ’ ἐκ τῶν ἀριστερῶν, θαυμάσειε, καίτοι ταῦτα πάντα
<span class="lb" data-page="4.26" data-line="17" id="l4.26.17"></span>χρηστῶς ἐγένετο. τάχα δ’ ἂν οὐδ’ ὅτι τὸ μέγεθος ἀκριβῶς
<span class="pb" data-page="4.27" id="p4.27"></span>
<span class="lb" data-page="4.27" data-line="1" id="l4.27.1"></span>ἴσαι καὶ ταῖς ἐξοχαῖς εἰσιν αἱ κοιλότητες, οὐδὲ τοῦτό φησι
<span class="lb" data-page="4.27" data-line="2" id="l4.27.2"></span>τεχνικῶς ἔχειν· αὐτομάτως γὰρ αὐτὸ καὶ οὐ κατὰ πρόνοιάν
<span class="lb" data-page="4.27" data-line="3" id="l4.27.3"></span>τινα τοῦ δημιουργοῦ γεγονέναι. καὶ μέντοι μείζους μὲν
<span class="lb" data-page="4.27" data-line="4" id="l4.27.4"></span>εἴπερ ἦσαν, χαλαρὸν ἂν ἤδη που καὶ πλανῶδες ἀπέδειξαν
<span class="lb" data-page="4.27" data-line="5" id="l4.27.5"></span>τὸ ἄρθρον, ἐλάττους δ’ εἴπερ ἐγένοντο, δυσκίνητον ὑπό
<span class="lb" data-page="4.27" data-line="6" id="l4.27.6"></span>στενοχωρίας. ἀλλὰ καὶ τὸ διεστάναι μὲν ἀπ’ ἀλλήλων πλέω
<span class="lb" data-page="4.27" data-line="7" id="l4.27.7"></span>τὰς ἄνω κοιλότητας, ἐλάττω δὲ τὰς κάτω, καὶ τοσοῦτον
<span class="lb" data-page="4.27" data-line="8" id="l4.27.8"></span>ἀκριβῶς εἶναι τὸ διάστημα καθ’ ἑκατέραν, ὅσον καὶ ταῖς
<span class="lb" data-page="4.27" data-line="9" id="l4.27.9"></span>κυρτότησιν, ἃς ὑποδέχονται, καὶ τοῦτ’, εἰ βούλει, τύχης ἔργον
<span class="lb" data-page="4.27" data-line="10" id="l4.27.10"></span>ἔστω· τὸ μέντοι τὰς μὲν ἔσωθεν ὀφρῦς τῶν κοιλοτήτων
<span class="lb" data-page="4.27" data-line="11" id="l4.27.11"></span>ὑψηλοτέρας τε ἅμα καὶ πρὸς τὴν ἔσω χώραν ἐπεστραμμένας
<span class="lb" data-page="4.27" data-line="12" id="l4.27.12"></span>γενέσθαι, τὰς δ’ ἔσωθεν ταπεινὰς καὶ οἷον ἔκρουν
<span class="lb" data-page="4.27" data-line="13" id="l4.27.13"></span>τινὰ πρὸς τὴν ἐντὸς ἐχούσας εὐρυχωρίαν, ἐγὼ μὲν οὐκέτ’
<span class="lb" data-page="4.27" data-line="14" id="l4.27.14"></span>ἂν τοῦτο συγχωρήσαιμι θαυμαστῶς οὕτως κατά τινα τύχην
<span class="lb" data-page="4.27" data-line="15" id="l4.27.15"></span>ἀπειργάσθαι. δῆλον γάρ ἐστιν, ὡς ἡ προνοουμένη τῆς διαπλάσεως
<span class="lb" data-page="4.27" data-line="16" id="l4.27.16"></span>τῶν μορίων φύσις ὑπὲρ τοῦ τὰς ἐμβαινούσας αὐταῖς
<span class="lb" data-page="4.27" data-line="17" id="l4.27.17"></span>κυρτότητας ἐν ταῖς σφοδροτέραις κινήσεσιν, εἰ καὶ
<span class="lb" data-page="4.27" data-line="18" id="l4.27.18"></span>παραλλάττοιέν ποτε βραχύ τι, μὴ πρὸς τοὐκτὸς ὑποχωρεῖν,
<span class="pb" data-page="4.28" id="p4.28"></span>
<span class="lb" data-page="4.28" data-line="1" id="l4.28.1"></span>ἀλλ’ ἵνα περ ἀσφαλέστατόν ἐστι τῇ συμπάσῃ διαρθρώσει,
<span class="lb" data-page="4.28" data-line="2" id="l4.28.2"></span>διὰ τοῦτ’ ἐπετεχνήσατο τὴν τοιαύτην ἰδέαν ταῖς κοιλότησιν.
<span class="lb" data-page="4.28" data-line="3" id="l4.28.3"></span>ἀλλὰ καὶ τὰ περὶ τὴν ἀπόφυσιν τὴν κατὰ τὸν ὀδόντα
<span class="lb" data-page="4.28" data-line="4" id="l4.28.4"></span>καὶ τὴν ὑποδεχομένην<span class="milestone ed2page" data-n="4.596" data-unit="ed2page" id="ed2page.4.596"></span> αὐτὸν χώραν τοῦ πρώτου σπονδύλου
<span class="lb" data-page="4.28" data-line="5" id="l4.28.5"></span>πῶς ἄν τις ὑπονοήσειεν αὐτομάτως γεγονέναι; εἰ δ’
<span class="lb" data-page="4.28" data-line="6" id="l4.28.6"></span>ἄρα καὶ ταῦτα, τό γε τῶν συνδέσμων, τοῦ τε τὸ πέρας τῆς
<span class="lb" data-page="4.28" data-line="7" id="l4.28.7"></span>ἀνάντους ἀποφύσεως συνάπτοντος τῇ κεφαλῇ καὶ τοῦ σφίγγοντός
<span class="lb" data-page="4.28" data-line="8" id="l4.28.8"></span>τε ἅμα τὸν ὀδόντα καὶ σκέποντος τὸν νωτιαῖον,
<span class="lb" data-page="4.28" data-line="9" id="l4.28.9"></span>ἡγοῦμαι μηδένα σωφρονοῦντα τύχης ἔργον, οὐ τέχνης, εἶναι
<span class="lb" data-page="4.28" data-line="10" id="l4.28.10"></span>νομίζειν. τὸ γὰρ δὴ, τεττάρων καὶ εἴκοσιν ὄντων σπονδύλων
<span class="lb" data-page="4.28" data-line="11" id="l4.28.11"></span>τῆς ὅλης ῥάχεως, μήτ’ ἐν ἄλλῳ τινὶ τοιούτους γενέσθαι
<span class="lb" data-page="4.28" data-line="12" id="l4.28.12"></span>συνδέσμους, ἀλλὰ μηδ’ ἐν τούτῳ καθ’ ἕτερόν τι χωρίον,
<span class="lb" data-page="4.28" data-line="13" id="l4.28.13"></span>ἢ τὸ χρῇζον μόριον, οὐκ ἂν, οἶμαι, τὶς τολμήσειεν ἐρεῖν
<span class="lb" data-page="4.28" data-line="14" id="l4.28.14"></span>αὐτομάτως γεγονέναι. τί δὲ τὰ τῶν ἀποφύσεών τε τῶν κατὰ
<span class="lb" data-page="4.28" data-line="15" id="l4.28.15"></span>τοὺς σπονδύλους ἅπαντας καὶ τὰ τῶν τρημάτων; ἐμοὶ μὲν
<span class="lb" data-page="4.28" data-line="16" id="l4.28.16"></span>γὰρ μὴ ὅτι καὶ ταῦτα τέχνης μόνον, ἀλλὰ καὶ θαυμαστῆς
<span class="lb" data-page="4.28" data-line="17" id="l4.28.17"></span>τινος ἔχεσθαι δοκεῖ προνοίας. οὐ μὴν ἤδη γέ πω περὶ αὐτῶν
<span class="lb" data-page="4.28" data-line="18" id="l4.28.18"></span>ἐξηγεῖσθαι καιρός· οὐ γὰρ ἁπλῶς περὶ ῥάχεως καὶ
<span class="pb" data-page="4.29" id="p4.29"></span>
<span class="lb" data-page="4.29" data-line="1" id="l4.29.1"></span>σπονδύλων ἐνεχείρησα λέγειν, ἀλλὰ τῆς κεφαλῆς κινήσεις
<span class="lb" data-page="4.29" data-line="2" id="l4.29.2"></span>διδάσκειν. ἐῤῥέθησαν δ’ αὗται διὰ τῶν πρὸς τὸν πρῶτον
<span class="lb" data-page="4.29" data-line="3" id="l4.29.3"></span>καὶ δεύτερον διαρθρώσεων γιγνόμεναι. ταύτας οὖν χρὴ μόνας
<span class="lb" data-page="4.29" data-line="4" id="l4.29.4"></span>ἐξηγεῖσθαι, νυνὶ δ’, εἴ τι σοφίας ἐστὶ μείζονος ἐπίδειγμα
<span class="lb" data-page="4.29" data-line="5" id="l4.29.5"></span>περὶ τὴν ὅλην κατασκευὴν ἢ τούτων τῶν σπονδύλων, ἢ
<span class="lb" data-page="4.29" data-line="6" id="l4.29.6"></span>καὶ ξυμπάσης τῆς ῥάχεως, εἰς τὸν ἑξῆς λόγον
<span class="lb" data-page="4.29" data-line="7" id="l4.29.7"></span>ἀναβάλλεσθαι.
</p>
          </article>

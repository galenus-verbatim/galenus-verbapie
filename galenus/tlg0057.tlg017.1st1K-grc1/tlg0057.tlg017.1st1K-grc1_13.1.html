<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:13.1">
<span class="pb page1" data-page="4.72" id="p4.72"></span>
<span class="milestone ed1page page1" data-n="1.509" data-unit="ed1page" id="ed1page.1.509"></span>
<span class="milestone ed2page page1" data-n="4.609" data-unit="ed2page" id="ed2page.4.609"></span>
            <h2>ΓΑΛΗΝΟΥ ΠΕΡΙ ΧΡΕΙΑΣ ΤΩΝ ΕΝ
<br></br>ΑΝΘΡΩΠΟΥ ΣΩΜΑΤΙ ΜΟΡΙΩΝ
<br></br>ΛΟΓΟΣ Ν.
</h2>
            <p>
<span class="lb" data-page="4.72" data-line="1" id="l4.72.1"></span>Διαιρουμένης δὲ τῆς ὄπισθεν χώρας τῶν
<span class="lb" data-page="4.72" data-line="2" id="l4.72.2"></span>σπονδύλων εἰς τρεῖς μοίρας, τήν τ’ ἀκριβῶς ὄπισθεν, ἵνα
<span class="lb" data-page="4.72" data-line="3" id="l4.72.3"></span>πέρ ἐστιν ἡ ἄκανθα, καὶ δύο τὰς ἐφ’ ἑκάτερα ταύτης, ἃς
<span class="lb" data-page="4.72" data-line="4" id="l4.72.4"></span>ὁρίζουσιν αἱ ῥίζαι τῶν ἐγκαρσίων ἐκφύσεων, ὅτι μὲν ἐπὶ
<span class="lb" data-page="4.72" data-line="5" id="l4.72.5"></span>τῆς ἀκριβῶς μέσης οὐ μόνον οὐκ ἦν ἄμεινον, ἀλλ’ οὐδὲ
<span class="lb" data-page="4.72" data-line="6" id="l4.72.6"></span>δυνατὸν τὰς διαρθρώσεις αὐτῶν ἐργάσασθαι, φθανούσης γε
<span class="lb" data-page="4.72" data-line="7" id="l4.72.7"></span>δὴ τῆς ἀκάνθης αὐτὴν κατειληφέναι, πρόδηλον παντί.
<span class="lb" data-page="4.72" data-line="8" id="l4.72.8"></span>λοιπῶν δ’ οὐσῶν δυοῖν χωρῶν, κατὰ μὲν τὴν ἑτέραν αὐτῶν
<span class="pb" data-page="4.73" id="p4.73"></span>
<span class="lb" data-page="4.73" data-line="1" id="l4.73.1"></span>εἰ οἱ σπόνδυλοι πρὸς ἀλλήλους διηρθροῦντο, κατὰ δὲ τὴν
<span class="lb" data-page="4.73" data-line="2" id="l4.73.2"></span>ἑτέραν ἀσφαλῶς ξυνεδοῦντο, πρῶτον μὲν ἂν ἐπελέληστο τῆς
<span class="lb" data-page="4.73" data-line="3" id="l4.73.3"></span>δικαιοσύνης ἡ φύσις, ὁμοίαις χώραις ἄνισα νείμασα, δεύτερον
<span class="lb" data-page="4.73" data-line="4" id="l4.73.4"></span>δ’ ἂν καὶ τὴν ῥάχιν αὐτὴν ὅλην ἑτερόῤῥοπον ἀπειργάσατο,
<span class="lb" data-page="4.73" data-line="5" id="l4.73.5"></span>καὶ τρίτον ἐπὶ τοῖσδε τῶν ἐνυπαρχουσῶν αὐτῇ κινήσεων
<span class="lb" data-page="4.73" data-line="6" id="l4.73.6"></span>ἐκώλυσεν ἂν ἐξ ἀνάγκης καὶ διέφθειρε τὸ ἥμισυ
<span class="lb" data-page="4.73" data-line="7" id="l4.73.7"></span>μέρος. οὔτε γὰρ ἑκατέρωσε περιάγειν αὐτὴν ὁμοίως ἂν ἠδυνάμεθα,
<span class="lb" data-page="4.73" data-line="8" id="l4.73.8"></span>χωλὴν κατὰ θάτερα γεγενημένην· ἐπικυπτόντων
<span class="lb" data-page="4.73" data-line="9" id="l4.73.9"></span>δὲ τῶν σπονδύλων τὸ ἀδιάρθρωτον αὐτῆς μέρος, ἀδυνατοῦν
<span class="lb" data-page="4.73" data-line="10" id="l4.73.10"></span>ἕπεσθαι τῷ διηρθρωμένῳ, καὶ τὴν ἐκείνου κίνησιν ἔβλαπτεν
<span class="lb" data-page="4.73" data-line="11" id="l4.73.11"></span>ἂν, ὥστε ταύτῃ γε οὐ τὸ ἥμισυ μόνον, ἀλλ’ ὀλίγου δεῖν
<span class="lb" data-page="4.73" data-line="12" id="l4.73.12"></span>ἅπασαν ἀπόλλυσθαι τὴν ἐνέργειαν. αὗται μὲν αἱ χρεῖαι
<span class="lb" data-page="4.73" data-line="13" id="l4.73.13"></span>τοῦ καθ’ ἑκατέραν τὴν ὄπισθεν χώραν διαρθρωθῆναι πρὸς
<span class="lb" data-page="4.73" data-line="14" id="l4.73.14"></span>ἀλλήλους ἅπαντας τοὺς σπονδύλους.
</p>
          </article>

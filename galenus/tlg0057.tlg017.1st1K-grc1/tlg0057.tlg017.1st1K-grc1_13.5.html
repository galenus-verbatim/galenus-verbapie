<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:13.5">
<span class="pb page1" data-page="4.97" id="p4.97"></span>
<span class="milestone ed1page page1" data-n="1.513" data-unit="ed1page" id="ed1page.1.513"></span>
<span class="milestone ed2page page1" data-n="4.618" data-unit="ed2page" id="ed2page.4.618"></span>
            <p>
<span class="lb" data-page="4.97" data-line="1" id="l4.97.1"></span>Ἆρ’ οὖν ἅπαντα μὲν ταῦτα καλῶς ἡ φύσις
<span class="lb" data-page="4.97" data-line="2" id="l4.97.2"></span>ἐδημιούργησεν, ἑκάτερον δὲ τῶν ἐκπιπτόντων νεύρων εἰς ἃ
<span class="lb" data-page="4.97" data-line="3" id="l4.97.3"></span>μὴ χρὴ μόρια διέσπειρεν, ἢ κᾀν τούτῳ θαυμάζειν αὐτὴν
<span class="lb" data-page="4.97" data-line="4" id="l4.97.4"></span>προσῆκεν, εἰς τοὺς ἐπικειμένους τε καὶ παρακειμένους τῷ
<span class="lb" data-page="4.97" data-line="5" id="l4.97.5"></span>σπονδύλῳ μῦς διανείμασαν ἀμφότερα; κινεῖσθαι γὰρ αὐτοὺς
<span class="lb" data-page="4.97" data-line="6" id="l4.97.6"></span>δεομένους εὔλογον ἦν ἐκ τῶν πλησιαζόντων μερῶν τοῦ νωτιαίου
<span class="lb" data-page="4.97" data-line="7" id="l4.97.7"></span>δέχεσθαι νεῦρον. τί δὲ τοὺς ἄλλους ἅπαντας μῦς
<span class="lb" data-page="4.97" data-line="8" id="l4.97.8"></span>τοὺς περικειμένους τῷ τραχήλῳ, τοὺς κινοῦντας τὴν κεφαλὴν,
<span class="lb" data-page="4.97" data-line="9" id="l4.97.9"></span>οὐχὶ καὶ αὐτοὺς μέντοι βέλτιον ἦν αὐτόθεν ποθὲν ἐκ
<span class="lb" data-page="4.97" data-line="10" id="l4.97.10"></span>τοῦ κατὰ τὸν τράχηλον νωτιαίου τὰς ἀρχὰς τῶν νεύρων
<span class="lb" data-page="4.97" data-line="11" id="l4.97.11"></span>λαμβάνειν; καὶ τοίνυν ἐπειδὴ, τῆς πρώτης συζυγίας λεπτῆς
<span class="lb" data-page="4.97" data-line="12" id="l4.97.12"></span>ὑπαρχούσης, ἀδύνατον ἦν ἀπονεῖμαί τινα τῇ κεφαλῇ μοῖραν,
<span class="lb" data-page="4.97" data-line="13" id="l4.97.13"></span>ἐκ τῆς δευτέρας ἐργάζεται τοῦτο, καὶ διεκπίπτει γε τῶν
<span class="lb" data-page="4.97" data-line="14" id="l4.97.14"></span>ἐπικειμένων μυῶν ἑκάτερον τῶν νεύρων. λοξὸν μὲν πρῶτον
<span class="lb" data-page="4.97" data-line="15" id="l4.97.15"></span>εἰς τοὐπίσω τε ἅμα καὶ ἄνω, λοξὸν δ’ αὖθις ἐκ
<span class="lb" data-page="4.97" data-line="16" id="l4.97.16"></span>τῶνδε πρός τε τὸ πρόσω καὶ ἄνω προερχόμενον εἰς
<span class="lb" data-page="4.97" data-line="17" id="l4.97.17"></span>ἅπαν οὕτω διασπείρεται τῆς κεφαλῆς τά τε περὶ τὰ ὦτα
<span class="lb" data-page="4.97" data-line="18" id="l4.97.18"></span>μόρια καὶ τὰ ὄπισθεν ἄχρι τῆς κορυφῆς τε καὶ τῆς
<span class="pb" data-page="4.98" id="p4.98"></span>
<span class="lb" data-page="4.98" data-line="1" id="l4.98.1"></span>ἀρχῆς τοῦ βρέγματος· καὶ λεχθήσεταί γε περὶ αὐτῶν αὖθις
<span class="lb" data-page="4.98" data-line="2" id="l4.98.2"></span>ἐν τῇ τῶν νεύρων ἐξηγήσει κατὰ τὸν ἑκκαιδέκατον λόγον.
<span class="lb" data-page="4.98" data-line="3" id="l4.98.3"></span>ὅσον δ’ ὑπόλοιπον ἔμεινε κάτω τῆς δευτέρας συζυγίας τῶν
<span class="lb" data-page="4.98" data-line="4" id="l4.98.4"></span>νεύρων, εἰς τοὺς πλησίον ἅπαντας ἐνεμήθη μῦς, ἀφ’ ὧν αἱ
<span class="lb" data-page="4.98" data-line="5" id="l4.98.5"></span>τῶν πρώτων σπονδύλων πρὸς ἀλλήλους τε καὶ τὴν κεφαλὴν
<span class="lb" data-page="4.98" data-line="6" id="l4.98.6"></span>γίνονται κινήσεις. ἔστι δ’ ἡ τῶν νεύρων τούτων ἔκφυσις
<span class="lb" data-page="4.98" data-line="7" id="l4.98.7"></span>οὔτ’ ἐκ τῶν πλαγίων τρημάτων, ὥσπερ ἐπί τε τῆς τρίτης
<span class="lb" data-page="4.98" data-line="8" id="l4.98.8"></span>συζυγίας καὶ τῆς μετ’ αὐτὴν, οὔτ’ αὐτοῦ διατιτραμένου
<span class="lb" data-page="4.98" data-line="9" id="l4.98.9"></span>τοῦ δευτέρου σπονδύλου, καθάπερ ὁ πρῶτος. ἐκ μὲν γὰρ
<span class="lb" data-page="4.98" data-line="10" id="l4.98.10"></span>τῶν πλαγίων ἀδύνατον ἦν διὰ τὴν ἐπὶ τοῦ πρώτου λελεγμένην
<span class="lb" data-page="4.98" data-line="11" id="l4.98.11"></span>αἰτίαν· ἐπ’ ἄλλου δ’ οὐκέτ’ οὐδενὸς αὐτοῦ μέρους ἐνεχώρει
<span class="lb" data-page="4.98" data-line="12" id="l4.98.12"></span>γενέσθαι, περιβεβληκότος αὐτὸν τοῦ πρώτου σπονδύλου.
<span class="lb" data-page="4.98" data-line="13" id="l4.98.13"></span>καθ’ ὃ τοίνυν ἦν μόνον δυνατὸν, ἑκατέρωθεν τῆς
<span class="lb" data-page="4.98" data-line="14" id="l4.98.14"></span>ἀκάνθης ἐγένετο, χώραν τινὰ τῆς φύσεως ἐργασαμένης ἐνταῦθα
<span class="lb" data-page="4.98" data-line="15" id="l4.98.15"></span>μεταξὺ τοῦ πρώτου καὶ δευτέρου σπονδύλου, δι’
<span class="lb" data-page="4.98" data-line="16" id="l4.98.16"></span>ἧς ἡ δευτέρα συζυγία τῶν νεύρων ἐξέρχεται, μηδὲν ἐκ τῆς
<span class="lb" data-page="4.98" data-line="17" id="l4.98.17"></span>κινήσεως αὐτῶν βλαπτομένη. ἡ δὲ δὴ τρίτη συζυγία τῶν
<span class="lb" data-page="4.98" data-line="18" id="l4.98.18"></span>ἀπὸ τοῦ νωτιαίου νεύρων ἐκ τοῦ κοινοῦ τρήματος ἀνίσχει τοῦ
<span class="pb" data-page="4.99" id="p4.99"></span>
<span class="lb" data-page="4.99" data-line="1" id="l4.99.1"></span>δευτέρου καὶ τρίτου σπονδύλου, διανεμομένη τοῖς τε τὰς
<span class="lb" data-page="4.99" data-line="2" id="l4.99.2"></span>γνάθους κινοῦσι μυσὶ καὶ τοῖς ἀνανεύουσιν ὅλον τὸν τράχηλον
<span class="lb" data-page="4.99" data-line="3" id="l4.99.3"></span>ὀπίσω μετὰ τῆς συμπάσης κεφαλῆς. ἐπιμίγνυται δ’
<span class="lb" data-page="4.99" data-line="4" id="l4.99.4"></span>αὐτῆς τὸ πρόσω φερόμενον μέρος ἀμφοτέραις ταῖς συζυγίαις,
<span class="lb" data-page="4.99" data-line="5" id="l4.99.5"></span>τῇ τε πρόσθεν εἰρημένῃ τῇ δευτέρᾳ καὶ τῇ μελλούσῃ λεχθήσεσθαι
<span class="lb" data-page="4.99" data-line="6" id="l4.99.6"></span>τῇ τετάρτῃ. καὶ τήν γ’ ἀκριβῆ νομὴν, ἣν ἐν τοῖς
<span class="lb" data-page="4.99" data-line="7" id="l4.99.7"></span>πρόσω τοῦ τραχήλου μέρεσιν ἡ σύζευξις αὐτῶν <span class="milestone ed2page" data-n="4.619" data-unit="ed2page" id="ed2page.4.619"></span>ἴσχει,
<span class="lb" data-page="4.99" data-line="8" id="l4.99.8"></span>κατὰ τὸν ἑκκαιδέκατον ἐξηγήσομαι λόγον. ἐν δὲ τῷ παρόντι
<span class="lb" data-page="4.99" data-line="9" id="l4.99.9"></span>χρὴ γινώσκειν τοσοῦτον, ὡς ἡ τρίτη καὶ τετάρτη συζυγία
<span class="lb" data-page="4.99" data-line="10" id="l4.99.10"></span>τοῖς τε κοινοῖς τοῦ τραχήλου καὶ κεφαλῆς μυσὶν αὐτὴ
<span class="lb" data-page="4.99" data-line="11" id="l4.99.11"></span>χορηγεῖ τὰ νεῦρα, καὶ τοῖς τὰς γνάθους κινοῦσι, ὥσπερ γε
<span class="lb" data-page="4.99" data-line="12" id="l4.99.12"></span>καὶ τοῖς ὀπίσω τῶν ὤτων ἅπασι μέρεσιν. ἡ δ’ ἐφεξῆς τῶν
<span class="lb" data-page="4.99" data-line="13" id="l4.99.13"></span>εἰρημένων τεττάρων συζυγιῶν ἡ πέμπτη τὴν μὲν ἔκφυσιν
<span class="lb" data-page="4.99" data-line="14" id="l4.99.14"></span>ἔχει, καθ’ ὃ συμβάλλει ὁ τέταρτος σπόνδυλος τῷ πέμπτῳ,
<span class="lb" data-page="4.99" data-line="15" id="l4.99.15"></span>διανέμεται δ’ εὐθὺς ἀνίσχουσα ταῖς προειρημέναις
<span class="lb" data-page="4.99" data-line="16" id="l4.99.16"></span>ὁμοίως. τὸ μὲν γάρ τι μέρος αὐτῆς ὀπίσω φέρεται διὰ
<span class="lb" data-page="4.99" data-line="17" id="l4.99.17"></span>βάθους εἰς τοὺς κοινοὺς τραχήλου τε καὶ κεφαλῆς μῦς, ἕτερον
<span class="lb" data-page="4.99" data-line="18" id="l4.99.18"></span>δὲ πρόσω πρός τε τοὺς τὰς γνάθους<span class="milestone ed1page" data-n="1.514" data-unit="ed1page" id="ed1page.1.514"></span> κινοῦντας
<span class="pb" data-page="4.100" id="p4.100"></span>
<span class="lb" data-page="4.100" data-line="1" id="l4.100.1"></span>καὶ τὴν κεφαλὴν ἐπινεύοντας· ἄλλο δὲ τρίτον ἐν μέσῳ τῶν
<span class="lb" data-page="4.100" data-line="2" id="l4.100.2"></span>εἰρημένων ἐστὶ μορίων αὐτῆς, ἐπὶ τὸ τῆς ὠμοπλάτης ὑψηλὸν
<span class="lb" data-page="4.100" data-line="3" id="l4.100.3"></span>ἀνατεινόμενον. ἀλλὰ τοῦτο μὲν τοῖς ταύτῃ μυσὶν ἅμα τῷ
<span class="lb" data-page="4.100" data-line="4" id="l4.100.4"></span>περικειμένῳ διανέμεται δέρματι, καθάπερ γε καὶ τῶν προειρημένων
<span class="lb" data-page="4.100" data-line="5" id="l4.100.5"></span>ἕκαστον ἀποφύει τι καὶ πρὸς τὸ δέρμα. κατὰ δὲ
<span class="lb" data-page="4.100" data-line="6" id="l4.100.6"></span>τὴν ῥίζαν τῶν νεύρων ἐπιμίγνυταί τι μέρος αὐτῆς ἑκατέρῳ
<span class="lb" data-page="4.100" data-line="7" id="l4.100.7"></span>τῶν πλησίον συζυγιῶν ἕκτῃ καὶ τετάρτῃ, καὶ τό γε καταβαῖνον
<span class="lb" data-page="4.100" data-line="8" id="l4.100.8"></span>ἀπὸ τῆς τετάρτης εἰς αὐτὴν, ἰσχνὸν ὂν, ἐκείνῳ μάλιστα
<span class="lb" data-page="4.100" data-line="9" id="l4.100.9"></span>φαίνεται μιγνύμενον αὐτῆς τῷ μέρει, καθ’ ὃ τὴν μεγίστην
<span class="lb" data-page="4.100" data-line="10" id="l4.100.10"></span>μοῖραν ἐκ τῶν ταύτης σπονδύλων ἀθροιζομένην ἴσχει
<span class="lb" data-page="4.100" data-line="11" id="l4.100.11"></span>τὸ τοῦ διαφράγματος νεῦρον, ἓν ἑκατέρωθεν καὶ τοῦτο τῶν
<span class="lb" data-page="4.100" data-line="12" id="l4.100.12"></span>διαφραττόντων ὑμένων τὸν θώρακα φερόμενον κάτω. τῆς
<span class="lb" data-page="4.100" data-line="13" id="l4.100.13"></span>δὲ ἕκτης συζυγίας ἐφεξῆς τῇδε μετὰ τῶν πέντε σπονδύλων
<span class="lb" data-page="4.100" data-line="14" id="l4.100.14"></span>ἐκπιπτούσης ἐπιμιξία μεγάλη γίνεται πρὸς τὰς περιεχούσας
<span class="lb" data-page="4.100" data-line="15" id="l4.100.15"></span>ἀμφοτέρας, ἀλλὰ τό γε πλεῖστον μέρος αὐτῆς ἀποτείνεται
<span class="lb" data-page="4.100" data-line="16" id="l4.100.16"></span>πρὸς τὰ σιμὰ τῶν ὠμοπλατῶν. αὔξει δέ πως ἐκ τῶν πρόσω
<span class="lb" data-page="4.100" data-line="17" id="l4.100.17"></span>μερῶν καὶ τὸ τοῦ διαφράγματος νεῦρον, ὥσπερ καὶ τοῖς ἄλλοις
<span class="lb" data-page="4.100" data-line="18" id="l4.100.18"></span>ἅπασι τοῖς τῇδε σπονδύλοις ἀποφύσεις τινὰς πέμπει σμικρὰς
<span class="pb" data-page="4.101" id="p4.101"></span>
<span class="lb" data-page="4.101" data-line="1" id="l4.101.1"></span>ὁμοίως ταῖς ἄλλαις συζυγίαις τῶν νεύρων τῶν κατὰ τὸν τράχηλον,
<span class="lb" data-page="4.101" data-line="2" id="l4.101.2"></span>ὧν τὴν κατὰ μέρος ἅπασαν νομὴν ἐν τῷ τῶν νεύρων ἰδίῳ
<span class="lb" data-page="4.101" data-line="3" id="l4.101.3"></span>λόγῳ δηλώσω. κατὰ δὲ τὸν ἐνεστῶτα τόνδε τὸ κεφάλαιον αὐτὸ
<span class="lb" data-page="4.101" data-line="4" id="l4.101.4"></span>μόνον ἑκάστης τῶν συζυγιῶν διηγήσασθαι προὐθέμην, οἷον
<span class="lb" data-page="4.101" data-line="5" id="l4.101.5"></span>καὶ ὅτι τῆς ἑβδόμης ἀνισχούσης μετὰ τὸν ἕκτον σπόνδυλον
<span class="lb" data-page="4.101" data-line="6" id="l4.101.6"></span>ἐκ τοῦ κοινοῦ τρήματος αὐτῷ πρὸς τὸν ἕβδομον ἐπιμιξία
<span class="lb" data-page="4.101" data-line="7" id="l4.101.7"></span>μεγάλη γίνεται πρὸς ἀμφοτέρας τὰς περιεχούσας συζυγίας,
<span class="lb" data-page="4.101" data-line="8" id="l4.101.8"></span>ἀποτείνουσα τὸ πλεῖστον αὐτῆς ἐπὶ τὸν βραχίονα, καθάπερ
<span class="lb" data-page="4.101" data-line="9" id="l4.101.9"></span>γε καὶ τῆς ὀγδόης συζυγίας ἐκφυομένης τοῦ νωτιαίου μετὰ
<span class="lb" data-page="4.101" data-line="10" id="l4.101.10"></span>τὸν ἕβδομον σπόνδυλον εἰς τὸν πῆχυν ἥκει τὸ πλεῖστον,
<span class="lb" data-page="4.101" data-line="11" id="l4.101.11"></span>ἀναμιγνυμένης καὶ τῆσδε καὶ διαπλεκομένης ταῖς περιεχούσαις.
<span class="lb" data-page="4.101" data-line="12" id="l4.101.12"></span>οὕτω δὲ καὶ τῆς μετὰ τὸν ὄγδοον ἀναμιγνυμένης τῇ
<span class="lb" data-page="4.101" data-line="13" id="l4.101.13"></span>πρὸ αὐτῆς μέρος οὐκ ὀλίγον κατ’ ἄκρας ἔρχεται τὰς χεῖρας.
<span class="lb" data-page="4.101" data-line="14" id="l4.101.14"></span>ἔστι δὲ ταῦτα τὰ νεῦρα κατὰ τὸ πρῶτον μεσοπλεύριον
<span class="lb" data-page="4.101" data-line="15" id="l4.101.15"></span>ἐλαχίστην ἔχοντα χώραν, ὡς ἂν καὶ τῶν πλευρῶν τῶν
<span class="lb" data-page="4.101" data-line="16" id="l4.101.16"></span>πρώτων μικροτάτων οὐσῶν. καὶ διὰ τοῦτό γε μετὰ τὸν ἕβδομον
<span class="lb" data-page="4.101" data-line="17" id="l4.101.17"></span>σπόνδυλον ἡ φύσις ἀπήρξατο διαπλάττειν τὸν θώρακα, ﻿
<span class="pb" data-page="4.102" id="p4.102"></span>
<span class="lb" data-page="4.102" data-line="1" id="l4.102.1"></span>καίτοι μηδέπω τῶν χειρῶν ἐχουσῶν τὸ σύμπαν, ὅτι τῇ μετὰ
<span class="lb" data-page="4.102" data-line="2" id="l4.102.2"></span>τὸν ὄγδοον συζυγίᾳ δυνατὸν ἦν αὐτῇ πρὸς ἄμφω χρήσασθαι,
<span class="lb" data-page="4.102" data-line="3" id="l4.102.3"></span>τό τε πρῶτον μεσοπλεύριον καὶ τὴν χεῖρα. καὶ μὲν
<span class="lb" data-page="4.102" data-line="4" id="l4.102.4"></span>δὴ καὶ τῷ διαφράγματι τὰ νεῦρα θαυμαστῶς πάνυ κατήγαγεν
<span class="lb" data-page="4.102" data-line="5" id="l4.102.5"></span>ἐκ τοῦ κατὰ τὸν τράχηλον νωτιαίου, καὶ τοῖς γε μεσοπλευρίοις
<span class="lb" data-page="4.102" data-line="6" id="l4.102.6"></span>μυσὶν ἐκ τῶν ψαυόντων ἑκάστου σπονδύλων
<span class="lb" data-page="4.102" data-line="7" id="l4.102.7"></span>ἄγουσα. διαφερόντως γὰρ ἔχει ταῖς φρεσὶ πρὸς τοὺς ἄλλους
<span class="lb" data-page="4.102" data-line="8" id="l4.102.8"></span>ἅπαντας μῦς, οὐ κατὰ τὸ σχῆμα μόνον, ἀλλὰ καὶ τὴν θέσιν
<span class="lb" data-page="4.102" data-line="9" id="l4.102.9"></span>καὶ τὴν ἐνέργειαν· κυκλοτερὲς μὲν γὰρ αὐτῶν τὸ σχῆμα,
<span class="lb" data-page="4.102" data-line="10" id="l4.102.10"></span>λοξὴ δὲ ἡ θέσις, ἐν μὲν τοῖς πρόσω καὶ ἄνω μέρεσι πρὸς
<span class="lb" data-page="4.102" data-line="11" id="l4.102.11"></span>τὸ στέρνον ἀνήκουσα, τοὐντεῦθεν δ’ ἀεὶ πρός τε τοὐπίσω
<span class="lb" data-page="4.102" data-line="12" id="l4.102.12"></span>καὶ κάτω φερομένη, μέχρι τοῦ ψαῦσαι τῆς ῥάχεως, ᾗ καὶ
<span class="lb" data-page="4.102" data-line="13" id="l4.102.13"></span>συμφύεται τὸ διάφραγμα κατ’ ὀσφύν. ἡ κεφαλὴ δὲ, ἐφ’ ἣν
<span class="lb" data-page="4.102" data-line="14" id="l4.102.14"></span>ἀναρτῶνται τοῖς μυσὶν ἅπασιν αἱ ἶνες, <span class="milestone ed2page" data-n="4.620" data-unit="ed2page" id="ed2page.4.620"></span>οὐχ, ὡς ἂν
<span class="lb" data-page="4.102" data-line="15" id="l4.102.15"></span>οἰηθείη τις, ἐν τοῖς κατὰ τὸ στέρνον ὑπάρχει χωρίοις, ὥσπερ
<span class="lb" data-page="4.102" data-line="16" id="l4.102.16"></span>οὐδ’ ἐν τοῖς κατ’ ὀσφὺν, ἀλλ’ ἐν τῷ παντὸς τοῦ διαφράγματος
<span class="lb" data-page="4.102" data-line="17" id="l4.102.17"></span>μεταξὺ τῷ νευρώδει. καὶ τοίνυν εἰς τοῦτο καθήκειν τὰ
<span class="lb" data-page="4.102" data-line="18" id="l4.102.18"></span>νεῦρα τὰ κινοῦντα αὐτὰς ἐξ ὑψηλοῦ τινος ἀναγκαῖον ἦν,
<span class="pb" data-page="4.103" id="p4.103"></span>
<span class="lb" data-page="4.103" data-line="1" id="l4.103.1"></span>ἵν’ εἰς ἅπαν μέρος ἰσόῤῥοπον ἐκτείνῃ τὴν ἐνέργειαν. οὕτω
<span class="lb" data-page="4.103" data-line="2" id="l4.103.2"></span>γὰρ ἔχοντος τοῦ διαφράγματος, ὡς ἔχει νῦν, ἀναγκαῖον ἦν
<span class="lb" data-page="4.103" data-line="3" id="l4.103.3"></span>ἤτοι τὸ μέσον αὐτοῦ τὴν κεφαλὴν ἔχειν τοῦ μυὸς, ἢ τά
<span class="lb" data-page="4.103" data-line="4" id="l4.103.4"></span>ἀντικείμενα τῷδε τὸν περιγράφοντα κύκλον ὅλον αὐτοῦ, καθ’
<span class="lb" data-page="4.103" data-line="5" id="l4.103.5"></span>ὃ συμφύεται τοῖς πέριξ. ἀλλ’ εἴπερ ἕνεκα τοῦ κινῆσαι τὸν
<span class="lb" data-page="4.103" data-line="6" id="l4.103.6"></span>θώρακα γέγονεν, ἀναγκαῖον ἦν ἔσχατα μὲν αὐτοῦ, καθ’ ἃ
<span class="lb" data-page="4.103" data-line="7" id="l4.103.7"></span>συμφύεται πρὸς αὐτὸν, γενέσθαι, τὴν κεφαλὴν δ’ ἀντιτετάχθαι
<span class="lb" data-page="4.103" data-line="8" id="l4.103.8"></span>πᾶσιν, οὐκέτ’ οὐδ’ ἄλλην οὐδεμίαν ἔχουσα ἐπιτηδειοτέραν
<span class="lb" data-page="4.103" data-line="9" id="l4.103.9"></span>χώραν τοῦ μέσου τῶν φρενῶν, εἰς ὃ φαίνεται τὸ
<span class="lb" data-page="4.103" data-line="10" id="l4.103.10"></span>ζεῦγος τῶν νεύρων καθῆκον. εἰ δ’ ἐξ ἐκείνων τῶν μερῶν
<span class="lb" data-page="4.103" data-line="11" id="l4.103.11"></span>ἐνεφύετο τῷ διαφράγματι τὰ νεῦρα, καθ’ ἃ συμφύεται τῷ
<span class="lb" data-page="4.103" data-line="12" id="l4.103.12"></span>θώρακι, τὴν τελευτὴν ἂν ἔσχε περὶ τὸ νευρωδέστατόν τε καὶ
<span class="lb" data-page="4.103" data-line="13" id="l4.103.13"></span>μέσον αὐτοῦ. οὐ μὴν εἴς γε τὴν τελευτὴν τῶν μυῶν, ἀλλ’
<span class="lb" data-page="4.103" data-line="14" id="l4.103.14"></span>εἰς τὰ πρῶτ’ αὐτῶν καταφύεσθαι χρὴ τὰ κινήσοντα νεῦρα.
<span class="lb" data-page="4.103" data-line="15" id="l4.103.15"></span>κατὰ τοῦτο μὲν δὴ τὸ διάφραγμα μόνον τῶν μετὰ τὰς
<span class="lb" data-page="4.103" data-line="16" id="l4.103.16"></span>κλεῖς μορίων ἐκ τοῦ κατὰ τράχηλον νωτιαίου λαμβάνει
<span class="lb" data-page="4.103" data-line="17" id="l4.103.17"></span>νεῦρα, τῶν δ’ ἄλλων οὐδὲν ἔτι τῶν κάτω· διὰ μακροῦ
<span class="pb" data-page="4.104" id="p4.104"></span>
<span class="lb" data-page="4.104" data-line="1" id="l4.104.1"></span>γὰρ ἄγειν αὐτὰ, παρὸν ἐκ τῶν πλησίον ἐπιπέμπειν μορίων,
<span class="lb" data-page="4.104" data-line="2" id="l4.104.2"></span>ἀγνοοῦντος ἦν τὸ βέλτιον δημιουργοῦ. διὰ ταύτην μὲν δὴ
<span class="lb" data-page="4.104" data-line="3" id="l4.104.3"></span>τὴν χρείαν εἰς τὸ διάφραγμα καθήκει νεῦρα μετέωρα, διερχόμενα
<span class="lb" data-page="4.104" data-line="4" id="l4.104.4"></span>τὸν θώρακα σύμπαντα. καὶ μέντοι, διότι μετέωρα
<span class="lb" data-page="4.104" data-line="5" id="l4.104.5"></span>πάντως ἐχρῆν αὐτὰ φέρεσθαι, καὶ τῷ μετεώρῳ τοῦ διαφράγματος
<span class="lb" data-page="4.104" data-line="6" id="l4.104.6"></span>ἐμφύεσθαι μέλλοντα, διὰ τοῦθ’ ἡ φύσις ἐχρήσατο
<span class="lb" data-page="4.104" data-line="7" id="l4.104.7"></span>τοῖς διαφράττουσιν ὑμέσι τὸν θώρακα πρὸς τὴν ἀσφάλειαν
<span class="lb" data-page="4.104" data-line="8" id="l4.104.8"></span>αὐτῶν τῆς φορᾶς· τούτοις γὰρ παρατεταμένα καὶ τούτοις
<span class="lb" data-page="4.104" data-line="9" id="l4.104.9"></span>παραφερόμενα κρατεῖταί τε καὶ στηρίζεται παρ’ αὐτῶν.
</p>
          </article>

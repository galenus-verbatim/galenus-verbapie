<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:14.11">
<span class="pb page1" data-page="4.188" id="p4.188"></span>
<span class="milestone ed1page page1" data-n="1.527" data-unit="ed1page" id="ed1page.1.527"></span>
<span class="milestone ed2page page1" data-n="4.646" data-unit="ed2page" id="ed2page.4.646"></span>
            <p>
<span class="lb" data-page="4.188" data-line="7" id="l4.188.7"></span><span class="milestone ed2page" data-n="4.647" data-unit="ed2page" id="ed2page.4.647"></span>Καὶ τοίνυν καὶ τὸ τοῦ θήλεος σπέρμα
<span class="lb" data-page="4.188" data-line="8" id="l4.188.8"></span>πρὸς τῷ συμβάλλεσθαι τῇ τοῦ ζώου γεννήσει καὶ πρὸς ταῦτ’
<span class="lb" data-page="4.188" data-line="9" id="l4.188.9"></span>ἐστὶ χρήσιμον. ἵνα γὰρ ὁρμήσῃ τε καὶ πρὸς ἀφροδίσια τὸ
<span class="lb" data-page="4.188" data-line="10" id="l4.188.10"></span>θῆλυ, καὶ συγγινόμενον τῷ ἄῤῥενι τὸν αὐχένα τῶν μητρῶν
<span class="lb" data-page="4.188" data-line="11" id="l4.188.11"></span>ἀναπετάσῃ, χρείαν οὐ σμικρὰν παρέχεται τὸ σπέρμα. πόσον
<span class="lb" data-page="4.188" data-line="12" id="l4.188.12"></span>οὖν ἐστιν, ὃ πρὸς τὴν τοῦ ζώου γένεσιν εἰσφέρει τὸ θῆλυ,
<span class="lb" data-page="4.188" data-line="13" id="l4.188.13"></span>λέγειν ἂν ἑπόμενον εἴη, τῶν ἐν τοῖς περὶ σπέρματος εἰρημένων
<span class="lb" data-page="4.188" data-line="14" id="l4.188.14"></span>ἀναμνησθέντας. ἐδείκνυτο γὰρ ἐν αὐτοῖς, ὡς ἔνδον
<span class="lb" data-page="4.188" data-line="15" id="l4.188.15"></span>τε μένει κατὰ τὰς μήτρας τὸ τοῦ ἄῤῥενος σπέρμα, καθάπερ
<span class="lb" data-page="4.188" data-line="16" id="l4.188.16"></span>Ἱπποκράτης ἔλεγεν, ἐπειδὰν μέλλῃ συλλήψεσθαι τὸ θῆλυ,
<span class="lb" data-page="4.188" data-line="17" id="l4.188.17"></span>τῶν θ’ ὑμένων γενέσεως, ἔτι δὲ καὶ τῶν ἀγγείων ἁπάντων
<span class="lb" data-page="4.188" data-line="18" id="l4.188.18"></span>ἀρχὴν ἔχει τὸ τοῦ ἄῤῥενος σπέρμα. τοῦτ’ οὖν ἐπιπέττεται
<span class="pb" data-page="4.189" id="p4.189"></span>
<span class="lb" data-page="4.189" data-line="1" id="l4.189.1"></span>καὶ τρέφεται κατ’ ἀρχὰς εὐθὺς ὑπὸ τοῦ θήλεος, ὡς ἃν
<span class="lb" data-page="4.189" data-line="2" id="l4.189.2"></span>ἐγγύτερον τὴν φύσιν ὑπάρχον ἢ καὶ τὸ αἷμα, καὶ πᾶν τὸ
<span class="lb" data-page="4.189" data-line="3" id="l4.189.3"></span>τρεφόμενον ῥᾷον ἐκ τῶν ὁμοίων αὐξάνεσθαι δυνάμενον.
<span class="lb" data-page="4.189" data-line="4" id="l4.189.4"></span>γενέσθαι δ’ ἐξ αὐτοῦ καὶ τὸν ἀλλαντοειδῆ χιτῶνα, κατὰ τὰ
<span class="lb" data-page="4.189" data-line="5" id="l4.189.5"></span>περὶ σπέρματος ὑπομνήματα δέδεικται. τὸ δ’ ἐν τοῖς ἀδενοειδέσιν
<span class="lb" data-page="4.189" data-line="6" id="l4.189.6"></span>ἐκείνοις σώμασι γεννώμενον ὑγρὸν εἰς τὸν οὐρητικὸν
<span class="lb" data-page="4.189" data-line="7" id="l4.189.7"></span>ἐκχεῖται πόρον, ἐπὶ μὲν τῶν ἀῤῥένων ἅμα τῷ σπέρματι
<span class="lb" data-page="4.189" data-line="8" id="l4.189.8"></span>φερόμενον εἰς τὰς μήτρας, ἐπὶ δὲ θηλειῶν ἔξω τε
<span class="lb" data-page="4.189" data-line="9" id="l4.189.9"></span>καὶ εἰς τὸ γυναικεῖον αἰδοῖον ἐκχεόμενον. αἱ χρεῖαι δὲ αὐτοῦ
<span class="lb" data-page="4.189" data-line="10" id="l4.189.10"></span>αἱ μὲν ἀμφοῖν ἄῤῥενί τε καὶ θήλει, πρός τε τὴν ἀφροδίσιον
<span class="lb" data-page="4.189" data-line="11" id="l4.189.11"></span>ἐπεγείρειν συνουσίαν, ἥδειν δὲ κατὰ τὴν ὁμιλίαν,
<span class="lb" data-page="4.189" data-line="12" id="l4.189.12"></span>ἐπιτέγγειν δὲ καὶ τὸν οὐρητικὸν πόρον· ἰδία δ’ ἐξαίρετος
<span class="lb" data-page="4.189" data-line="13" id="l4.189.13"></span>ἐπὶ τῶν ἀῤῥένων, οἵα καὶ τοῦ θήλεος σπέρματος, ὁμοιότατα
<span class="lb" data-page="4.189" data-line="14" id="l4.189.14"></span>γὰρ ἀλλήλοις ἐστὶ τὴν ἰδέαν τό τ’ ἐν τοῖς διδύμοις τοῦ
<span class="lb" data-page="4.189" data-line="15" id="l4.189.15"></span>θήλεος σπέρμα, καὶ τὸ περιεχόμενον ἐπὶ τῶν ἀῤῥένων ἐπὶ
<span class="lb" data-page="4.189" data-line="16" id="l4.189.16"></span>τοῖς ἀδενοειδέσι σώμασι. καὶ γάρ τοι ῥώμη τε καὶ θερμότης
<span class="lb" data-page="4.189" data-line="17" id="l4.189.17"></span>ἡ τοῦ ἄῤῥενος οὕτως ἐκπέπτει καὶ τὸν ἐν τούτοις τοῖς
<span class="lb" data-page="4.189" data-line="18" id="l4.189.18"></span>μορίοις χυμὸν, ὡς μηδὲν ἀπολείπεσθαι θήλεων σπέρματος.
<span class="pb" data-page="4.190" id="p4.190"></span>
<span class="lb" data-page="4.190" data-line="1" id="l4.190.1"></span>ὅθεν, οἶμαι, καὶ τοὺς ἐκ τούτων τῶν σωμάτων ὁρμωμένους
<span class="lb" data-page="4.190" data-line="2" id="l4.190.2"></span>πόρους οὐκ ὀκνοῦσιν ὀνομάζειν ἀγγεῖα σπερματικὰ, καὶ πρῶτός
<span class="lb" data-page="4.190" data-line="3" id="l4.190.3"></span>γε Ἡρόφιλος ἀδενοειδεῖς προστάτας ἐκάλεσεν, καὶ τὰ
<span class="lb" data-page="4.190" data-line="4" id="l4.190.4"></span>ἐκ τῶν ὄρχεων ἐκφυόμενα κιρσοειδεῖς ἔφθανεν ὀνομάζειν
<span class="lb" data-page="4.190" data-line="5" id="l4.190.5"></span>προστάτας. ἀλλὰ τὸ θῆλυ διότι ψυχρότερόν ἐστι τοῦ ἄῤῥενος,
<span class="lb" data-page="4.190" data-line="6" id="l4.190.6"></span>ἄπεπτον τοῦτο καὶ λεπτὸν ἔχει ἐν τοῖς ἀδενοειδέσι
<span class="lb" data-page="4.190" data-line="7" id="l4.190.7"></span>παραστάταις τὸ ὑγρὸν, ὡς μηδὲν εἰς τὴν τοῦ ζώου γένεσιν
<span class="lb" data-page="4.190" data-line="8" id="l4.190.8"></span>ὠφελεῖν. εὐλόγως οὖν τοῦτο ἐκχεῖται ἤδη τὰς ἑαυτοῦ χρείας
<span class="lb" data-page="4.190" data-line="9" id="l4.190.9"></span>πληρῶσαν· εἰς τὰς μήτρας ἕλκεται θάτερον, τὸ τῶν ἀνδρῶν
<span class="lb" data-page="4.190" data-line="10" id="l4.190.10"></span>δηλονότι. ὅτι δὲ οὐ μόνον ἐπεγείρει πρὸς ἀφροδίσια τουτὶ
<span class="lb" data-page="4.190" data-line="11" id="l4.190.11"></span>τὸ ὑγρὸν, ἀλλ’ ἥδει τε ἅμα κατὰ τὴν ἔκπτωσιν καὶ τὸν
<span class="lb" data-page="4.190" data-line="12" id="l4.190.12"></span>πόρον ἐπιτέγγει, ἐκ τῶνδ’ ἂν μάλιστα μάθοις. ἐκρεῖ φανερῶς
<span class="lb" data-page="4.190" data-line="13" id="l4.190.13"></span>τηνικαῦτα τῶν γυναικῶν, ὅταν ἥδωνται μάλιστα κατὰ
<span class="lb" data-page="4.190" data-line="14" id="l4.190.14"></span>τὰς συνουσίας; περιχεῖταί τε τῷ αἰδοίῳ τοῦ ἄῤῥενος αἰσθητῶς.
<span class="lb" data-page="4.190" data-line="15" id="l4.190.15"></span>ἀλλὰ καὶ τοῖς εὐνούχοις τὸ τοιοῦτον ἡδονήν γέ τινα παρέχειν
<span class="lb" data-page="4.190" data-line="16" id="l4.190.16"></span>φαίνεται ἐκδεχόμενον. ὥστε τούτου μὲν οὐκ ἂν ἔτι ζητοίης
<span class="lb" data-page="4.190" data-line="17" id="l4.190.17"></span>ἐναργεστέραν πίστιν. ὅτι δὲ ἐπιτέγγει τε καὶ μαλάττει
<span class="pb" data-page="4.191" id="p4.191"></span>
<span class="lb" data-page="4.191" data-line="1" id="l4.191.1"></span>τὸν πόρον, ἦν μέν που κᾀξ αὐτοῦ τῆς φύσεως δῆλον· ἅτε
<span class="lb" data-page="4.191" data-line="2" id="l4.191.2"></span>γὰρ οἷον γλισχρότητά τινα καὶ πάχος ἔχον ἐλαίου δίκην,
<span class="lb" data-page="4.191" data-line="3" id="l4.191.3"></span>ἐπαλείφει τὸν πόρον, ὅπως μὴ καταξηρανθῇ, συνιζήσειέ τε
<span class="lb" data-page="4.191" data-line="4" id="l4.191.4"></span>καὶ κωλύσειε φέρεσθαι ῥᾳδίως διὰ τούτου τὸ οὖρον καὶ τὸ
<span class="lb" data-page="4.191" data-line="5" id="l4.191.5"></span>σπέρμα. καὶ γὰρ δὴ καὶ ἄλλοι τινὲς ἀδένες <span class="milestone ed2page" data-n="4.648" data-unit="ed2page" id="ed2page.4.648"></span>ἐδείκνυντο
<span class="lb" data-page="4.191" data-line="6" id="l4.191.6"></span>τῆς αὐτῆς ἕνεκα χρείας γεγονότες, ὥσπερ καὶ ὁ κατὰ τὴν
<span class="lb" data-page="4.191" data-line="7" id="l4.191.7"></span>φάρυγγα καὶ τὴν γλῶτταν, ἔτι τε τὴν τραχεῖαν ἀρτηρίαν
<span class="lb" data-page="4.191" data-line="8" id="l4.191.8"></span>καὶ τὰ ἔντερα. καὶ νυνί τις ἔναγχος ἰσχνά καὶ ἄτροφα,
<span class="lb" data-page="4.191" data-line="9" id="l4.191.9"></span>ῥικνὰ, καὶ ξηρὰ, καὶ ταύτῃ σύμπαντα ἔχων μόρια, διὰ
<span class="lb" data-page="4.191" data-line="10" id="l4.191.10"></span>τοῦθ’ ἡμῖν ἔδοξεν οὐρεῖν ἀδυνατεῖν, εἰ μὴ πάμπολυ πρότερον
<span class="lb" data-page="4.191" data-line="11" id="l4.191.11"></span>ἤθροισε κατὰ τὴν κύστιν ὑγρὸν, ὅτι ξηρὸς ἦν αὐτοῦ καὶ
<span class="lb" data-page="4.191" data-line="12" id="l4.191.12"></span>συνιζηκὼς ὁ πόρος. ἐδεῖτ’ οὖν ἀθρόου τε καὶ πολλοῦ τοῦ
<span class="lb" data-page="4.191" data-line="13" id="l4.191.13"></span>ἄνωθεν ἐπιπεμπομένου σφοδρῶς οὔρου, τῇ ῥύμῃ τῆς φορᾶς
<span class="lb" data-page="4.191" data-line="14" id="l4.191.14"></span>διοίγοντος αὐτὸν, ἄλλως δὲ ἀδύνατον ἦν οὐρεῖν τῷ ἀνθρώπῳ.
<span class="lb" data-page="4.191" data-line="15" id="l4.191.15"></span>καὶ ἡ ἴασις δὲ τὴν δόξαν τῆς αἰτίας ἐπιστώσατο.
<span class="lb" data-page="4.191" data-line="16" id="l4.191.16"></span>χρίσμασι γὰρ ἐλαιώδεσιν ἅπαν ἐπιτέγγοντες τὸ χωρίον, ἀνατρέφοντές
<span class="lb" data-page="4.191" data-line="17" id="l4.191.17"></span>τε τί θ’ ὅλον σῶμα, καὶ γὰρ κᾀκεῖνο τελέως
<span class="lb" data-page="4.191" data-line="18" id="l4.191.18"></span>ἰσχνὸν ἦν, ἐξαιρέτως δὲ τὰ ταύτῃ μόρια, διὰ τούτων ὑγιᾶ
<span class="pb" data-page="4.192" id="p4.192"></span>
<span class="lb" data-page="4.192" data-line="1" id="l4.192.1"></span>τὸν ἄνθρωπον ἀπεδείξαμεν. ἀλλ’ ἐν μὲν ταῖς συνουσίαις
<span class="lb" data-page="4.192" data-line="2" id="l4.192.2"></span>ἀθρόον ἐκπίπτει τοῦτο μετὰ τοῦ σπέρματος, ἐν δὲ τῷ λοιπῷ
<span class="lb" data-page="4.192" data-line="3" id="l4.192.3"></span>χρόνῳ παντὶ κατὰ βραχὺ καὶ διὰ τοῦτο ἀναίσθητον
<span class="lb" data-page="4.192" data-line="4" id="l4.192.4"></span>μέν ἐστιν. ὅθεν καὶ τὸν ἐπὶ πολλοῖς ἀφροδισίοις ὑπερξηρανθέντα
<span class="lb" data-page="4.192" data-line="5" id="l4.192.5"></span>τουτὶ τὸ ὑγρὸν, εἶθ’ ὁμοίως τῷ προηγουμένῳ μόγις
<span class="lb" data-page="4.192" data-line="6" id="l4.192.6"></span>οὐροῦντα, κακῶς ἐδόξαμεν ἰάσασθαι, κελεύσαντες ἐγκρατῶς
<span class="lb" data-page="4.192" data-line="7" id="l4.192.7"></span>διαιτᾶσθαι. ταῦτά γε οὖν ἅπαντα φαίνεται τῇ φύσει
<span class="lb" data-page="4.192" data-line="8" id="l4.192.8"></span>προμηθῶς παρεσκευασμένα, καὶ πρὸς τούτοις ἔτι τῶν ὀνομαζομένων
<span class="lb" data-page="4.192" data-line="9" id="l4.192.9"></span>κεραιῶν ἡ γένεσις. εἰ γὰρ δὴ καλῶς ἐν τοῖς περὶ
<span class="lb" data-page="4.192" data-line="10" id="l4.192.10"></span>τῶν φυσικῶν δυνάμεων ἀποδέδεικται λόγοις ἅπασί τε τοῖς
<span class="lb" data-page="4.192" data-line="11" id="l4.192.11"></span>ἄλλοις τοῦ ζώου μορίοις καὶ ταῖς ὑστέραις οὐχ ἥκιστα δύναμις
<span class="lb" data-page="4.192" data-line="12" id="l4.192.12"></span>ὑπάρχειν ποιότητος οἰκείας ἑλκτικὴ, χρὴ πάντως τινὰ
<span class="lb" data-page="4.192" data-line="13" id="l4.192.13"></span>καὶ στόμαχον αὐταῖς εἰς τὴν ὁλκὴν τοῦ τοιούτου χυμοῦ παρεσκευάσθαι.
<span class="lb" data-page="4.192" data-line="14" id="l4.192.14"></span>ἀλλ’ ἔστιν οἰκειότατος χυμὸς ταῖς ὑστέραις,
<span class="lb" data-page="4.192" data-line="15" id="l4.192.15"></span>οὗ καὶ τῆς ὑποδοχῆς ἕνεκα γεγόνασι, τὸ σπέρμα. διττοῦ
<span class="lb" data-page="4.192" data-line="16" id="l4.192.16"></span>τοίνυν ὑπάρχοντος τούτου, διττὸν αὐταῖς καὶ τὸ τῶν στομάχων
<span class="lb" data-page="4.192" data-line="17" id="l4.192.17"></span>εἶδος ἐγένετο, πρὸς μὲν τὴν παρὰ τοῦ ἄῤῥενος ὁλκὴν
<span class="pb" data-page="4.193" id="p4.193"></span>
<span class="lb" data-page="4.193" data-line="1" id="l4.193.1"></span>ὁ καλούμενος ὑπὸ τῶν ἀνατομικῶν αὐχὴν, ὃν εἰς τὸ γυναικεῖον
<span class="lb" data-page="4.193" data-line="2" id="l4.193.2"></span>αἰδοῖον καθήκειν ἔφην· εἰς δὲ τὸν παρὰ τῶν ἰδίων
<span class="lb" data-page="4.193" data-line="3" id="l4.193.3"></span>ὄρχεων αἱ κεραῖαι, καὶ διὰ τοῦτο ὡς πρὸς τὰς λαγόνας
<span class="lb" data-page="4.193" data-line="4" id="l4.193.4"></span>ἀνανενεύκασιν ἄνω καὶ κατὰ βραχὺ γινόμεναι στενώτεραι
<span class="lb" data-page="4.193" data-line="5" id="l4.193.5"></span>τελευτῶσιν εἰς ἀκριβῶς στενὰ πέρατα, συναπτομένων ἑκατέρων
<span class="lb" data-page="4.193" data-line="6" id="l4.193.6"></span>αὐτῶν τῷ καθ’ ἑαυτὰ διδύμῳ· καλεῖ γὰρ Ἡρόφιλος
<span class="lb" data-page="4.193" data-line="7" id="l4.193.7"></span>οὕτω τὸν ὄρχιν. τὸ δὲ συναπτόμενον ἀγγεῖον ἀνάλογον τοῖς
<span class="lb" data-page="4.193" data-line="8" id="l4.193.8"></span>ἐπὶ τῶν ἀῤῥένων κιρσοειδέσιν παραστάταις ἐστὶ, τὸ ὀλίγον
<span class="lb" data-page="4.193" data-line="9" id="l4.193.9"></span>ἔμπροσθεν ὀνομαζόμενον ἡμῖν σπερματικόν. ἔστι δ’ αὐτῷ
<span class="lb" data-page="4.193" data-line="10" id="l4.193.10"></span>τὰ μυώδη σώματα καταφερόμενα πρὸς τοὺς ὄρχεις ἐπὶ τῶν
<span class="lb" data-page="4.193" data-line="11" id="l4.193.11"></span>ἀῤῥένων ἐκ τῶν καθ’ ὑπογάστριον μυῶν. ὥστε καὶ κατὰ
<span class="lb" data-page="4.193" data-line="12" id="l4.193.12"></span>τοῦτο πάντ’ ἔχει τὰ μόρια τὸ θῆλυ ζῶον, ὅσα περ καὶ
<span class="lb" data-page="4.193" data-line="13" id="l4.193.13"></span>τὸ ἄῤῥεν. εἰ δὲ τὰ μὲν αὐτῶν ἐλάττω, τὰ δὲ μείζω,
<span class="lb" data-page="4.193" data-line="14" id="l4.193.14"></span>θαυμάζειν χρὴ κᾀνταῦθα τὴν τέχνην τῆς φύσεως, εἰ
<span class="lb" data-page="4.193" data-line="15" id="l4.193.15"></span>μήτ’ ἔλαττον ἐποίησε μηδὲν ἐν τοῖς θήλεσι τῶν μειζόνων
<span class="lb" data-page="4.193" data-line="16" id="l4.193.16"></span>εἶναι δεομένων, μήτ’ αὖ μεῖζον οὐδὲν, ὃ ἐχρῆν ὑπάρχειν
<span class="lb" data-page="4.193" data-line="17" id="l4.193.17"></span>ἔλαττον.
</p>
          </article>

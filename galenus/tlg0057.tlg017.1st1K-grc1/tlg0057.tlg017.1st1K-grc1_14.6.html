<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:14.6">
<span class="pb page1" data-page="4.158" id="p4.158"></span>
<span class="milestone ed1page page1" data-n="1.522" data-unit="ed1page" id="ed1page.1.522"></span>
<span class="milestone ed2page page1" data-n="4.637" data-unit="ed2page" id="ed2page.4.637"></span>
            <p>
<span class="lb" data-page="4.158" data-line="3" id="l4.158.3"></span>Ἔστι δὲ τὸ θῆλυ τοῦ ἄῤῥενος ἀτελέστερον
<span class="lb" data-page="4.158" data-line="4" id="l4.158.4"></span>ἑνὶ μὲν καὶ πρώτῳ λόγῳ, διότι ψυχρότερον· εἴπερ γὰρ ἐν
<span class="lb" data-page="4.158" data-line="5" id="l4.158.5"></span>τοῖς ζώοις δραστικώτερόν ἐστι τὸ θερμὸν, ἀτελέστερον ἂν
<span class="lb" data-page="4.158" data-line="6" id="l4.158.6"></span>εἴη τὸ ψυχρότερον τοῦ θερμοτέρου· δευτέρῳ δὲ λόγῳ, τῷ
<span class="lb" data-page="4.158" data-line="7" id="l4.158.7"></span>διὰ τῆς ἀνατομῆς φαινομένῳ. τοῦτον καὶ μάλιστα τὸν λόγον
<span class="lb" data-page="4.158" data-line="8" id="l4.158.8"></span>ὀλίγον ἔμπροσθεν ᾐνιττόμην ἔσεσθαί μοι δύσφραστον· ἀλλὰ
<span class="lb" data-page="4.158" data-line="9" id="l4.158.9"></span>γὰρ, ἐπειδὴ καλεῖ καιρὸς, ἐπιτολμητέον αὐτῷ. σὺ δὲ, ὁ τοῖσδε
<span class="lb" data-page="4.158" data-line="10" id="l4.158.10"></span>τοῖς γράμμασιν ὁμιλῶν, μὴ πρότερον ἐξετάζειν ἅπασαν
<span class="lb" data-page="4.158" data-line="11" id="l4.158.11"></span>αὐτῶν τὴν ἀλήθειαν, εἰ μὴ τῶν λεγομένων αὐτόπτης γένοιο·
<span class="lb" data-page="4.158" data-line="12" id="l4.158.12"></span>προσθήσει γὰρ οἶδ’ ὅτι τὸ λεῖπον τῷ λόγῳ τῶν μορίων ἡ
<span class="lb" data-page="4.158" data-line="13" id="l4.158.13"></span>θέα. πάντ’ οὖν, ὅσα τοῖς ἀνδράσιν ὑπάρχει μόρια, ταῦτα
<span class="lb" data-page="4.158" data-line="14" id="l4.158.14"></span>κἀν ταῖς γυναιξὶν ἰδεῖν ἐστιν, ἐν ἑνὶ μόνῳ τῆς διαφορᾶς
<span class="lb" data-page="4.158" data-line="15" id="l4.158.15"></span>οὔσης αὐτοῖς, οὗ παρὰ πάντα χρὴ μεμνῆσθαι τὸν λόγον,
<span class="lb" data-page="4.158" data-line="16" id="l4.158.16"></span>ὡς ἔνδον μὲν τὰ τῶν γυναικῶν ἐστι μόρια, τὰ δὲ τῶν ἀνδρῶν
<span class="lb" data-page="4.158" data-line="17" id="l4.158.17"></span>ἔξω, ἀπὸ τοῦ κατὰ περίναιον ὀνομαζομένου χωρίου.
<span class="pb" data-page="4.159" id="p4.159"></span>
<span class="lb" data-page="4.159" data-line="1" id="l4.159.1"></span>θάτερα γὰρ αὐτῶν, ὁπότερα βούλει νοῆσαι πρότερα, τὰ μὲν
<span class="lb" data-page="4.159" data-line="2" id="l4.159.2"></span>τῶν γυναικῶν ἐκτρέψας ἐκτὸς, τὰ δὲ τῶν ἀνδρῶν οἷον ἐντρέψας
<span class="lb" data-page="4.159" data-line="3" id="l4.159.3"></span>καὶ ἐνδιπλώσας ἔσω, πάντ’ ἀλλήλοις εὑρήσεις τὰ
<span class="lb" data-page="4.159" data-line="4" id="l4.159.4"></span>αὐτά. νόησον δέ μοι πρότερον τὰ τῶν ἀνδρῶν ἐντρεπόμενά
<span class="lb" data-page="4.159" data-line="5" id="l4.159.5"></span>τε ἅμα καὶ εἴσω χωροῦντα μεταξὺ τοῦ τε ἀπευθυσμένου
<span class="lb" data-page="4.159" data-line="6" id="l4.159.6"></span>καὶ τῆς κύστεως. ἀλλ’ εἰ τοῦτο γίνοιτο, τὴν μὲν τῶν μητρῶν
<span class="lb" data-page="4.159" data-line="7" id="l4.159.7"></span>χώραν ἀνάγκη καταλαβεῖν τὸν ὄσχεον, ἔξωθεν δ’ ἑκατέρωθεν
<span class="lb" data-page="4.159" data-line="8" id="l4.159.8"></span>αὐτῷ παρακεῖσθαι τοὺς ὄρχεις, αὐχένα τε τοῦ
<span class="lb" data-page="4.159" data-line="9" id="l4.159.9"></span>γενομένου κόλπου τὸν καυλὸν τοῦ ἄῤῥενος ἀπεργασθῆναι,
<span class="lb" data-page="4.159" data-line="10" id="l4.159.10"></span><span class="milestone ed2page" data-n="4.638" data-unit="ed2page" id="ed2page.4.638"></span>τὸ δ’ ἐπὶ πέρατι τοῦ καυλοῦ, τὴν νῦν πόσθην ὀνομαζομένην,
<span class="lb" data-page="4.159" data-line="11" id="l4.159.11"></span>αὐτὸ τὸ γυναικεῖον αἰδοῖον γενέσθαι. νόησον δέ
<span class="lb" data-page="4.159" data-line="12" id="l4.159.12"></span>μοι πάλιν ἐκτρεπομένην τε ἅμα καὶ προπίπτουσαν ἔξω
<span class="lb" data-page="4.159" data-line="13" id="l4.159.13"></span>τὴν μήτραν. ἆρ’ οὐκ ἀνάγκη καὶ νῦν ἔσωθεν μὲν αὐτῆς
<span class="lb" data-page="4.159" data-line="14" id="l4.159.14"></span>γενέσθαι τοὺς ὄρχεις, αὐτὴν δ’ ἔξωθεν αὐτοῖς οἷον ὄσχεόν
<span class="lb" data-page="4.159" data-line="15" id="l4.159.15"></span>τινα περικεῖσθαι, τὸν δ’ ἐντὸς τοῦ περιναίου τέως κατακεκρυμμένον
<span class="lb" data-page="4.159" data-line="16" id="l4.159.16"></span>αὐχένα νῦν ἐκκρεμῆ γενόμενον, ἀνδρεῖον αἰδοῖον
<span class="lb" data-page="4.159" data-line="17" id="l4.159.17"></span>ἀποτελεσθῆναι, καὶ τὸ γυναικεῖον αἰδοῖον, ἐπίφυσιν οὖσαν
<span class="lb" data-page="4.159" data-line="18" id="l4.159.18"></span>δερματώδη, τοῦδε τοῦ αὐχένος εἰς τὴν ὀνομαζομένην πόσθην
<span class="pb" data-page="4.160" id="p4.160"></span>
<span class="lb" data-page="4.160" data-line="1" id="l4.160.1"></span>μεταπεσεῖν; ἀκόλουθον δὲ τούτοις δηλονότι καὶ τὰς τῶν
<span class="lb" data-page="4.160" data-line="2" id="l4.160.2"></span>ἀρτηριῶν καὶ φλεβῶν θέσεις καὶ προσέτι τῶν σπερματικῶν
<span class="lb" data-page="4.160" data-line="3" id="l4.160.3"></span>ἀγγείων συμμεταπεσεῖν. ἓν γὰρ οὐδέν ἐστιν εὑρεῖν μόριον
<span class="lb" data-page="4.160" data-line="4" id="l4.160.4"></span>ἐν τοῖς ἀνδράσι περιττεῦον, ἀλλ’ ἢ τὴν θέσιν μόνην ἐξηλλαγμένην·
<span class="lb" data-page="4.160" data-line="5" id="l4.160.5"></span>ἃ γὰρ ἔνδον ταῖς γυναιξὶ, ταῦτ’ ἔξω τοῖς ἀνδράσιν.
<span class="lb" data-page="4.160" data-line="6" id="l4.160.6"></span>οἷόν τι καὶ κατὰ τοὺς τῶν ἀσπαλάκων ὀφθαλμοὺς
<span class="lb" data-page="4.160" data-line="7" id="l4.160.7"></span>ἰδεῖν ἐστι. καὶ γὰρ ὑαλοειδὲς ὑγρὸν οὗτοί γε καὶ κρυσταλλοειδὲς
<span class="lb" data-page="4.160" data-line="8" id="l4.160.8"></span>ἔχουσι, καὶ τοὺς ἀμφὶ τούτοις χιτῶνας, οὓς ἀπὸ
<span class="lb" data-page="4.160" data-line="9" id="l4.160.9"></span>τῶν μηνίγγων ἐλέγομεν πεφυκέναι, καὶ τούτους οὐδὲν ἧττον
<span class="lb" data-page="4.160" data-line="10" id="l4.160.10"></span>ἔχουσι τῶν χρωμένων ὀφθαλμοῖς ζώων. ἀλλ’ οὐκ ἠνεῴχθησαν
<span class="lb" data-page="4.160" data-line="11" id="l4.160.11"></span>αὐτοῖς οὐδὲ προὔβησαν ἐκτὸς, ἀλλ’ ἀτελεῖς ταύτῃ κατελείφθησαν,
<span class="lb" data-page="4.160" data-line="12" id="l4.160.12"></span>ὅμοιοι φυλαχθέντες τοῖς τῶν ἄλλων ἔτι
<span class="lb" data-page="4.160" data-line="13" id="l4.160.13"></span>κυουμένων. ἔστι γὰρ δὴ τῶν ἐν τοῖς ζώοις φύσεων, ὡς
<span class="lb" data-page="4.160" data-line="14" id="l4.160.14"></span>Ἀριστοτέλης ἐπὶ πλεῖστον ἐδείκνυεν, οὐ σμικρὰ διαφορά. τὰ
<span class="lb" data-page="4.160" data-line="15" id="l4.160.15"></span>μέν γε πρῶτον ἀποκεχώρηκε τῶν φυτῶν, καὶ ἔστιν ἁπάντων
<span class="lb" data-page="4.160" data-line="16" id="l4.160.16"></span>ζώων ἀτελέστατα, μίαν αἴσθησιν ἔχοντα τὴν ἁφὴν, οἷα δὴ
<span class="lb" data-page="4.160" data-line="17" id="l4.160.17"></span>τὰ πλεῖστα τῶν ὀστρέων ἐστὶν, οἷς οὐ μόνον αἰσθήσεως
<span class="pb" data-page="4.161" id="p4.161"></span>
<span class="lb" data-page="4.161" data-line="1" id="l4.161.1"></span>ὄργανον οὐδὲν, ἀλλ’ ἔστιν ὀλίγου δεῖν φυτά. τούτων δ’
<span class="lb" data-page="4.161" data-line="2" id="l4.161.2"></span>ἐπὶ πλέον ἀφέστηκεν, ὅσα γεύεσθαι πέφυκε, καὶ τούτων
<span class="lb" data-page="4.161" data-line="3" id="l4.161.3"></span>ἔτι μᾶλλον, οἷς καὶ τὸ <span class="milestone ed1page" data-n="1.523" data-unit="ed1page" id="ed1page.1.523"></span>τῶν ὀσμῶν ὄργανον ἐγένετο,
<span class="lb" data-page="4.161" data-line="4" id="l4.161.4"></span>καὶ πολὺ δὴ τούτων ἔτι μᾶλλον, οἷς καὶ τὸ τῆς ἀκοῆς.
<span class="lb" data-page="4.161" data-line="5" id="l4.161.5"></span>ἐγγὺς δ’ ἥκει τῶν τελέων, οἷς καὶ ταῦτα καὶ τὸ τῆς ὄψεως
<span class="lb" data-page="4.161" data-line="6" id="l4.161.6"></span>ὄργανον ὑπάρχει. τοιοῦτοι μὲν δὴ καὶ οἱ ἰχθύες, ἀλλ’ οὔτε
<span class="lb" data-page="4.161" data-line="7" id="l4.161.7"></span>πόδες εἰσὶ τούτοις γε, οὔτε χεῖρες. ἀλλὰ λέοντές τε καὶ
<span class="lb" data-page="4.161" data-line="8" id="l4.161.8"></span>κύνες οὐ μόνον πόδας, ἀλλὰ καὶ οἷον χεῖρας ἐκτήσαντο,
<span class="lb" data-page="4.161" data-line="9" id="l4.161.9"></span>καὶ τούτων ἔτι μᾶλλον ἄρκτοι τε καὶ πίθηκοι. τελέα δὲ
<span class="lb" data-page="4.161" data-line="10" id="l4.161.10"></span>χεὶρ ἤδη μόνοις τοῖς ἀνθρώποις ἐστὶν, ὥσπερ γε καὶ ὁ χρησόμενος
<span class="lb" data-page="4.161" data-line="11" id="l4.161.11"></span>αὐτῇ λογισμὸς, οὗ θειότερον οὐδὲν ἐγγίνεται ζώῳ
<span class="lb" data-page="4.161" data-line="12" id="l4.161.12"></span>θνητῷ. καθάπερ οὖν ἄνθρωπος ἁπάντων ζώων ἐστὶ τὸ τελεώτατον,
<span class="lb" data-page="4.161" data-line="13" id="l4.161.13"></span>οὕτως ἐν αὐτῷ τούτῳ πάλιν ἀνὴρ γυναικός. ἡ δ’
<span class="lb" data-page="4.161" data-line="14" id="l4.161.14"></span>αἰτία τῆς τελειότητος ἡ τῆς θερμότητος ὑπεροχὴ, τοῦτο
<span class="lb" data-page="4.161" data-line="15" id="l4.161.15"></span>γάρ ἐστι πρῶτον ὄργανον τῆς φύσεως. ἐν οἷς οὖν ἐλλιπέστερον,
<span class="lb" data-page="4.161" data-line="16" id="l4.161.16"></span>ἐν τούτοις ἀναγκαῖον ἀτελέστερον εἶναι καὶ τὸ δημιούργημα.
<span class="lb" data-page="4.161" data-line="17" id="l4.161.17"></span>οὔκουν θαυμαστὸν οὐδὲν, εἰ τὸ θῆλυ τοῦ ἄῤῥενος ﻿
<span class="pb" data-page="4.162" id="p4.162"></span>
<span class="lb" data-page="4.162" data-line="1" id="l4.162.1"></span>εἰς τοσοῦτον ἀτελέστερον, εἰς ὅσον ψυχρότερον. ὥσπερ οὖν
<span class="lb" data-page="4.162" data-line="2" id="l4.162.2"></span>ἀτελεῖς ἔσχεν ὀφθαλμοὺς ὁ ἀσπάλαξ, οὐ μὴν οὕτω γε ἀτελεῖς,
<span class="lb" data-page="4.162" data-line="3" id="l4.162.3"></span>ὡς οἷς οὐδ’ ὅλως ἐστὶ ζώοις οὐδ’ ὑπογραφή τις αὐτῶν,
<span class="lb" data-page="4.162" data-line="4" id="l4.162.4"></span>οὕτω καὶ γυνὴ τοῖς γεννητικοῖς μορίοις ἀνδρὸς ἀτελεστέρα·
<span class="lb" data-page="4.162" data-line="5" id="l4.162.5"></span>διεπλάσθη μὲν γὰρ ἔνδον, αὐτῆς ἔτι κυουμένης, τὰ
<span class="lb" data-page="4.162" data-line="6" id="l4.162.6"></span>μόρια, προκύψαι δὲ καὶ ἀνατεῖλαι πρὸς τοὐκτὸς ἀῤῥωστίᾳ
<span class="lb" data-page="4.162" data-line="7" id="l4.162.7"></span>θερμότητος οὐ δυνάμενα τὸ μὲν διαπλαττόμενον αὐτὸ ζῶον
<span class="lb" data-page="4.162" data-line="8" id="l4.162.8"></span>ἀτελέστερον ἀπειργάσατο τοῦ πάντη τελείου, τῷ δ’ ὅλῳ γένει
<span class="lb" data-page="4.162" data-line="9" id="l4.162.9"></span>χρείαν οὐ σμικρὰν παρέσχεν, ἔδει γὰρ εἶναί τι καὶ θῆλυ.
<span class="lb" data-page="4.162" data-line="10" id="l4.162.10"></span>μὴ γὰρ δὴ νομίσῃς,<span class="milestone ed2page" data-n="4.639" data-unit="ed2page" id="ed2page.4.639"></span> ὡς ἑκὼν ἄν ποτε τὸ ἥμισυ μέρος
<span class="lb" data-page="4.162" data-line="11" id="l4.162.11"></span>ὅλου τοῦ γένους ἡμῶν ὁ δημιουργὸς ἀτελὲς ἀπειργάσατο καὶ
<span class="lb" data-page="4.162" data-line="12" id="l4.162.12"></span>οἷον ἀνάπηρον, εἰ μή τις κᾀκ τούτου τοῦ πηρώματος ἔμελλεν
<span class="lb" data-page="4.162" data-line="13" id="l4.162.13"></span>ἔσεσθαι χρεία μεγάλη. τίς οὖν ἥδε, καὶ δὴ λέγωμεν. τὸ κυούμενον
<span class="lb" data-page="4.162" data-line="14" id="l4.162.14"></span>εἴς τε τὴν πρώτην σύστασιν, εἴς τε τὴν ἑξῆς ἅπασαν
<span class="lb" data-page="4.162" data-line="15" id="l4.162.15"></span>αὔξησιν ὕλης δεῖται δαψιλοῦς. ὥστ’ ἀναγκαῖον αὐτὸ δυοῖν
<span class="lb" data-page="4.162" data-line="16" id="l4.162.16"></span>θάτερον ἢ ἀφαρπάζειν αὐτῆς τῆς κυούσης τὴν τροφὴν, ἢ
<span class="pb" data-page="4.163" id="p4.163"></span>
<span class="lb" data-page="4.163" data-line="1" id="l4.163.1"></span>περιττεύουσαν λαμβάνειν. ἀλλὰ τὸ μὲν ἀφαρπάζειν οὐ βέλτιον
<span class="lb" data-page="4.163" data-line="2" id="l4.163.2"></span>ἦν τὸ γεννώμενον, τὸ δὲ περιττεύουσαν λαμβάνειν
<span class="lb" data-page="4.163" data-line="3" id="l4.163.3"></span>ἀδύνατον, εἰ θερμὸν ἀκριβῶς ἦν τὸ θῆλυ, διεφόρησε γὰρ
<span class="lb" data-page="4.163" data-line="4" id="l4.163.4"></span>ἂν οὕτω γε καὶ ῥᾳδίως ἐξίκμασε. ψυχρότερον οὖν αὐτὸ γενέσθαι
<span class="lb" data-page="4.163" data-line="5" id="l4.163.5"></span>βέλτιον ἦν εἰς τοσοῦτον, εἰς ὅσον, ἣν ἔπεψε καὶ κατειργάσατο
<span class="lb" data-page="4.163" data-line="6" id="l4.163.6"></span>τροφὴν, μὴ πᾶσαν δύνασθαι διαφορεῖν. τὸ γὰρ
<span class="lb" data-page="4.163" data-line="7" id="l4.163.7"></span>ἐπὶ πλέον ψυχρὸν οὐδὲ πέπτειν ἱκανὸν, τὸ δ’ αὖ τελέως
<span class="lb" data-page="4.163" data-line="8" id="l4.163.8"></span>θερμὸν, ὥσπερ πέπτειν, οὕτω καὶ διαφορεῖν ἰσχυρόν. ὅπερ
<span class="lb" data-page="4.163" data-line="9" id="l4.163.9"></span>ἂν οὖν ἀπολείπηται μὴ πάνυ πολλῷ τοῦ τελέως θερμοῦ,
<span class="lb" data-page="4.163" data-line="10" id="l4.163.10"></span>καὶ πέπτειν ἱκανόν ἐστιν, ὡς ἂν μηκέτι ψυχρὸν ὂν, καὶ
<span class="lb" data-page="4.163" data-line="11" id="l4.163.11"></span>καταλείπειν τι περιττὸν, ὡς ἂν οὐχ οὕτω σφοδρῶς ὑπάρχον
<span class="lb" data-page="4.163" data-line="12" id="l4.163.12"></span>θερμόν. αὕτη μὲν ἡ χρεία τῆς τοῦ θήλεος ψυχρότητος.
<span class="lb" data-page="4.163" data-line="13" id="l4.163.13"></span>εὐθὺς δ’ ἀκολουθήσειν ἔμελλεν αὐτῇ καὶ τὸ τῶν μορίων
<span class="lb" data-page="4.163" data-line="14" id="l4.163.14"></span>ἀτελὲς, ἀῤῥωστίᾳ θερμότητος ἀδυνατησάντων ἀνακύψαι
<span class="lb" data-page="4.163" data-line="15" id="l4.163.15"></span>πρὸς τἀκτὸς, ἕτερόν τι τοῦτο καὶ μέγιστον ἀγαθὸν εἰς τὴν
<span class="lb" data-page="4.163" data-line="16" id="l4.163.16"></span>τοῦ γένους διαδοχήν. καὶ γὰρ, εἴπερ ἐκτὸς ἀνέσχεν, ὄσχεος
<span class="lb" data-page="4.163" data-line="17" id="l4.163.17"></span>ἂν ἐγένετο. τοῦτο ἔνδον μεῖναν ἡ τῶν ὑστερῶν φύσις ἀπετελέσθη,
<span class="lb" data-page="4.163" data-line="18" id="l4.163.18"></span>δέξασθαι καὶ κατασχεῖν σπέρμα, καὶ θρέψαι καὶ
<span class="pb" data-page="4.164" id="p4.164"></span>
<span class="lb" data-page="4.164" data-line="1" id="l4.164.1"></span>τελειῶσαι τὸ κυούμενον ἐπιτήδειον ὄργανον. εὐθὺς δὲ δήπου
<span class="lb" data-page="4.164" data-line="2" id="l4.164.2"></span>καὶ τοὺς ὄρχεις ἔμελλε τὸ θῆλυ μικροτέρους τε καὶ ἀτελεστέρους
<span class="lb" data-page="4.164" data-line="3" id="l4.164.3"></span>ἴσχειν, καὶ τὸ σπέρμα τὸ κατ’ αὐτοὺς γεννηθησόμενον
<span class="lb" data-page="4.164" data-line="4" id="l4.164.4"></span>ἔλαττόν τε καὶ ψυχρότερον καὶ ὑγρότερον· ἕπεται
<span class="lb" data-page="4.164" data-line="5" id="l4.164.5"></span>γὰρ οὖν καὶ ταῦτ’ ἐξ ἀνάγκης ἐνδείᾳ θερμότητος. οὔκουν
<span class="lb" data-page="4.164" data-line="6" id="l4.164.6"></span>ἱκανὸν ἔμελλεν ἔσεσθαι τὸ τοιοῦτον σπέρμα γεννᾷν ζῶον.
<span class="lb" data-page="4.164" data-line="7" id="l4.164.7"></span>ἀλλὰ τοῦτο μέν ἐστι χρήσιμον, οὐδὲ γὰρ οὐδ’ αὐτὸ μάτην
<span class="lb" data-page="4.164" data-line="8" id="l4.164.8"></span>ἐγένετο, καὶ τοῦτο προϊὼν ὁ λόγος ἐξηγήσεται. τὸ δ’ ἄῤῥεν
<span class="lb" data-page="4.164" data-line="9" id="l4.164.9"></span>εἰς ὅσον ἐστὶ θερμότερον, εἰς τοσοῦτον καὶ οἱ ὄρχεις αὐτοῦ
<span class="lb" data-page="4.164" data-line="10" id="l4.164.10"></span>μείζους ἀπετελέσθησαν. ἡ δ’ ἐν αὐτοῖς τοῦ σπέρματος γένεσις,
<span class="lb" data-page="4.164" data-line="11" id="l4.164.11"></span>εἰς ἄκρον ἥκουσα πέψεως, ἀρχὴ δραστικὴ ζώου γέγονεν.
<span class="lb" data-page="4.164" data-line="12" id="l4.164.12"></span>ἐκ μιᾶς οὖν ἀρχῆς σοφῶς ἐξευρημένης τῷ δημιουργῷ,
<span class="lb" data-page="4.164" data-line="13" id="l4.164.13"></span>καθ’ ἣν ἀτελέστερον ἐγένετο τοῦ ἄῤῥενος τὸ θῆλυ, πάντ’
<span class="lb" data-page="4.164" data-line="14" id="l4.164.14"></span>ἐξεβλάστησε τὰ πρὸς τὴν τοῦ ζώου γένεσιν χρηστὰ, τό τε
<span class="lb" data-page="4.164" data-line="15" id="l4.164.15"></span>μὴ δυνηθῆναι πρὸς τοὐκτὸς ἐκπεσεῖν τὰ τοῦ θήλεος μόρια,
<span class="lb" data-page="4.164" data-line="16" id="l4.164.16"></span>τό τε περίττωμα τροφῆς χρηστῆς ἀθροίζειν αὐτὸ, καὶ σπέρμα
<span class="lb" data-page="4.164" data-line="17" id="l4.164.17"></span>σχεῖν ἀτελὲς, καὶ κοῖλον ὄργανον εἰς ὑποδοχὴν τοῦ τελείου
<span class="lb" data-page="4.164" data-line="18" id="l4.164.18"></span>σπέρματος, τό τε ἐν τοῖς ἄῤῥεσιν, ἁπάντων τῶν ἐναντίων
<span class="pb" data-page="4.165" id="p4.165"></span>
<span class="lb" data-page="4.165" data-line="1" id="l4.165.1"></span>γενομένων, αἰδοῖόν τε πρόμηκες ἀποτελεσθῆναι, πρός τε
<span class="lb" data-page="4.165" data-line="2" id="l4.165.2"></span>τὴν ἀφροδίσιον ὁμιλίαν καὶ πρὸς τὴν τοῦ σπέρματος ἔκκρισιν
<span class="lb" data-page="4.165" data-line="3" id="l4.165.3"></span>ἐπιτηδειότατον, αὐτό τε τὸ σπέρμα πολὺ καὶ παχὺ
<span class="lb" data-page="4.165" data-line="4" id="l4.165.4"></span>καὶ θερμὸν ἀπεργασθῆναι.
</p>
          </article>

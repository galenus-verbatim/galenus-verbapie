<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:15.1">
<span class="pb page1" data-page="4.211" id="p4.211"></span>
<span class="milestone ed1page page1" data-n="1.530" data-unit="ed1page" id="ed1page.1.530"></span>
<span class="milestone ed2page page1" data-n="4.654" data-unit="ed2page" id="ed2page.4.654"></span>
            <h2>ΓΑΛΗΝΟΥ ΠΕΡΙ ΧΡΕΙΑΣ ΤΩΝ ΕΝ
<br></br>ΑΝΘΡΩΠΟΥ ΣΩΜΑΤΙ ΜΟΡΙΩΝ
<br></br>ΛΟΓΟΣ Ο.
</h2>
            <p>
<span class="lb" data-page="4.211" data-line="1" id="l4.211.1"></span>Οὕτω δὲ πολλῶν καὶ θαυμαστῶν τῇ φύσει
<span class="lb" data-page="4.211" data-line="2" id="l4.211.2"></span>τετεχνημένων ὀργάνων εἰς τὴν τοῦ γένους διαδοχὴν, ὧν ὁ
<span class="lb" data-page="4.211" data-line="3" id="l4.211.3"></span>πρὸ τούτου λόγος ἐξηγήσατο, δόξειεν ἂν εὖ οἶδ’ ὅτι θεασαμένῳ
<span class="lb" data-page="4.211" data-line="4" id="l4.211.4"></span>σοι διὰ τῶν ἀνατομῶν αἰδοίου κατασκευὴν οὐδενὸς
<span class="lb" data-page="4.211" data-line="5" id="l4.211.5"></span>ἧττον ἐκείνων ἐμφαίνεσθαι θαυμαστή τις ἡ περὶ τὴν δημιουργίαν
<span class="lb" data-page="4.211" data-line="6" id="l4.211.6"></span>αὐτῆς σοφία. πρῶτον μὲν γὰρ αὐτὸ δὴ τοῦτο
<span class="lb" data-page="4.211" data-line="7" id="l4.211.7"></span>τὸ πρόχειρόν τε καὶ πᾶσι γνώριμον, ἐπειδὴ δύο τὰ γεννήσοντα
<span class="lb" data-page="4.211" data-line="8" id="l4.211.8"></span>ζῶα ποιῆσαι βέλτιον ἦν, ὡς ἔμπροσθεν ἐδείκνυτο,
<span class="pb" data-page="4.212" id="p4.212"></span>
<span class="lb" data-page="4.212" data-line="1" id="l4.212.1"></span>διὰ τοῦτο καὶ τὰ μόρια τῶν μὲν εἰς ὑποδοχὴν, τῶν δὲ εἰς
<span class="lb" data-page="4.212" data-line="2" id="l4.212.2"></span>ἔκκρισιν σπέρματος ἐπιτήδεια κατεσκεύασεν· δεύτερον δὲ,
<span class="lb" data-page="4.212" data-line="3" id="l4.212.3"></span>τὸ καὶ δυνάμεις ἐνθεῖναι τὰς χρησομένας τοῖς ὀργάνοις εἰς
<span class="lb" data-page="4.212" data-line="4" id="l4.212.4"></span>δέον· καὶ τρίτον, τὸ πάντ’ αὐτῶν καὶ τὰ σμικρότατα
<span class="lb" data-page="4.212" data-line="5" id="l4.212.5"></span>μέρη θέσιν ἀρίστην ἕκαστον ἔχειν, καὶ μέγεθος, καὶ πλοκὴν,
<span class="lb" data-page="4.212" data-line="6" id="l4.212.6"></span>καὶ διάπλασιν, καὶ πάνθ’ ἁπλῶς, ὅσα μυριάκις εἴρηται
<span class="lb" data-page="4.212" data-line="7" id="l4.212.7"></span>τοῖς σώμασιν ὑπάρχειν. ἓν γὰρ οὐδέν ἐστιν εὑρεῖν ἐν
<span class="lb" data-page="4.212" data-line="8" id="l4.212.8"></span>αὐτοῖς μόριον οὐ περιττὸν, οὐκ ἐνδεὲς, οὐ μετατεθῆναι
<span class="lb" data-page="4.212" data-line="9" id="l4.212.9"></span>δεόμενον, οὐ μεταπλασθῆναι χρῇζον, οὐ πυκνότητος ἀποροῦν,
<span class="lb" data-page="4.212" data-line="10" id="l4.212.10"></span>εἰ πυκνότης αὐτῷ σύμφορος, οὐ μανότητος, ὅτῳ
<span class="lb" data-page="4.212" data-line="11" id="l4.212.11"></span>τοῦτο χρηστὸν, οὐ πόρων, οἷς ἐκκρῖναι δεῖ τὸ ὑγρὸν, οὐ
<span class="lb" data-page="4.212" data-line="12" id="l4.212.12"></span>κοιλιῶν, αἷς ὑποδέξασθαι, πάντα δ’ εἰς ἄκρον κεκοσμημένα
<span class="lb" data-page="4.212" data-line="13" id="l4.212.13"></span>κατὰ τὴν ἰδίαν ἑκάστου χρείαν. οὔτε γὰρ ἐν ἄλλῳ τινὶ τοῦ
<span class="lb" data-page="4.212" data-line="14" id="l4.212.14"></span>παντὸς σώματος ἔχοις ἂν ἄμεινον χωρίῳ τῶν αἰδοίων ἑκάτερον
<span class="lb" data-page="4.212" data-line="15" id="l4.212.15"></span>ἐπινοῆσαι τεταγμένον, οὔτ’ ἐνταυθοῖ μὲν, <span class="milestone ed2page" data-n="4.656" data-unit="ed2page" id="ed2page.4.656"></span>ἀλλ’
<span class="lb" data-page="4.212" data-line="16" id="l4.212.16"></span>ἤτοι βραχεῖ τινι τῆς νῦν χώρας ἐφ’ ἑκάτερον παρηγμένον,
<span class="lb" data-page="4.212" data-line="17" id="l4.212.17"></span>ἢ ἐκ τῶν ἔμπροσθεν μερῶν, ἢ ἐκ τῶν ὄπισθεν ἀνωμαλιῶν,
<span class="pb" data-page="4.213" id="p4.213"></span>
<span class="lb" data-page="4.213" data-line="1" id="l4.213.1"></span>ἢ ἐκ τῶν κάτω. περὶ μὲν δὴ τοῦ χρῆναι τετάχθαι κατὰ
<span class="lb" data-page="4.213" data-line="2" id="l4.213.2"></span>τοῦτο μάλιστα τὸ χωρίον, ἵναπερ νῦν ἐστιν, ὁ πρόσθεν
<span class="lb" data-page="4.213" data-line="3" id="l4.213.3"></span>λόγος αὐτάρκως ἐξηγεῖται. περὶ δὲ τοῦ μηδὲ τὸ βραχύτατον
<span class="lb" data-page="4.213" data-line="4" id="l4.213.4"></span>ἐν αὐτῷ τούτῳ πρὸς τὸ βέλτιον ἔτι μετακομισθῆναι δύνασθαι,
<span class="lb" data-page="4.213" data-line="5" id="l4.213.5"></span>τὸν νοῦν ἤδη μοι πρόσεχε. ποῦ δὴ καὶ βούλει μετατεθῆναι
<span class="lb" data-page="4.213" data-line="6" id="l4.213.6"></span>τὸ τοῦ ἄῤῥενος αἰδοῖον; (ἀπὸ τούτου γὰρ ἄρξομαι)
<span class="lb" data-page="4.213" data-line="7" id="l4.213.7"></span>πότερον ἐγγυτέρω τῆς ἕδρας, ἢ νῦν ἐστιν; ἀλλὰ κατ’
<span class="lb" data-page="4.213" data-line="8" id="l4.213.8"></span>αὐτῆς ἐκείνης ἄν ἐπέκειτο, καὶ ἦν ἀποπατοῦσι δύσχρηστον,
<span class="lb" data-page="4.213" data-line="9" id="l4.213.9"></span>εἰ μήτι σοι τοῦτο δόξειεν ἄρα βέλτιον ὑπάρχειν, ἀεὶ πρόμηκες
<span class="lb" data-page="4.213" data-line="10" id="l4.213.10"></span>αὐτὸ καὶ τεταμένον ἔχειν· ἀλλ’ οὕτω γε μεταθήσεις
<span class="lb" data-page="4.213" data-line="11" id="l4.213.11"></span>εἰς μακρότερον χρόνον τὴν δυσχρηστίαν. ἀποπατούντων μὲν
<span class="lb" data-page="4.213" data-line="12" id="l4.213.12"></span>γὰρ οὐκ ἐνοχλήσει, τῷ δ’ ἄλλῳ βίῳ παντὶ δύσχρηστόν τε
<span class="lb" data-page="4.213" data-line="13" id="l4.213.13"></span>καὶ ῥᾳδίως πάσχον γενήσεται, καθάπερ εἰ καὶ τὴν χεῖρά
<span class="lb" data-page="4.213" data-line="14" id="l4.213.14"></span>τις ἀεὶ προτεταμένην περιφέροι. τάχ’ οὖν ἀνώτερόν που
<span class="lb" data-page="4.213" data-line="15" id="l4.213.15"></span>τετάχθαι κατὰ τὸ ἐπίσειον ἢ τὸ ὑπογάστριον ἄμεινον ἦν.
<span class="lb" data-page="4.213" data-line="16" id="l4.213.16"></span>προστίθει πάλιν ἐνταῦθα, πότερον ἐντεταμένον ἢ χαλαρὰν
<span class="lb" data-page="4.213" data-line="17" id="l4.213.17"></span>ὑπάρχον διὰ παντὸς, ἢ τούτων ἑκάτερον ἐν μέρει γίνεσθαι
<span class="lb" data-page="4.213" data-line="18" id="l4.213.18"></span>δυνάμενον. ἀλλ’ ἐντεταμένον μὲν ἀεὶ, πρὸς τῷ ῥᾳδίως αὐτὸ
<span class="pb" data-page="4.214" id="p4.214"></span>
<span class="lb" data-page="4.214" data-line="1" id="l4.214.1"></span>πάσχειν, ἔτι καὶ δύσχρηστον ἦν ἐν ἅπαντι τῷ βίῳ, καθ’
<span class="lb" data-page="4.214" data-line="2" id="l4.214.2"></span>ἕνα μόνον τὸν τῆς συνουσίας καιρὸν χρήσιμον γενόμενον·
<span class="lb" data-page="4.214" data-line="3" id="l4.214.3"></span>κεχαλασμένον δ’ εἴπερ ἦν διὰ παντὸς, ἄχρηστον ἂν οὕτω
<span class="lb" data-page="4.214" data-line="4" id="l4.214.4"></span>γε παντάπασιν ὑπῆρχεν, οὗ χάριν ἐγένετο, μηδὲ πώποτε
<span class="lb" data-page="4.214" data-line="5" id="l4.214.5"></span>ἐργάσασθαι δυνάμενον· εἰ δ’ ἐν μέρει μὲν χαλαρὸν, ἐν
<span class="lb" data-page="4.214" data-line="6" id="l4.214.6"></span>μέρει δ’ ἐντεταμένον, πρῶτον μὲν αὐτὸ δὴ τοῦτο θαυμάζειν
<span class="lb" data-page="4.214" data-line="7" id="l4.214.7"></span>ἄξιον, εἰ, οἷον ὁ λόγος ἐξεῦρεν αὐτὸ χρῆναι γεγονέναι,
<span class="lb" data-page="4.214" data-line="8" id="l4.214.8"></span>τοιοῦτο φαίνεται νῦν ὑπάρχον, ἑξῆς δ’ ἐπισκέψασθαι, τίς
<span class="lb" data-page="4.214" data-line="9" id="l4.214.9"></span>ἂν αὐτὸ μάλιστα κατασκευὴ πρὸς τὰς οὕτως ἐναντίας καταστάσεις
<span class="lb" data-page="4.214" data-line="10" id="l4.214.10"></span>ἐν τάχει δύναιτο μετακοσμεῖν. ἆρ’, εἰ φλεβῶδες
<span class="lb" data-page="4.214" data-line="11" id="l4.214.11"></span>ἐγένετο, ῥᾳδίως μὲν ἂν ἐπληροῦτο, ῥᾳδίως δ’ ἂν ἐξεκενοῦτο,
<span class="lb" data-page="4.214" data-line="12" id="l4.214.12"></span>καὶ τάσιν ἰσχυρὰν ἐν τῷ πληροῦσθαι προσεκτᾶτο;
<span class="lb" data-page="4.214" data-line="13" id="l4.214.13"></span>καὶ μὴν οὔτε καθ’ αἵματος οὐσίαν ἦν τὸ τῆς τοσαύτης πληρώσεως
<span class="lb" data-page="4.214" data-line="14" id="l4.214.14"></span>ἢ κενώσεως τάχος, ἀλλ’ ἀέρος ἢ πνεύματος ἤ τινος
<span class="lb" data-page="4.214" data-line="15" id="l4.214.15"></span>οὕτω πορίμου χρήματος, ἔν τε τῷ πληρωθῆναι τάσιν ἰσχυρὰν
<span class="lb" data-page="4.214" data-line="16" id="l4.214.16"></span>οὐκ ἂν ὑπέμεινεν ὁ χιτὼν τῆς φλεβός· ἰσχυρᾶς γὰρ καὶ
<span class="lb" data-page="4.214" data-line="17" id="l4.214.17"></span>νευρώδους οὐσίας εἰς τὰς τοιαύτας ἐνεργείας ἡ χρεία. τάχ’
<span class="lb" data-page="4.214" data-line="18" id="l4.214.18"></span>οὖν ἀρτηριῶδες ἄμεινον ἦν αὐτὸ γεγονέναι. καὶ μὴν πρὸς
<span class="pb" data-page="4.215" id="p4.215"></span>
<span class="lb" data-page="4.215" data-line="1" id="l4.215.1"></span>τοῖς εἰρημένοις ἤδη περὶ τῶν φλεβῶν ἔτι καὶ τὸ σφύζειν
<span class="lb" data-page="4.215" data-line="2" id="l4.215.2"></span>ὑπάρχει ταῖς ἀρτηρίαις οἰκείῳ τινὶ ῥυθμῷ, οὐδ’ ἂν δύναιο
<span class="lb" data-page="4.215" data-line="3" id="l4.215.3"></span>πληρωθείσαις αὐταῖς προστάξαι μένειν ἐν τούτῳ, καθάπερ
<span class="lb" data-page="4.215" data-line="4" id="l4.215.4"></span>οὐδὲ συσταλείσαις μηκέτ’ αὖθις διαστέλλεσθαι. ἆρ’ οὖν
<span class="lb" data-page="4.215" data-line="5" id="l4.215.5"></span>νευρῶδες ἄμεινον ἦν ἐργάσασθαι τὸ αἰδοῖον; ἀλλὰ κᾀνταῦθ’
<span class="lb" data-page="4.215" data-line="6" id="l4.215.6"></span>ἄπορον, ἐκ ποίου νεύρου τὴν γένεσιν ἕξει. τὰ μὲν γὰρ κυρίως
<span class="lb" data-page="4.215" data-line="7" id="l4.215.7"></span>ὀνομαζόμενα νεῦρα, τὰ ἐξ ἐγκεφάλου τε καὶ νωτιαίου
<span class="lb" data-page="4.215" data-line="8" id="l4.215.8"></span>πεφυκότα, πρὸς τῷ μηδεμίαν ἔχειν αἰσθητὴν κοιλότητα, μηδὲ
<span class="lb" data-page="4.215" data-line="9" id="l4.215.9"></span>διαστέλλεσθαί τε καὶ συστέλλεσθαι πεφυκέναι, καὶ τὸ τῆς
<span class="lb" data-page="4.215" data-line="10" id="l4.215.10"></span>μαλακότητος ἀντιπρᾶττον ἔχει τῇ κατὰ τὴν ἔντασιν ἐνεργείᾳ.
<span class="lb" data-page="4.215" data-line="11" id="l4.215.11"></span>τὰ δὲ Ἱπποκράτει μὲν ὀνομαζόμενα σύνδεσμοι, παρὰ δὲ τοῖς
<span class="lb" data-page="4.215" data-line="12" id="l4.215.12"></span>νεωτέροις νεῦρα συνδετικὰ, τῇ μὲν σκληρότητι πρὸς τὴν
<span class="lb" data-page="4.215" data-line="13" id="l4.215.13"></span>τῆς ἐντάσεως ἐνέργειαν οὐκ ἀνάρμοστα, κοιλίαι δ’ οὐδὲ τούτοις
<span class="lb" data-page="4.215" data-line="14" id="l4.215.14"></span>εἰσί. τὰ δ’ ἐκ τῶν μυῶν ἐκφυόμενα νευρώδη σώματα
<span class="lb" data-page="4.215" data-line="15" id="l4.215.15"></span>πρὸς Ἱπποκράτους ὀνομαζόμενα τένοντες, οὐ μόνον ὅτι κοιλίας
<span class="lb" data-page="4.215" data-line="16" id="l4.215.16"></span>οὐκ ἔχει τοῖς προειρημένοις ὁμοίως, ἀλλὰ καὶ διότι τῶν
<span class="lb" data-page="4.215" data-line="17" id="l4.215.17"></span>συνδέσμων ἀπολείπεται<span class="milestone ed1page" data-n="1.531" data-unit="ed1page" id="ed1page.1.531"></span> σκληρότητι, παντάπασιν ἄχρηστα ﻿
<span class="pb" data-page="4.216" id="p4.216"></span>
<span class="lb" data-page="4.216" data-line="1" id="l4.216.1"></span>πρὸς αἰδοίου κατασκευήν. καὶ μὴν εἰ τρία μέν ἐστι τὰ
<span class="lb" data-page="4.216" data-line="2" id="l4.216.2"></span>πάντα γένη τῶν νευρωδῶν σωμάτων, εὕρηται δὲ τὸ μὲν ἐξ
<span class="lb" data-page="4.216" data-line="3" id="l4.216.3"></span>ἐγκεφάλου καὶ <span class="milestone ed2page" data-n="4.657" data-unit="ed2page" id="ed2page.4.657"></span>νωτιαίου τὴν ἀρχὴν ἔχον, ὡσαύτως δὲ
<span class="lb" data-page="4.216" data-line="4" id="l4.216.4"></span>καὶ τὸ τῶν μυῶν ἐκφυόμενον ἀνάρμοστον κατ’ ἄμφω, καὶ
<span class="lb" data-page="4.216" data-line="5" id="l4.216.5"></span>ὡς μαλακώτερον, ἢ πρέπει αἰδοίῳ, καὶ ὡς οὐκ ἔχον κοιλότητα,
<span class="lb" data-page="4.216" data-line="6" id="l4.216.6"></span>τὸ δ’ ἐκ τῶν ὀστῶν βλαστάνον, ὡς μὲν σκληρὸν,
<span class="lb" data-page="4.216" data-line="7" id="l4.216.7"></span>χρήσιμον, ὡς δ’ ἀκοίλιον, ἄχρηστον, οὐδὲν ἄρα γένος νεύρου
<span class="lb" data-page="4.216" data-line="8" id="l4.216.8"></span>πρὸς αἰδοίου κατασκευὴν ἀπολείπεται χρήσιμον. ἐδείχθη
<span class="lb" data-page="4.216" data-line="9" id="l4.216.9"></span>δ’, ὅτι μηδ’ ἀρτηρίαι, μηδὲ φλέβες· ὅτι δ’ οὐδὲ σάρκες,
<span class="lb" data-page="4.216" data-line="10" id="l4.216.10"></span>οὐδ’ ὀστοῦν, ἢ χόνδρος, οὐδ’ ἄλλο τι τῶν τοιούτων οὐδὲν,
<span class="lb" data-page="4.216" data-line="11" id="l4.216.11"></span>ἄντικρυς δῆλον. ἆρ’ οὖν οὐ θαυμάσαι μὲν χρὴ πρῶτον τὴν
<span class="lb" data-page="4.216" data-line="12" id="l4.216.12"></span>σοφίαν τε ἅμα καὶ πρόνοιαν τοῦ δημιουργοῦ; πολὺ γὰρ εὐκολώτερον
<span class="lb" data-page="4.216" data-line="13" id="l4.216.13"></span>ὑπάρχον ἑκάστου τῶν γεγονότων λόγῳ τὴν γένεσιν
<span class="lb" data-page="4.216" data-line="14" id="l4.216.14"></span>διελθεῖν, ἢ ἔργῳ τὸ πρᾶγμα αὐτὸ κατασκευάσαι, τοσοῦτον
<span class="lb" data-page="4.216" data-line="15" id="l4.216.15"></span>ὁ ἡμέτερος ἀπολείπεται λόγος τῆς τοῦ δημιουργήσαντος
<span class="lb" data-page="4.216" data-line="16" id="l4.216.16"></span>ἡμᾶς σοφίας, ὥστ’ οὐδ’ ἐξηγήσασθαι δυνάμεθα τὰ
<span class="lb" data-page="4.216" data-line="17" id="l4.216.17"></span>πρὸς ἐκείνου ῥᾳδίως γινόμενα. δεύτερον δὲ μετὰ τὸ θαυμάσαι
<span class="pb" data-page="4.217" id="p4.217"></span>
<span class="lb" data-page="4.217" data-line="1" id="l4.217.1"></span>τε καὶ ἀπορῆσαι τῷ λόγῳ, τί τὸ σόφισμά ἐστι τοῦτο
<span class="lb" data-page="4.217" data-line="2" id="l4.217.2"></span>τὸ περὶ τὴν τῶν αἰδοίων κατασκευὴν, ἐπὶ τὴν ἀνατομὴν
<span class="lb" data-page="4.217" data-line="3" id="l4.217.3"></span>ἀφικέσθαι χρὴ τοῦ μορίου, καὶ θεάσασθαι, μή τινα φύσιν
<span class="lb" data-page="4.217" data-line="4" id="l4.217.4"></span>ἑτέραν σώματος ὁ δημιουργὸς ἡμῶν ἐξεῦρεν αἰδοίῳ πρέπουσαν·
<span class="lb" data-page="4.217" data-line="5" id="l4.217.5"></span>εἶτ’, εἰ μὲν μηδὲν εὕροιμεν, ὃ μὴ κατ’ ἄλλο τι μόριον
<span class="lb" data-page="4.217" data-line="6" id="l4.217.6"></span>ἰδεῖν ἐστι, θαυμάσαι, πῶς ἐκ τῶν αὐτῶν ὀργάνων οὐ τὰς
<span class="lb" data-page="4.217" data-line="7" id="l4.217.7"></span>αὐτὰς ἐνεργείας ἐδημιούργησεν· εἰ δ’ εὕροιμέν τινα σώματος
<span class="lb" data-page="4.217" data-line="8" id="l4.217.8"></span>οὐσίαν, οἵαν οὐδὲ καθ’ ἓν μόριον ἐστὶν ἰδεῖν, ἐπαινέσαι
<span class="lb" data-page="4.217" data-line="9" id="l4.217.9"></span>μὲν πάλιν αὖ κᾀνταῦθα τῆς προνοίας τὸν δημιουργὸν,
<span class="lb" data-page="4.217" data-line="10" id="l4.217.10"></span>ἀφίστασθαι δὲ μήπω τοῦ ζητουμένου, πρὶν ἐκ τῆς ἀνατομῆς
<span class="lb" data-page="4.217" data-line="11" id="l4.217.11"></span>ἀκριβῆ ποιήσασθαι τὴν βάσανον. εἰ δ’ οὖν εἶδές ποτε,
<span class="lb" data-page="4.217" data-line="12" id="l4.217.12"></span>δεικνύντος ἰατροῦ τινος, οἷς μέλει τὰ τῶν ἔργων τῆς φύσεως·
<span class="lb" data-page="4.217" data-line="13" id="l4.217.13"></span>εἰ δὲ μὴ, ἀλλὰ νῦν γε θέασαι τῶν τῆς ἥβης ὀνομαζομένων
<span class="lb" data-page="4.217" data-line="14" id="l4.217.14"></span>ὀστῶν ἐκφυόμενον σῶμα νευρῶδες, κοῖλόν τε ἅμα
<span class="lb" data-page="4.217" data-line="15" id="l4.217.15"></span>καὶ κενὸν ἁπάσης ὑγρότητος. τοῦτ’ οὖν ἐστιν, ὃ τῷ λόγῳ
<span class="lb" data-page="4.217" data-line="16" id="l4.217.16"></span>ζητοῦντες ἀρτίως οὐχ εὑρίσκομεν, οὐδ’ ἂν εὕροιμέν ποτε,
<span class="lb" data-page="4.217" data-line="17" id="l4.217.17"></span>μὴ πρὸς τῆς ἀνατομῆς διδαχθέντες. ὃ γὰρ οὐχ ἑωράκειμεν
<span class="pb" data-page="4.218" id="p4.218"></span>
<span class="lb" data-page="4.218" data-line="1" id="l4.218.1"></span>οὐδὲ καθ’ ἓν ἄλλο μέρος ὅλου τοῦ σώματος, ἐπινοεῖν οὐκ
<span class="lb" data-page="4.218" data-line="2" id="l4.218.2"></span>ἐτολμῶμεν. εἰ δέ γ’ ἦμεν ὄντως φυσικοὶ, πάντως ἂν ἐνοήσαμεν,
<span class="lb" data-page="4.218" data-line="3" id="l4.218.3"></span>ὡς, ἐπειδὴ σκληρόν τε ἅμα καὶ κοῖλον εἶναι χρὴ τὸ
<span class="lb" data-page="4.218" data-line="4" id="l4.218.4"></span>τῶν αἰδοίων ἴδιον σῶμα, φύεται μὲν ἐξ ὀστοῦ, καθάπερ οἱ
<span class="lb" data-page="4.218" data-line="5" id="l4.218.5"></span>λοιποὶ πάντες σύνδεσμοι, κοῖλον δ’ ἔσται μόνον ἐξ ἁπάντων,
<span class="lb" data-page="4.218" data-line="6" id="l4.218.6"></span>ὡς ἡ χρεία κελεύει. ταῦτ’ οὖν ὁ μὲν δημιουργὸς ἡμῶν
<span class="lb" data-page="4.218" data-line="7" id="l4.218.7"></span>ἐβουλήθη γενέσθαι. ἐπειδὴ δ’ ἐγένετο, μηδ’ ἐπιχειρήσῃς ἔτι,
<span class="lb" data-page="4.218" data-line="8" id="l4.218.8"></span>μηδὲ τολμήσῃς ὅπως ἐγένετο ζητεῖν. ὅσα μὲν γὰρ οὐδ’ ὅτι
<span class="lb" data-page="4.218" data-line="9" id="l4.218.9"></span>γέγονεν ἐξευρίσκεις, εἰ μὴ πρὸς τῆς ἀνατομῆς ἐδιδάχθης,
<span class="lb" data-page="4.218" data-line="10" id="l4.218.10"></span>πῶς ἂν εὐλόγως τολμῷς ζητεῖς ὅπως ἐγένετο; ἀρκεῖ σοι τό
<span class="lb" data-page="4.218" data-line="11" id="l4.218.11"></span>γε τοσοῦτον εὑρῆσθαι, διότι πᾶν μόριον, ὡς ἡ χρεία κελεύει
<span class="lb" data-page="4.218" data-line="12" id="l4.218.12"></span>κατεσκεύασται, τὸ δ’, ὅπως ἐγένετο τοιοῦτον, ἐὰν
<span class="lb" data-page="4.218" data-line="13" id="l4.218.13"></span>ἐπιχειρήσῃς ζητεῖν, ἀναίσθητος φωραθήσῃ καὶ τῆς σῆς ἀσθενείας
<span class="lb" data-page="4.218" data-line="14" id="l4.218.14"></span>καὶ τῆς τοῦ δημιουργοῦ δυνάμεως. ἀλλὰ γὰρ ἐπειδὴ
<span class="lb" data-page="4.218" data-line="15" id="l4.218.15"></span>ταῦτ’ ἐξεύρηταί σοι τὰ τῶν αἰδοίων, εἴτε χρὴ νεῦρα καλεῖν,
<span class="lb" data-page="4.218" data-line="16" id="l4.218.16"></span>εἴθ’ ὅ τι βούλει, πάντως μὲν ὀρθῶς ὀστῶν ἐκφύεσθαι δεόμενα
<span class="lb" data-page="4.218" data-line="17" id="l4.218.17"></span>διά τε τὴν ἰδίαν οὐσίαν, οἵαν εἴρηται πρόσθεν ὑπάρχουσαν,
<span class="pb" data-page="4.219" id="p4.219"></span>
<span class="lb" data-page="4.219" data-line="1" id="l4.219.1"></span>ὅτι τε πρὸς τὰς ἐνεργείας αὐτῶν οὕτως ἦν ἄμεινον, ἵν’ ὄρθιόν
<span class="lb" data-page="4.219" data-line="2" id="l4.219.2"></span>τε καὶ ἀκλινὲς φυλάττοιτο τὸ σύμπαν αἰδοῖον, ἑδραίου
<span class="lb" data-page="4.219" data-line="3" id="l4.219.3"></span>σώματος ἐκφυόμενον, ἐπὶ γοῦν τὸ προκείμενον ἐπανέλθωμεν,
<span class="lb" data-page="4.219" data-line="4" id="l4.219.4"></span>ὅθεν ὁ λόγος ἀπῆλθε.
</p>
          </article>

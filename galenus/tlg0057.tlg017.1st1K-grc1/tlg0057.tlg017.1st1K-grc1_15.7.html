<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:15.7">
<span class="pb page1" data-page="4.246" id="p4.246"></span>
<span class="milestone ed1page page1" data-n="1.535" data-unit="ed1page" id="ed1page.1.535"></span>
<span class="milestone ed2page page1" data-n="4.666" data-unit="ed2page" id="ed2page.4.666"></span>
            <p>
<span class="lb" data-page="4.246" data-line="12" id="l4.246.12"></span>Μνημονεύσω δ’ ἄλλου τινὸς ἔργου τῆς φύσεως,
<span class="lb" data-page="4.246" data-line="13" id="l4.246.13"></span>ὁμοίως μὲν θαυμαστοῦ, γινωσκομένου δ’ ἅπασι καὶ
<span class="lb" data-page="4.246" data-line="14" id="l4.246.14"></span>πρὸ τῆς ἀνατομῆς. οὐδεὶς οὖν ἀγνοεῖ περὶ τοῦ στόματος
<span class="lb" data-page="4.246" data-line="15" id="l4.246.15"></span>τῶν μητρῶν, οὔθ’ ὅπως ἀκριβῶς ἔσφιγκταί τε καὶ κέκλεισται
<span class="lb" data-page="4.246" data-line="16" id="l4.246.16"></span>κατὰ τὸν τῆς κυήσεως χρόνον, οὔθ’ ὅπως ἐπὶ πλεῖστον
<span class="lb" data-page="4.246" data-line="17" id="l4.246.17"></span>ἀνοίγνυται κατὰ τὴν τοῦ τόκου προθεσμίαν. γίνεται δ’ ὁ
<span class="lb" data-page="4.246" data-line="18" id="l4.246.18"></span>τόκος οὗτος, ἡνίκ’ ἂν ἤδη τὸ κυούμενον ᾖ τέλειον, ὡς διὰ
<span class="pb" data-page="4.247" id="p4.247"></span>
<span class="lb" data-page="4.247" data-line="1" id="l4.247.1"></span>στόματος δύνασθαι τρέφεσθαι. κατὰ μὲν οὖν τὸν ἄλλον
<span class="lb" data-page="4.247" data-line="2" id="l4.247.2"></span>ἅπαντα χρόνον οὐδὲ πυρῆνα καθεῖναι δυνατὸν εἴσω τοῦ
<span class="lb" data-page="4.247" data-line="3" id="l4.247.3"></span>τῶν μητρῶν αὐχένος· ἐν δὲ ταῖς ἀποκυήσεσιν ὅλον τὸ
<span class="lb" data-page="4.247" data-line="4" id="l4.247.4"></span>ζῶον ἐντεῦθεν ἐξέρχεται. ὥσπερ οὖν καὶ ὁ μικρὸν ἔμπροσθεν
<span class="lb" data-page="4.247" data-line="5" id="l4.247.5"></span>εἰρημένος ὑμὴν ὅτι μὲν οὖν συμφύεται τοῖς ἀγγείοις,
<span class="lb" data-page="4.247" data-line="6" id="l4.247.6"></span>ἐναργῶς ὁρῶμεν, ὅπως δὲ γίνεται τοῦτο, μεῖζόν ἐστιν ἀνθρωπίνης
<span class="lb" data-page="4.247" data-line="7" id="l4.247.7"></span>γνώσεως, οὕτω κᾀπὶ τῶν ὑστερῶν, ὅτι μὲν οὖν
<span class="lb" data-page="4.247" data-line="8" id="l4.247.8"></span>ἀνοίγνυται τὸ στόμα τοσοῦτον, ὅσον ἱκανὸν εἶναι τοῖς ἐμβρύοις
<span class="lb" data-page="4.247" data-line="9" id="l4.247.9"></span>εὐπετῆ παρασχεῖν ἔξοδον, ἅπαντες ἴσασιν, ὅπως δὲ
<span class="lb" data-page="4.247" data-line="10" id="l4.247.10"></span>γίνεται τοῦτο, πλέον τοῦ θαυμάζειν οὐδὲν ἴσμεν. ἀλλ’ ἡ
<span class="lb" data-page="4.247" data-line="11" id="l4.247.11"></span>φύσις καὶ ταῦτα καὶ τἄλλα σύμπαντα περὶ τὴν ἀποκύησιν
<span class="lb" data-page="4.247" data-line="12" id="l4.247.12"></span>τοῦ ζώου μηχανᾶται περιττὰ σοφίσματα. καὶ γὰρ ὅπως ἐν
<span class="lb" data-page="4.247" data-line="13" id="l4.247.13"></span>δέοντι σχήματι τῷ τῇς μήτρας αὐχένι πελάζοι, καὶ ὅπως
<span class="lb" data-page="4.247" data-line="14" id="l4.247.14"></span>διεξέρχοιτο χωρὶς τοῦ πληγῆναί τι μέλος ἢ παραρθρῆσαι
<span class="lb" data-page="4.247" data-line="15" id="l4.247.15"></span>κῶλον, οὐ σμικρὰν ἐποιήσατο πρόνοιαν, τὴν κεφαλὴν τοῦ
<span class="lb" data-page="4.247" data-line="16" id="l4.247.16"></span>κυουμένου πρῶτον ἐντιθεῖσα τῷ τῆς μήτρας <span class="milestone ed2page" data-n="4.667" data-unit="ed2page" id="ed2page.4.667"></span>αὐχένι,
<span class="lb" data-page="4.247" data-line="17" id="l4.247.17"></span>καὶ διὰ τούτου τοῖς ἄλλοις αὐτοῦ μορίοις ὁδοποιοῦσα.
<span class="lb" data-page="4.247" data-line="18" id="l4.247.18"></span>καίτοι γε εἰ πλάγιον ἢ ἐγκάρσιον ἐπὶ τὴν ἔξοδον τὸ
<span class="lb" data-page="4.247" data-line="19" id="l4.247.19"></span>ἔμβρυον, ἢ ἐκπίπτοι κατὰ μῆκος μὲν, ἀλλ’ οὐχ ὡς νῦν,
<span class="pb" data-page="4.248" id="p4.248"></span>
<span class="lb" data-page="4.248" data-line="1" id="l4.248.1"></span>ἢ κατὰ τὴν κεφαλὴν οὐκ ἐνήρμοττεν, ὥσπερ καὶ γίνεταί
<span class="lb" data-page="4.248" data-line="2" id="l4.248.2"></span>ποτε σπανιάκις, ἢ σκέλος ἐκπίπτοι ἢ χεὶρ πρὸ τῆς κεφαλῆς,
<span class="lb" data-page="4.248" data-line="3" id="l4.248.3"></span>χαλεπὴν τοῖς ἄλλοις μέλεσι τὴν ἔξοδον ἀπεργάζεται.
<span class="lb" data-page="4.248" data-line="4" id="l4.248.4"></span>ἀλλ’ εἰ μὲν ἤτοι τρὶς ἢ τετράκις οὐκ ἐπιτηδείως ἐκπίπτον
<span class="lb" data-page="4.248" data-line="5" id="l4.248.5"></span>ἅπαξ ἐκωλύετο, συνέβαινεν ἂν οὕτω γε τετρακοσίων ἐμβρύων,
<span class="lb" data-page="4.248" data-line="6" id="l4.248.6"></span>εἰ τύχοι, τοῖς ἑκατὸν ἐμποδίζεσθαι, ἐπὶ δὲ μυριάσι παμπόλλαις
<span class="lb" data-page="4.248" data-line="7" id="l4.248.7"></span>ἅπαξ που τοῦθ’ ὁρᾶται γινόμενον. ἀνάμνησις μὲν
<span class="lb" data-page="4.248" data-line="8" id="l4.248.8"></span>ἡμῖν ἐντεῦθεν, ὧν ἀπολαύομεν ἀγαθῶν ἐκ τοῦ διαπλάττοντος
<span class="lb" data-page="4.248" data-line="9" id="l4.248.9"></span>τεχνίτου, γνῶσις δ’ ἐναργὴς οὐ τῆς σοφίας μόνον,
<span class="lb" data-page="4.248" data-line="10" id="l4.248.10"></span>ἀλλὰ καὶ τῆς δυνάμεως αὐτοῦ. τίς γὰρ ἢ Φειδίας ἢ Πολύκλειτος
<span class="lb" data-page="4.248" data-line="11" id="l4.248.11"></span>ἀγαθὸς οὕτω δημιουργὸς, ὡς ἐν πολλαῖς μυριάσιν
<span class="lb" data-page="4.248" data-line="12" id="l4.248.12"></span>ἔργων δυσκατορθώτων ἁμαρτάνειν ἅπαξ; ἆρ’ οὖν ταῦτα
<span class="lb" data-page="4.248" data-line="13" id="l4.248.13"></span>μόνον ἄξιον ἐπαινεῖν τὴν φύσιν, ἢ τὸ πάντων θαυμάτων
<span class="lb" data-page="4.248" data-line="14" id="l4.248.14"></span>μέγιστον θαῦμα τοῦτ’ οὔπω λέλεκται, τὸ διδάξαι τὸ γεννώμενον
<span class="lb" data-page="4.248" data-line="15" id="l4.248.15"></span>ἁπάντων τῶν μορίων τὰς ἐνεργείας; οὐ γὰρ στόμα
<span class="lb" data-page="4.248" data-line="16" id="l4.248.16"></span>μόνον καὶ στόμαχον καὶ γαστέρα τροφῆς ὄργανα παρεσκεύασεν,
<span class="pb" data-page="4.249" id="p4.249"></span>
<span class="lb" data-page="4.249" data-line="1" id="l4.249.1"></span>ἀλλ’ εὐθὺς, ὅπως χρήσαιτο τούτοις, ἐπιστάμενον
<span class="lb" data-page="4.249" data-line="2" id="l4.249.2"></span>ἐγέννησε τὸ ζῶον, αὐτοδίδακτόν τινα σοφίας δύναμιν ἐνθεῖσα,
<span class="lb" data-page="4.249" data-line="3" id="l4.249.3"></span>καθ’ ἣν ἕκαστον τῶν ζώων ἐπὶ τὴν οἰκείαν ἑαυτοῦ
<span class="lb" data-page="4.249" data-line="4" id="l4.249.4"></span>τροφὴν ἀφικνεῖται. τὰ μὲν οὖν ἄλλα σύμπαντα καιρὸς ἕτερος
<span class="lb" data-page="4.249" data-line="5" id="l4.249.5"></span>ἐξηγήσεται. τῷ δ’ ἀνθρώπῳ τροφὴν μὲν τὸ γάλα παρεσκεύασεν,
<span class="lb" data-page="4.249" data-line="6" id="l4.249.6"></span>εἰς μίαν δὲ ἄμφω προθεσμίαν ἤγαγεν, ἐν μὲν
<span class="lb" data-page="4.249" data-line="7" id="l4.249.7"></span>τοῖς τιτθοῖς τῆς κυησάσης τροφὴν, ἐν δὲ τοῖς μέλλουσι τρέφεσθαι
<span class="lb" data-page="4.249" data-line="8" id="l4.249.8"></span>τὴν πρὸς τὸν τοιοῦτον χυμὸν ὁρμήν. εἰ γὰρ ἐνθείη
<span class="lb" data-page="4.249" data-line="9" id="l4.249.9"></span>τις τὴν θηλὴν τοῦ τιτθοῦ τῷ στόματι τοῦ βρέφους,
<span class="lb" data-page="4.249" data-line="10" id="l4.249.10"></span>αὐτίκα μὲν σφίγγει τοῖς χείλεσιν, αὐτίκα δὲ διαστεῖλαν τὰς
<span class="lb" data-page="4.249" data-line="11" id="l4.249.11"></span>γνάθους ἐπισπᾶται, κᾄπειτα κυρτῶσαν τὴν γλῶτταν ὠθεῖ
<span class="lb" data-page="4.249" data-line="12" id="l4.249.12"></span>κατὰ τῆς φάρυγγος, ὡς ἐκ πολλοῦ χρόνου μεμελετηκός. ἐνταῦθα
<span class="lb" data-page="4.249" data-line="13" id="l4.249.13"></span>δ’ ὁ στόμαχος εἰς τὴν γαστέρα παραπέμπει, καὶ οὗτος
<span class="lb" data-page="4.249" data-line="14" id="l4.249.14"></span>ὥσπερ δεδιδαγμένος· εἶθ’ ἡ μὲν ἀπολαύσασα τὸ περιττὸν
<span class="lb" data-page="4.249" data-line="15" id="l4.249.15"></span>ἀποπέμπει τοῖς ἐντέροις· ταῦτα δ’ ἐφεξῆς ἀλλήλοις
<span class="lb" data-page="4.249" data-line="16" id="l4.249.16"></span>μεταδίδωσιν ἄχρι τοῦ τελευταίου. <span class="milestone ed1page" data-n="1.536" data-unit="ed1page" id="ed1page.1.536"></span>γένεσις δ’ ὀδόντων
<span class="lb" data-page="4.249" data-line="17" id="l4.249.17"></span>τοὐντεῦθεν ἐκδέχεται τὸ βρέφος, ὡς ἂν μὴ διὰ παντὸς
<span class="pb" data-page="4.250" id="p4.250"></span>
<span class="lb" data-page="4.250" data-line="1" id="l4.250.1"></span>ἐνοχλοίη τῇ μητρί· καὶ σὺν αὐτοῖς ἐνέργεια μασήσεως αὐτοδίδακτός
<span class="lb" data-page="4.250" data-line="2" id="l4.250.2"></span>τις ὁμοίως ταῖς ἄλλαις ἐνεργείαις ἀφικνεῖται· καὶ
<span class="lb" data-page="4.250" data-line="3" id="l4.250.3"></span>τἄλλα ἐφεξῆς ἅπαντα, περὶ ὧν ἑτέρου λόγου διέρχεσθαι.
<span class="lb" data-page="4.250" data-line="4" id="l4.250.4"></span>νυνὶ δ’, ἐπειδή μοι τέλος ἔχει τὰ προτεθέντα πλὴν ὀλίγων
<span class="lb" data-page="4.250" data-line="5" id="l4.250.5"></span>δή τινων, ἐπ’ ἐκεῖνα μετιέναι καιρός.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:15.8">
<span class="pb page1" data-page="4.250" id="p4.250"></span>
<span class="milestone ed1page page1" data-n="1.536" data-unit="ed1page" id="ed1page.1.536"></span>
<span class="milestone ed2page page1" data-n="4.667" data-unit="ed2page" id="ed2page.4.667"></span>
            <p>
<span class="lb" data-page="4.250" data-line="6" id="l4.250.6"></span>Ἔστι δὲ τὰ λείποντα τῇ πάσῃ πραγματείᾳ,
<span class="lb" data-page="4.250" data-line="7" id="l4.250.7"></span>περί τε τῶν κινούντων μυῶν τὴν κατ’ ἰσχίον διάρθρωσιν,
<span class="lb" data-page="4.250" data-line="8" id="l4.250.8"></span>ὑπὲρ ὧν ὅλως οὐδὲν εἶπον, ἕνα τε λόγον ἀναθεῖναι τοῖς
<span class="lb" data-page="4.250" data-line="9" id="l4.250.9"></span>κοινοῖς τοῦ σώματος ὀργάνοις, ἀρτηρίᾳ καὶ νεύρῳ καὶ
<span class="lb" data-page="4.250" data-line="10" id="l4.250.10"></span>φλεβί. ταυτὶ μὲν οὖν ὁ μετὰ τόδε τὸ γράμμα λόγος ιζ΄
<span class="lb" data-page="4.250" data-line="11" id="l4.250.11"></span>ἀπὸ τῆς ἀρχῆς ἐσόμενος ἐκδέχεται, περὶ δὲ τῶν κινούντων
<span class="lb" data-page="4.250" data-line="12" id="l4.250.12"></span>μυῶν τὸ κατ’ ἰσχίον ἄρθρον ἤδη λέγωμεν. τί τοίνυν ἐχρῆν
<span class="lb" data-page="4.250" data-line="13" id="l4.250.13"></span>τοῦτο ποικίλαις μὲν ἧττον ἢ τὸ κατ’ ὦμον, ἀσφαλεστέραις
<span class="lb" data-page="4.250" data-line="14" id="l4.250.14"></span>δ’ ἐκείνου κινήσεσιν ἐπιτήδειον εἶναι, κατὰ τὸ ιγ΄ εἴρηται
<span class="lb" data-page="4.250" data-line="15" id="l4.250.15"></span>γράμμα. καὶ μέν γε καὶ περὶ τῶν ὀστῶν, ὁποῖα ἄττα τὴν
<span class="lb" data-page="4.250" data-line="16" id="l4.250.16"></span>φύσιν ἐστὶ, καὶ ὡς ἄριστα κατεσκεύασται καὶ ταῦτα πρὸς
<span class="lb" data-page="4.250" data-line="17" id="l4.250.17"></span>τὴν ἐνέργειαν, ἧς χάριν ἐγένετο, κατὰ τὸ γ΄ εἴρηται βιβλίον· ﻿
<span class="pb" data-page="4.251" id="p4.251"></span>
<span class="lb" data-page="4.251" data-line="1" id="l4.251.1"></span>ἡ γὰρ τῶν πραγμάτων ὁμοιότης εἰς κοινωνίαν ἤγαγε τοὺς
<span class="lb" data-page="4.251" data-line="2" id="l4.251.2"></span>λόγους αὐτῶν. ὅσον οὖν ἴδιόν ἐστι τοῦ κατ’ ἰσχίον ἄρθρου
<span class="lb" data-page="4.251" data-line="3" id="l4.251.3"></span>μόνου, μηδενὶ κοινωνοῦν ἑτέρῳ διδασκαλίας, ἐν τῷδε ῥηθήσεται.
<span class="lb" data-page="4.251" data-line="4" id="l4.251.4"></span><span class="milestone ed2page" data-n="4.668" data-unit="ed2page" id="ed2page.4.668"></span>τὰ σκέλη τοῖς ζώοις ἡ φύσις ὄργανα βαδίσεως
<span class="lb" data-page="4.251" data-line="5" id="l4.251.5"></span>ἐδημιούργησεν, ἵππῳ μὲν, καὶ κυνὶ, καὶ ὄνῳ, καὶ βοῒ,
<span class="lb" data-page="4.251" data-line="6" id="l4.251.6"></span>καὶ τοῖς τοιούτοις ἅπασι ζώοις τέτταρα, μόνοις δ’ ἀνθρώποις
<span class="lb" data-page="4.251" data-line="7" id="l4.251.7"></span>τῶν πεζῶν ζώων δύο. πιθήκῳ δ’ οὕτως ἔχει τὰ
<span class="lb" data-page="4.251" data-line="8" id="l4.251.8"></span>σκέλη, ὡς ἀνθρώπῳ βρέφει, νυνὶ δὲ πρῶτον αὐτοῖς ἐπιχειροῦντι
<span class="lb" data-page="4.251" data-line="9" id="l4.251.9"></span>χρῆσθαι· καὶ γὰρ δὴ καὶ τοῖς τέτταρσι κώλοις ὡς
<span class="lb" data-page="4.251" data-line="10" id="l4.251.10"></span>τετράποδα βαδίζει, καὶ τοῖς προσθίοις ὥσπερ χερσὶ χρῆται.
<span class="lb" data-page="4.251" data-line="11" id="l4.251.11"></span>ἀλλ’ ἄνθρωπος μὲν αὐξηθεὶς οὐκέτ’ ἐνεργεῖ τοῖς προσθίοις
<span class="lb" data-page="4.251" data-line="12" id="l4.251.12"></span>κώλοις ὡς ποσὶ, πίθηκος δ’ ἐπαμφοτερίζει διὰ παντὸς,
<span class="lb" data-page="4.251" data-line="13" id="l4.251.13"></span>ἐπειδὴ πρὸς ἄμφω παρεσκεύασται, πρός τε τὸ ταχέως
<span class="lb" data-page="4.251" data-line="14" id="l4.251.14"></span>ἀναῤῥιχᾶσθαι τοῖς ἕρπουσι ζώοις ὁμοίως καὶ πρὸς τὸ τρέχειν
<span class="lb" data-page="4.251" data-line="15" id="l4.251.15"></span>σφαλερῶς οἷα παιδίον· ἀδύνατον γὰρ ἦν αὐτῷ πρὸς
<span class="lb" data-page="4.251" data-line="16" id="l4.251.16"></span>ἀμφότερα καλῶς παρεσκευάσθαι. καὶ διὰ τοῦτο τοὺς τῶν
<span class="lb" data-page="4.251" data-line="17" id="l4.251.17"></span>ποδῶν δακτύλους ἐπὶ πλεῖστον ἐσχισμένους ἔσχεν ἀπ’ ἀλλήλων,
<span class="pb" data-page="4.252" id="p4.252"></span>
<span class="lb" data-page="4.252" data-line="1" id="l4.252.1"></span>καί τινας τῶν κινούντων μυῶν τὴν κατὰ τὸ γόνυ
<span class="lb" data-page="4.252" data-line="2" id="l4.252.2"></span>διάρθρωσιν ἄχρι πολλοῦ τῆς κνήμης κατερχομένους. οὕτω
<span class="lb" data-page="4.252" data-line="3" id="l4.252.3"></span>μὲν οὖν αὐτῷ καὶ τὸ κατ’ ἰσχίον ἄρθρον ἐγγὺς μὲν ἥκει
<span class="lb" data-page="4.252" data-line="4" id="l4.252.4"></span>τῆς ἀνθρώπου φύσεως, οὐ μὴν ἀκριβῶς γ’ ἐξῄκασται, καθάπερ
<span class="lb" data-page="4.252" data-line="5" id="l4.252.5"></span>ἡ σύμπασα χείρ. ἀτὰρ οὖν καὶ οἱ μύες οἱ σαρκώδεις,
<span class="lb" data-page="4.252" data-line="6" id="l4.252.6"></span>οἱ τὰς πυγὰς ἐργαζόμενοι, πιθήκοις μὲν ἔχουσι γελοίως,
<span class="lb" data-page="4.252" data-line="7" id="l4.252.7"></span>ὥσπερ καὶ τἄλλα πάντα, μίμημα γὰρ γελοῖον ἀνθρώπου
<span class="lb" data-page="4.252" data-line="8" id="l4.252.8"></span>ζῶον ἐδιδάξαμεν ὑπάρχον· ἀνθρώπῳ δὲ κάλλιστα διάκεινται
<span class="lb" data-page="4.252" data-line="9" id="l4.252.9"></span>πρὸς εὐσχημοσύνην τε ἅμα τῶν ἀναγκαίων μορίων
<span class="lb" data-page="4.252" data-line="10" id="l4.252.10"></span>ἄθλιπτόν τε καὶ ἄλυπον ἕδραν ἐν τῷ καθέζεσθαι. τούτους
<span class="lb" data-page="4.252" data-line="11" id="l4.252.11"></span>οὖν μόνους πίθηκος ἔχει κολοβωτέρους, τὰ δ’ ἄλλα σύμπαντα
<span class="lb" data-page="4.252" data-line="12" id="l4.252.12"></span>παραπλησίως ἀνθρώπῳ διάκειται. δοκίμαζε τοιγαροῦν
<span class="lb" data-page="4.252" data-line="13" id="l4.252.13"></span>ἐπὶ τούτου τὸν εἰρησόμενον λόγον ὑπὲρ τῶν κινούντων
<span class="lb" data-page="4.252" data-line="14" id="l4.252.14"></span>τὸ κατ’ ἰσχίον ἄρθρον μυῶν. ἐπὶ τούτου γάρ τοι καὶ
<span class="lb" data-page="4.252" data-line="15" id="l4.252.15"></span>οἱ πρὸ ἡμῶν ἀνατομικοὶ τὴν διδασκαλίαν ταύτην ἐποιοῦντο
<span class="lb" data-page="4.252" data-line="16" id="l4.252.16"></span>τῶν μυῶν. ἀλλ’ ὅμως, ὥσπερ ἄλλα πάμπολλα καθ’ ὅλον τὸ
<span class="lb" data-page="4.252" data-line="17" id="l4.252.17"></span>σῶμα παρεῖδον, οὕτω κᾀνταῦθα μῦς ὅλους. ὑφ’ ἡμῶν δὲ
<span class="pb" data-page="4.253" id="p4.253"></span>
<span class="lb" data-page="4.253" data-line="1" id="l4.253.1"></span>καὶ αὐτὴ μὲν ἰδίᾳ γέγραπται μυῶν ἀνατομή· δεδήλωται δὲ
<span class="lb" data-page="4.253" data-line="2" id="l4.253.2"></span>καὶ διὰ τῶν ἀνατομικῶν ἐγχειρήσεων, ὁπόσοι τε τὸ πλῆθός
<span class="lb" data-page="4.253" data-line="3" id="l4.253.3"></span>εἰσι καὶ ὁποῖοι τὴν ἰδέαν οἱ ταύτῃ μύες, εὐθὺς καὶ τὰς
<span class="lb" data-page="4.253" data-line="4" id="l4.253.4"></span>αἰτίας ἡμῶν διδασκόντων, δι’ ἃς ἐσφάλησαν οἱ πρόσθεν
<span class="lb" data-page="4.253" data-line="5" id="l4.253.5"></span>ἀμφ’ αὐτούς. ἐπεὶ τοίνυν ἔδει τὸ ἄρθρον τοῦτο κάμπτεσθαι
<span class="lb" data-page="4.253" data-line="6" id="l4.253.6"></span>μὲν, ἀναφερομένου τοῦ σκέλους, ἐκτείνεσθαι δὲ, καταφερομένου,
<span class="lb" data-page="4.253" data-line="7" id="l4.253.7"></span>κᾀν τούτοις μάλιστα ἦν αὐτοῦ τὸ κῦρος τῆς
<span class="lb" data-page="4.253" data-line="8" id="l4.253.8"></span>ἐνεργείας, (ἐλάττων γὰρ ἡ χρεία τῆς γε εἴσω προσαγωγῆς
<span class="lb" data-page="4.253" data-line="9" id="l4.253.9"></span>ἐπὶ θάτερον σκέλος, καὶ τῆς ἐκτὸς ἀποστάσεως, ἔτι τε
<span class="lb" data-page="4.253" data-line="10" id="l4.253.10"></span>μᾶλλον τῆς ἐφ’ ὁποτερονοῦν περιστροφῆς,) ἀποδείξαιτ’ ἄν
<span class="lb" data-page="4.253" data-line="11" id="l4.253.11"></span>τις εὐθέως ἐν τῇ κατὰ τὸ μέγεθός τε καὶ πλῆθος διαφορᾷ
<span class="lb" data-page="4.253" data-line="12" id="l4.253.12"></span>τῶν μυῶν τὴν τέχνην τῆς φύσεως, μεγίστους μὲν καὶ πλείστους
<span class="lb" data-page="4.253" data-line="13" id="l4.253.13"></span>τοὺς ἐκτείνοντάς τε καὶ κάμπτοντας τὸ κῶλον ἐργασαμένην,
<span class="lb" data-page="4.253" data-line="14" id="l4.253.14"></span>ἐφεξῆς δ’ αὐτῶν μεγέθει τε καὶ πλήθει τοὺς
<span class="lb" data-page="4.253" data-line="15" id="l4.253.15"></span>ἐπὶ τὰ πλάγια κινοῦντας, εἶτα καὶ τούτων ἐλάττους, ὅσοι
<span class="lb" data-page="4.253" data-line="16" id="l4.253.16"></span>περιστρέφουσι τὸ κῶλον. οὕτω μὲν εὐλόγως ἡ πρώτη διαφορὰ
<span class="lb" data-page="4.253" data-line="17" id="l4.253.17"></span>τῶν μυῶν τρίχα νενέμηται, τῇ χρείᾳ τῶν κινήσεων
<span class="pb" data-page="4.254" id="p4.254"></span>
<span class="lb" data-page="4.254" data-line="1" id="l4.254.1"></span>μετρηθεῖσα. καθ’ ἑκάστων δὲ τῶν εἰρημένων τριῶν αὖθις
<span class="lb" data-page="4.254" data-line="2" id="l4.254.2"></span>εἰς δύο μέρη διαιρουμένων, ὁποίαν ὑπεροχὴν ἔχουσιν οἱ
<span class="lb" data-page="4.254" data-line="3" id="l4.254.3"></span>τοῦ χρησιμωτέρου μορίου μύες, ἐξηγούμενοι. τῶν μὲν γὰρ
<span class="lb" data-page="4.254" data-line="4" id="l4.254.4"></span>ἐκτεινόντων ἐλάττους οἱ κάμπτοντες ἐγένοντο καὶ μεγέθει
<span class="lb" data-page="4.254" data-line="5" id="l4.254.5"></span>καὶ ἀριθμῷ, τῶν δ’ ἀπαγόντων ἐκτὸς οἱ εἴσω προσάγοντες,
<span class="lb" data-page="4.254" data-line="6" id="l4.254.6"></span>οἱ δὲ περιστρέφοντες ἐν κύκλῳ τὸν μηρὸν ὁμότιμοί
<span class="lb" data-page="4.254" data-line="7" id="l4.254.7"></span>πέρ εἰσι. τὰ μὲν κεφάλαια τοῦ λόγου ταῦτα· τὰς δ’ ἀποδείξεις
<span class="lb" data-page="4.254" data-line="8" id="l4.254.8"></span>αὐτῶν ἐφεξῆς διέλθωμεν. ἐνέργεια σκελῶν, ὧν χάριν
<span class="lb" data-page="4.254" data-line="9" id="l4.254.9"></span>ἐγένετο, βάδισίς τέ ἐστι καὶ δρόμος καὶ στάσις. ἀλλ’ ἡ
<span class="lb" data-page="4.254" data-line="10" id="l4.254.10"></span>μὲν βάδισις καὶ ὁ δρόμος ἔμπαλιν ἀλλήλοις διατιθεμένων
<span class="lb" data-page="4.254" data-line="11" id="l4.254.11"></span>αὐτῶν, ἡ δὲ στάσις ὡσαύτως ἐχόντων ἐγγίνεται. <span class="milestone ed2page" data-n="4.669" data-unit="ed2page" id="ed2page.4.669"></span>κατὰ
<span class="lb" data-page="4.254" data-line="12" id="l4.254.12"></span>μὲν γὰρ τὴν στάσιν ἐστήρικται κατὰ τῆς γῆς ἑκάτερον
<span class="lb" data-page="4.254" data-line="13" id="l4.254.13"></span>ὁμοίως τεταγμένον, ἐν δὲ τῷ βαδίζειν ἢ θεῖν τὸ μὲν
<span class="lb" data-page="4.254" data-line="14" id="l4.254.14"></span>ἐστήρικται, τὸ δὲ μεταφέρεται, καὶ μείζων γε ὁ κάματος
<span class="lb" data-page="4.254" data-line="15" id="l4.254.15"></span>τηνικαῦτα τῷ μένοντι. τὸ μὲν γὰρ μεταφέρον ἑαυτὸ μόνον
<span class="lb" data-page="4.254" data-line="16" id="l4.254.16"></span>κινεῖ, τὸ δ’ ἐστηριγμένον οὐχ ἑαυτὸ μόνον ἀπαρεγκλίτως
<span class="lb" data-page="4.254" data-line="17" id="l4.254.17"></span>ἐκτέτακεν, ἀλλὰ καὶ τὸ σύμπαν ὀχεῖ σῶμα, διπλοῦν
<span class="pb" data-page="4.255" id="p4.255"></span>
<span class="lb" data-page="4.255" data-line="1" id="l4.255.1"></span>βαστάζον βάρος οὗ πρότερον ἀμφοτέρων ἑστώτων ἐβάσταζεν.
<span class="lb" data-page="4.255" data-line="2" id="l4.255.2"></span>ἀλλ’ ἐν μὲν τῷ μεταφέρειν τὸ σκέλος οἱ κάμπτοντες
<span class="lb" data-page="4.255" data-line="3" id="l4.255.3"></span>αὐτὸ πλέον ἐνεργοῦσιν· ἑστώτων δὲ, οἱ τῆς ἐκτάσεως δημιουργοὶ
<span class="lb" data-page="4.255" data-line="4" id="l4.255.4"></span>μύες ἰσχυρῶς ἐντεταμένοι διαμένουσιν, ὡς, εἴ γε
<span class="lb" data-page="4.255" data-line="5" id="l4.255.5"></span>καὶ σμικρὸν ὀκλάσειεν, εἰς κίνδυνον ἀφίξεται καταπτώσεως
<span class="lb" data-page="4.255" data-line="6" id="l4.255.6"></span>ὅλον τοῦ ζώου τὸ σῶμα. κάμπτεται μὲν οὖν κατὰ βουβῶνα
<span class="lb" data-page="4.255" data-line="7" id="l4.255.7"></span>τὸ σκέλος, ἀναφερόντων ἡμῶν αὐτὸ, καὶ εἰ διαφυλάττειν
<span class="lb" data-page="4.255" data-line="8" id="l4.255.8"></span>ἐθελήσαις ἐν τῷδε τῷ σχήματι τὸ κῶλον, ἐντετάσθαι χρὴ
<span class="lb" data-page="4.255" data-line="9" id="l4.255.9"></span>τοὺς κάμπτοντας μῦς· ἐκτείνεται δὲ, καταφερόντων ἐπὶ τοὔδαφος·
<span class="lb" data-page="4.255" data-line="10" id="l4.255.10"></span>ἄκραν δ’ ἔκτασιν ἔχει καὶ στάσιν ἐσχάτην, ἑστώτων.
<span class="lb" data-page="4.255" data-line="11" id="l4.255.11"></span>ὥστ’ εὐλόγως ἡ φύσις ἰσχυροῖς καὶ πολλοῖς καὶ μεγάλοις
<span class="lb" data-page="4.255" data-line="12" id="l4.255.12"></span>μυσὶν ἐπέτρεψε τοὖργον τοῦτο· πρῶτον μὲν τῷ σκέποντι
<span class="lb" data-page="4.255" data-line="13" id="l4.255.13"></span>τὸ ἄρθρον ὅλον ἐκ τῶν ὀπίσω μερῶν, ἀνάλογον
<span class="lb" data-page="4.255" data-line="14" id="l4.255.14"></span>ἔχοντι τῷ κατὰ τὴν ἐπωμίδα· δεύτερον δὲ τῷ μετ’ αὐτὸν,
<span class="lb" data-page="4.255" data-line="15" id="l4.255.15"></span>ὃς ἐκ μὲν τῶν ἔξω μερῶν ἁπάντων ἄρχεται τοῦ τῆς λαγόνος
<span class="lb" data-page="4.255" data-line="16" id="l4.255.16"></span>ὀστοῦ, καταφύεται δ’ εἰς τὸ τοῦ μεγάλου τροχαντῆρος
<span class="lb" data-page="4.255" data-line="17" id="l4.255.17"></span>ὑψηλότατον, ὀλίγον καὶ τοῦ πρόσω συνεπιλαμβάνων· τρίτον
<span class="lb" data-page="4.255" data-line="18" id="l4.255.18"></span>δὲ τῷ μετὰ τοῦτον, ἐκ μὲν τῶν ἔξω τε καὶ κάτω μερῶν
<span class="pb" data-page="4.256" id="p4.256"></span>
<span class="lb" data-page="4.256" data-line="1" id="l4.256.1"></span>τοῦ τῆς λαγόνος ὀστοῦ τὴν ἔκφυσιν ἔχοντι, ἐμφυομένῳ δὲ
<span class="lb" data-page="4.256" data-line="2" id="l4.256.2"></span>πρώτοις μὲν τοῖς ἐντὸς μέρεσι τοῦ μεγάλου τροχαντῆρος,
<span class="lb" data-page="4.256" data-line="3" id="l4.256.3"></span>ἐφεξῆς δὲ καὶ τοῖς πρόσω περιφυομένῳ, καὶ τέταρτον πρὸς
<span class="lb" data-page="4.256" data-line="4" id="l4.256.4"></span>τούτοις τῷ ἐκφυομένῳ μὲν τοῦ πλατέος ὀστοῦ, καταφυομένῳ
<span class="lb" data-page="4.256" data-line="5" id="l4.256.5"></span>δ’ ἐκ τῶν ὀπίσω μερῶν ὅλων ἄχρι τῆς κορυφῆς τῷ
<span class="lb" data-page="4.256" data-line="6" id="l4.256.6"></span>μεγάλῳ τροχαντῆρι. ἀλλ’ ὁ μὲν πρῶτος ἁπάντων εἰρημένος
<span class="lb" data-page="4.256" data-line="7" id="l4.256.7"></span>ἀπαρέγκλιτον ἔκτασιν ἰσχυρὰν ἐργάζεται, διττοῖς πέρασιν ἀνασπῶν
<span class="lb" data-page="4.256" data-line="8" id="l4.256.8"></span>τὸν μηρὸν, ὧν εἰ τὸ ἕτερον ἐντείναις μόνον, οὐκέτ’
<span class="lb" data-page="4.256" data-line="9" id="l4.256.9"></span>ἀπαρέγκλιτον, ἀλλ’ ἐγκλίνουσαν εἰς τὰ πλάγια ποιεῖται τὴν
<span class="lb" data-page="4.256" data-line="10" id="l4.256.10"></span>ἀνάτασιν. ὁ δὲ δεύτερος ἀνατείνει τε ἅμα καὶ πρὸς τοὐντὸς
<span class="lb" data-page="4.256" data-line="11" id="l4.256.11"></span>ἐπισπᾶται τοῦ μηροῦ τὴν κεφαλήν. τῶν δ’ ὑπολοίπων
<span class="lb" data-page="4.256" data-line="12" id="l4.256.12"></span>δυοῖν ἑκάτερος ἀνατείνει μέν τι βραχὺ, περιστρέφει δ’ ὁ
<span class="lb" data-page="4.256" data-line="13" id="l4.256.13"></span>μὲν ἐκτὸς, ὁ δ’ ἔσω τὸν μηρὸν ὀλίγῳ τείνει μᾶλλον ἤπερ
<span class="lb" data-page="4.256" data-line="14" id="l4.256.14"></span>ἀνατείνει, πολὺ δ’ ἧττον τῶν αὐτὸ δὴ τοῦτ’ ἔργον ἐχόντων
<span class="lb" data-page="4.256" data-line="15" id="l4.256.15"></span>μυῶν, οὓς ὑστάτους διηγήσομαι. νυνὶ γὰρ, ὥσπερ ἀπηρξάμην,
<span class="lb" data-page="4.256" data-line="16" id="l4.256.16"></span>ἁπάντων μὲν πρώτους ἐρῶ τοὺς ἐκτείνοντας, εἶθ’ ἑξῆς
<span class="lb" data-page="4.256" data-line="17" id="l4.256.17"></span>τοὺς κάμπτοντας,<span class="milestone ed1page" data-n="1.537" data-unit="ed1page" id="ed1page.1.537"></span> εἶτα τοὺς εἰς τὰ πλάγια κινοῦντας.
<span class="lb" data-page="4.256" data-line="18" id="l4.256.18"></span>ἐπεὶ δὲ κινήσεις ἐπίμικτοι τῶν πλείστων εἰσὶ, τῆς φύσεως, ﻿
<span class="pb" data-page="4.257" id="p4.257"></span>
<span class="lb" data-page="4.257" data-line="1" id="l4.257.1"></span>ὡς ἤδη πολλάκις εἴρηται, προμηθουμένης ἀεὶ δι’ ὀλίγων
<span class="lb" data-page="4.257" data-line="2" id="l4.257.2"></span>ὀργάνων πολλὰς τοῖς ζώοις ἐνεργείας ἀπεργάζεσθαι, διὰ
<span class="lb" data-page="4.257" data-line="3" id="l4.257.3"></span>τοῦτ’ ἐν τοῖς ἐκτείνουσι τὸ σκέλος μυσὶ καὶ τῶν ἄλλην τινὰ
<span class="lb" data-page="4.257" data-line="4" id="l4.257.4"></span>πρὸς ταύτῃ κίνησιν ἐργαζομένων μνημονεύσω. τῶν γὰρ εἰρημένων
<span class="lb" data-page="4.257" data-line="5" id="l4.257.5"></span>τεττάρων μυῶν ὁ μὲν ἁπάντων πρῶτος, ὃν ἀνάλογον
<span class="lb" data-page="4.257" data-line="6" id="l4.257.6"></span>ἔχειν ἔφην τῷ κατὰ τὴν ἐπωμίδα, διτταῖς καταφύσεσιν
<span class="lb" data-page="4.257" data-line="7" id="l4.257.7"></span>ἐκτείνων τὸ σκέλος, εὐθεῖαν μὲν ἀκριβῶς αὐτὴν ἀμφοτέραις
<span class="lb" data-page="4.257" data-line="8" id="l4.257.8"></span>ἐνεργήσας ἀπεργάζεται, βραχύτατον δέ τι παρεγκλίνουσαν
<span class="lb" data-page="4.257" data-line="9" id="l4.257.9"></span>εἰς τὰ πλάγια διὰ μόνης ἑτέρας αὐτῶν. οὕτω δὲ καὶ
<span class="lb" data-page="4.257" data-line="10" id="l4.257.10"></span>ὁ δεύτερος εἰρημένος ἐκτείνει τε ἅμα καὶ βραχύ τι πρὸς
<span class="lb" data-page="4.257" data-line="11" id="l4.257.11"></span>τοὐντὸς ἐπισπᾶται τοῦ μηροῦ τὴν κεφαλήν. ὡσαύτως δὲ καὶ
<span class="lb" data-page="4.257" data-line="12" id="l4.257.12"></span>ὁ γ΄ καὶ ὁ δ΄ ὀλίγιστον μὲν, ὡς ἔλεγον, ἐκτείνουσι, βραχὺ
<span class="lb" data-page="4.257" data-line="13" id="l4.257.13"></span>δ’ αὐτοῦ τι περιστρέφουσι πλέον. <span class="milestone ed2page" data-n="4.670" data-unit="ed2page" id="ed2page.4.670"></span>ἄλλος ἐπὶ τοῖσδε
<span class="lb" data-page="4.257" data-line="14" id="l4.257.14"></span>ε΄ μῦς ἐστιν μέγιστος ἁπάντων τῶν ἐν τῷ σώματι μυῶν,
<span class="lb" data-page="4.257" data-line="15" id="l4.257.15"></span>περιπεφυκὼς ἔσωθέν τε κᾀκ τῶν ὀπίσω μερῶν ὅλῳ τῷ
<span class="lb" data-page="4.257" data-line="16" id="l4.257.16"></span>κατὰ τὸν μηρὸν ὀστῷ μέχρι γόνατος. τούτου τοῦ μυὸς αἱ
<span class="lb" data-page="4.257" data-line="17" id="l4.257.17"></span>ὄπισθεν ἶνες αἱ ἐξ ἰσχίου πεφυκυῖαι στηρίζουσιν ἑδραῖον
<span class="pb" data-page="4.258" id="p4.258"></span>
<span class="lb" data-page="4.258" data-line="1" id="l4.258.1"></span>τὸ σκέλος, ἐκτείνουσαι τὴν διάρθρωσιν. ἐργάζονται δ’ οὐχ
<span class="lb" data-page="4.258" data-line="2" id="l4.258.2"></span>ἥκιστα τοῦτο καὶ διὰ τῶν κάτω μερῶν ἐκπεφυκυῖαι τοῦ τῆς
<span class="lb" data-page="4.258" data-line="3" id="l4.258.3"></span>ἥβης ὀστοῦ μετὰ βραχυτάτης τινὸς εἴσω ῥοπῆς. αἱ δ’
<span class="lb" data-page="4.258" data-line="4" id="l4.258.4"></span>ὑψηλότεραι τούτων ἔσω προσάγουσι τὸν μηρὸν, ὥσπερ αἱ
<span class="lb" data-page="4.258" data-line="5" id="l4.258.5"></span>πασῶν ὑψηλόταται προσάγουσί τε ἅμα καὶ ἀνασπῶσιν. ἀντιτεταγμένοι
<span class="lb" data-page="4.258" data-line="6" id="l4.258.6"></span>δὲ τοῖς εἰρημένοις πέντε μυσὶν οἱ κάμπτοντες
<span class="lb" data-page="4.258" data-line="7" id="l4.258.7"></span>τὴν διάρθρωσιν ἐλάττους τούτων εἰσὶ τόν τ’ ἀριθμὸν καὶ
<span class="lb" data-page="4.258" data-line="8" id="l4.258.8"></span>τὸ μέγεθος, ὅ τ’ ἄνωθεν ὄρθιος, ἀπὸ διττῶν ἐκφύσεων
<span class="lb" data-page="4.258" data-line="9" id="l4.258.9"></span>ἑνὶ τένοντι καταφυόμενος εἰς τὴν κορυφὴν τοῦ μικροῦ τροχαντῆρος,
<span class="lb" data-page="4.258" data-line="10" id="l4.258.10"></span>ὅ τε σὺν αὐτῷ μὲν εἰς τὸν αὐτὸν τροχαντῆρα
<span class="lb" data-page="4.258" data-line="11" id="l4.258.11"></span>καταφυόμενος ἐμφύσει ταπεινοτέρα. τὴν δ’ ἔκφυσιν ἐκ τῶν
<span class="lb" data-page="4.258" data-line="12" id="l4.258.12"></span>προσθίων μερῶν τοῦ τῆς ἥβης ὀστοῦ πεποιημένος μῦς ἕτερος
<span class="lb" data-page="4.258" data-line="13" id="l4.258.13"></span>οἷον μόριόν τι τοῦ μεγίστου παρατέταται λοξὸς, ὁμοίαν
<span class="lb" data-page="4.258" data-line="14" id="l4.258.14"></span>ἐνέργειαν ἔχων, καὶ δ΄ ὁ τὴν κατὰ τὸ γόνυ διάρθρωσιν ἐκτείνων
<span class="lb" data-page="4.258" data-line="15" id="l4.258.15"></span>διὰ τῆς ὑπερβαινούσης τὴν μύλην ἀπονευρώσεως.
<span class="lb" data-page="4.258" data-line="16" id="l4.258.16"></span>ἀλλ’ οὗτος μὲν κατὰ συμβεβηκὸς κάμπτει τὸν μηρόν· οἱ δ’
<span class="lb" data-page="4.258" data-line="17" id="l4.258.17"></span>ἄλλοι τρεῖς κατὰ πρώτην ἐνέργειαν, ὁ μὲν ἄνωθεν καταφερόμενος,
<span class="lb" data-page="4.258" data-line="18" id="l4.258.18"></span>ἐλάχιστόν τι παρεγκλίνων ἐντός· οἱ δ’ ἀπὸ τῶν
<span class="pb" data-page="4.259" id="p4.259"></span>
<span class="lb" data-page="4.259" data-line="1" id="l4.259.1"></span>προσθίων τοῦ τῆς ἥβης ὀστοῦ, πολὺ μὲν ἔσωθεν παρεγκλίνοντες,
<span class="lb" data-page="4.259" data-line="2" id="l4.259.2"></span>ὀλίγον δ’ ἀνασπῶντες· ὁ δὲ τέταρτος, ὃν δὴ καὶ
<span class="lb" data-page="4.259" data-line="3" id="l4.259.3"></span>κατὰ συμβεβηκὸς ἔφην κάμπτειν τὸν μηρὸν, τῷ μὴ πρώτως
<span class="lb" data-page="4.259" data-line="4" id="l4.259.4"></span>ἕνεκα τοῦ κατ’ ἰσχίον ἄρθρου γεγονέναι, πολλὴν μὲν ποιεῖται
<span class="lb" data-page="4.259" data-line="5" id="l4.259.5"></span>τὴν ἀνάτασίν τε καὶ κάμψιν, ὅμως δ’ ἀπολείπεται συχνῷ
<span class="lb" data-page="4.259" data-line="6" id="l4.259.6"></span>τοῦ πρώτου ῥηθέντος. ἐκεῖνος μὲν γὰρ ἀπό τε τῆς
<span class="lb" data-page="4.259" data-line="7" id="l4.259.7"></span>ψόας καὶ τῶν ἔνδον μερῶν τοῦ τῆς λαγόνος ὀστοῦ τὴν
<span class="lb" data-page="4.259" data-line="8" id="l4.259.8"></span>ἀρχὴν ἔχων ἐπὶ τὸν μικρὸν ἀφικνεῖται τροχαντῆρα· ὁ δὲ
<span class="lb" data-page="4.259" data-line="9" id="l4.259.9"></span>τὴν κατὰ τὸ γόνυ διάρθρωσιν ἐκτείνων, ἧσπερ ἕνεκα καὶ
<span class="lb" data-page="4.259" data-line="10" id="l4.259.10"></span>γέγονεν, ἐπειδὴ τὴν ἔκφυσιν ἐκ τῆς ὀρθίας ῥάχεως ἔχει τοῦ
<span class="lb" data-page="4.259" data-line="11" id="l4.259.11"></span>τῆς λαγόνος ὀστοῦ, διὰ τοῦτ’ ἐντεινόμενος ἐφ’ ἑαυτὸν οὐ
<span class="lb" data-page="4.259" data-line="12" id="l4.259.12"></span>μόνον τὴν κνήμην ἀνασπᾷν πέφυκεν, ἀλλὰ καὶ τὸν μηρὸν
<span class="lb" data-page="4.259" data-line="13" id="l4.259.13"></span>κάμπτειν, ὡς, εἴ γ’ ἐκ τῶν κάτω μερῶν τῆς κατὰ τὸν βουβῶνα
<span class="lb" data-page="4.259" data-line="14" id="l4.259.14"></span>διαρθρώσεως ἐξεφύετο, μόνην ἂν οὕτω γε τὴν κνήμην
<span class="lb" data-page="4.259" data-line="15" id="l4.259.15"></span>ἐκίνει. ἀλλὰ γὰρ αὐτὸ τοῦτο προμηθῶς ἡ φύσις ἐποίησεν,
<span class="lb" data-page="4.259" data-line="16" id="l4.259.16"></span>ἄνωθεν τῆς κατὰ τὸν βουβῶνα διαρθρώσεως ἐκφύσασα τὸν
<span class="lb" data-page="4.259" data-line="17" id="l4.259.17"></span>μῦν τοῦτον, ἵν’ ἐν παρέργῳ τινὰ καὶ ἄλλην ἐργάζηται κίνησιν
<span class="lb" data-page="4.259" data-line="18" id="l4.259.18"></span>ἀναγκαίαν τῷ ζώῳ. οἱ δ’ ἔσωθεν προσάγοντες τὸν
<span class="pb" data-page="4.260" id="p4.260"></span>
<span class="lb" data-page="4.260" data-line="1" id="l4.260.1"></span>μηρὸν οἵδ’ εἰσί· δύο μὲν οἱ προειρημένοι ἐκ τῶν ἔμπροσθεν
<span class="lb" data-page="4.260" data-line="2" id="l4.260.2"></span>μερῶν τοῦ τῆς ἥβης ὀστοῦ τὴν ἔκφυσιν ἔχοντες,
<span class="lb" data-page="4.260" data-line="3" id="l4.260.3"></span>οὐκ ἔσω μόνον ἐπισπᾶσθαι τὸ κῶλον, ἀλλὰ καὶ κάμπτειν
<span class="lb" data-page="4.260" data-line="4" id="l4.260.4"></span>μετρίως δυνάμενοι· τρίτος δὲ ἄλλος οὐ κατὰ τοῦτο τὸ μῆκος,
<span class="lb" data-page="4.260" data-line="5" id="l4.260.5"></span>ἀλλ’ ἱκανῶς μακρός. ἐκφυόμενος γὰρ ἐκ τῶν ἔμπροσθεν
<span class="lb" data-page="4.260" data-line="6" id="l4.260.6"></span>μερῶν τοῦ τῆς ἥβης ὀστοῦ παντὶ περιτέταται τῷ
<span class="lb" data-page="4.260" data-line="7" id="l4.260.7"></span>κώλῳ μέχρι γόνατος, ἐπὶ τὴν ἔνδον αὐτοῦ κεφαλὴν τελευτῶν.
<span class="lb" data-page="4.260" data-line="8" id="l4.260.8"></span>ἀλλὰ καὶ τοῦ μεγίστου μυὸς ἡ ἔνδον μοῖρα τὴν αὐτὴν ἐνέργειαν
<span class="lb" data-page="4.260" data-line="9" id="l4.260.9"></span>ἔχει. πρὸς τοὐκτὸς δ’ ἀπάγουσι τὸν μηρὸν ἥ θ’
<span class="lb" data-page="4.260" data-line="10" id="l4.260.10"></span>ἑτέρα μοῖρα τοῦ πρώτου πάντων ῥηθέντος, ὅ τ’ ἀπὸ τοῦ
<span class="lb" data-page="4.260" data-line="11" id="l4.260.11"></span>πλατέος ὀστοῦ πεφυκὼς, ὃς καὶ περιστρέφειν αὐτὸν ἐλέχθη
<span class="lb" data-page="4.260" data-line="12" id="l4.260.12"></span>βραχύ τι. κατάλοιποι δ’ ἄλλοι δύο μύες εἰσὶ τῶν κινούντων
<span class="lb" data-page="4.260" data-line="13" id="l4.260.13"></span>τὸν μηρὸν, ὁ μὲν ἐκ τῶν ἔνδον, ὁ δ’ ἐκ τῶν ἔξω μερῶν
<span class="lb" data-page="4.260" data-line="14" id="l4.260.14"></span>τοῦ τῆς ἥβης ὀστοῦ τὴν ἔκφυσιν ἔχοντες. ἑλιττόμενοι
<span class="lb" data-page="4.260" data-line="15" id="l4.260.15"></span>δ’ ἀμφότεροι περὶ τὸ καλούμενον ἰσχίον ἐς ταὐτὸν ἀλλήλοις
<span class="lb" data-page="4.260" data-line="16" id="l4.260.16"></span>ἀφικνοῦνται, καταφυόμενοι μιᾷ κοιλότητι διὰ τενόντων
<span class="lb" data-page="4.260" data-line="17" id="l4.260.17"></span>εὐρώστων ἐν τοῖς ὀπίσω μέρεσι τοῦ μηροῦ, τεταγμένοι κατ’
<span class="lb" data-page="4.260" data-line="18" id="l4.260.18"></span>αὐτὴν μάλιστα τὴν πρώτην ἔκφυσιν τοῦ μεγάλου τροχαντῆρος.
<span class="pb" data-page="4.261" id="p4.261"></span>
<span class="lb" data-page="4.261" data-line="1" id="l4.261.1"></span>οὗτοι μόνοι πάντων τῶν εἰρημένων μυῶν ἑκάτερος
<span class="lb" data-page="4.261" data-line="2" id="l4.261.2"></span>ἐφ’ ἑαυτὸν ἕλκων ἐπιστρέφει τε καὶ περιστρέφει τὸν μηρόν.
<span class="lb" data-page="4.261" data-line="3" id="l4.261.3"></span><span class="milestone ed2page" data-n="4.671" data-unit="ed2page" id="ed2page.4.671"></span>ὡς γὰρ κᾀν τοῖς ἐκτείνουσι τὸ κῶλον ἐν τῷ πρώτῳ
<span class="lb" data-page="4.261" data-line="4" id="l4.261.4"></span>καταλόγῳ διῆλθον, ὀλίγον τι περιστρέφοντες ἐν παρέργῳ
<span class="lb" data-page="4.261" data-line="5" id="l4.261.5"></span>τοῦτο καὶ βραχέως ἐργάζονται, κατὰ πρῶτον λόγον ὑπὸ τῆς
<span class="lb" data-page="4.261" data-line="6" id="l4.261.6"></span>φύσεως ἐκτάσεως ἕνεκα τοῦ κατ’ ἰσχίον ἄρθρου γεγονότες.
<span class="lb" data-page="4.261" data-line="7" id="l4.261.7"></span>εἴρηνται μὲν πάντες οἱ κινοῦντες τὸν μηρὸν μύες, ἀνάλογον
<span class="lb" data-page="4.261" data-line="8" id="l4.261.8"></span>τῇ χρείᾳ τῶν κινήσεων, ὧν ἡγεμονεύουσιν, ἀριθμόν τε καὶ
<span class="lb" data-page="4.261" data-line="9" id="l4.261.9"></span>μέγεθος ἔχοντες. ἐμφαίνεται δ’ εὐθὺς ἅμα τοῖς εἰρημένοις
<span class="lb" data-page="4.261" data-line="10" id="l4.261.10"></span>ἥ τε τῶν ἐκφύσεών τε καὶ καταφύσεων, ἔτι τε τῆς ἐν τῷ
<span class="lb" data-page="4.261" data-line="11" id="l4.261.11"></span>μεταξὺ θέσεως ἑκάστου μυὸς χρεία. ἐπὶ γάρ τοι τὴν πρώτην
<span class="lb" data-page="4.261" data-line="12" id="l4.261.12"></span>ἔκφυσιν ἀνασπωμένων αὐτῶν, ἀναγκαῖόν ἐστι καὶ τὸ πέρας
<span class="lb" data-page="4.261" data-line="13" id="l4.261.13"></span>ἑλκόμενον ἅμα ἑαυτῷ τὸ κῶλον ἐπισπᾶσθαι, ὥστ’ ἀναγκαῖον
<span class="lb" data-page="4.261" data-line="14" id="l4.261.14"></span>ἐκ μὲν τῶν ἄνω μερῶν καταφέρεσθαι τὸν τὸ ἄνω κῶλον
<span class="lb" data-page="4.261" data-line="15" id="l4.261.15"></span>ἕλκοντα, τῶν δ’ εἰς τὰ πλάγια κινούντων ἔσωθεν μὲν
<span class="lb" data-page="4.261" data-line="16" id="l4.261.16"></span>εἶναι τὴν ἔκφυσιν, οἷς ἔσω προσάγειν ἐστὶ τοὖργον, ἔξωθεν
<span class="lb" data-page="4.261" data-line="17" id="l4.261.17"></span>δ’ , οἷς τοὐκτός. ἀλλ’ ἐπεὶ καὶ περιφέρεσθαι καὶ περιστρέφεσθαι
<span class="pb" data-page="4.262" id="p4.262"></span>
<span class="lb" data-page="4.262" data-line="1" id="l4.262.1"></span>κατ’ ἐνίας τῶν κινήσεων ἔδει τὸν μηρὸν, ἑλίττει
<span class="lb" data-page="4.262" data-line="2" id="l4.262.2"></span>κυκλοτερῶς ἡ φύσις ἤτοι γ’ ὅλα τὰ σώματα τῶν τοιούτων
<span class="lb" data-page="4.262" data-line="3" id="l4.262.3"></span>μυῶν, ἢ μόνους τοὺς τένοντας, ὅσοι ταῦτ’ ἐργάζεσθαι μέλλουσιν.
<span class="lb" data-page="4.262" data-line="4" id="l4.262.4"></span>οἱ μὲν γὰρ εὐθεῖς τῶν μυῶν ἁπλῆν κινοῦσι κίνησιν,
<span class="lb" data-page="4.262" data-line="5" id="l4.262.5"></span>τὰ κῶλα πρὸς ἐκεῖνα τὰ μέρη κατ’ εὐθεῖαν γραμμὴν ἐπισπώμενοι,
<span class="lb" data-page="4.262" data-line="6" id="l4.262.6"></span>πρὸς ἅπερ αὐτῶν ἀνήκουσιν αἱ κεφαλαί· οἱ δ’ ἤτοι
<span class="lb" data-page="4.262" data-line="7" id="l4.262.7"></span>τοῖς ὅλοις ἑαυτῶν σώμασιν ἢ καὶ τοῖς τένουσιν ἑλιττόμενοι
<span class="lb" data-page="4.262" data-line="8" id="l4.262.8"></span>περί τι κυκλοφορικὴν μᾶλλον, οὐκ εὐθύπορον, ἐργάζονται
<span class="lb" data-page="4.262" data-line="9" id="l4.262.9"></span>τὴν κίνησιν. οὕτω γοῦν ἀναγκαῖόν ἐστι καὶ τοῖς ἐσχάτοις
<span class="lb" data-page="4.262" data-line="10" id="l4.262.10"></span>εἰρημένοις δύο μυσὶν ἐμφυομένοις τῷ μεγάλῳ τροχαντῆρι,
<span class="lb" data-page="4.262" data-line="11" id="l4.262.11"></span>λοξὴν, οὐκ εὐθεῖαν, ἴσχουσι τὴν ἐπὶ τὸ κινούμενον φορὰν,
<span class="lb" data-page="4.262" data-line="12" id="l4.262.12"></span>ὁμοίας τῇ σφετέρᾳ θέσει κινήσεως ἐξηγεῖσθαι.
</p>
          </article>

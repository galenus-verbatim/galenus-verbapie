<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:16.11">
<span class="pb page1" data-page="4.328" id="p4.328"></span>
<span class="milestone ed1page page1" data-n="1.547" data-unit="ed1page" id="ed1page.1.547"></span>
<span class="milestone ed2page page1" data-n="4.692" data-unit="ed2page" id="ed2page.4.692"></span>
            <p>
<span class="lb" data-page="4.328" data-line="11" id="l4.328.11"></span>Ἐπάνειμι τοίνυν ἤδη πρὸς τὴν ἑτέραν τῶν
<span class="lb" data-page="4.328" data-line="12" id="l4.328.12"></span>ἀρτηριῶν, ἣν ἀπὸ τῆς καρδίας ἐπὶ τὸν τράχηλόν τε καὶ
<span class="lb" data-page="4.328" data-line="13" id="l4.328.13"></span>τὰς ὠμοπλάτας, καὶ τὰς χεῖρας, καὶ τὸ πρόσωπον, ἅπασάν
<span class="lb" data-page="4.328" data-line="14" id="l4.328.14"></span>τε τὴν κεφαλὴν ἰδεῖν ἐστι διανεμομένην. αὕτη γὰρ ἐν μὲν
<span class="lb" data-page="4.328" data-line="15" id="l4.328.15"></span>τῷ διεξέρχεσθαι τὸν θώρακα, παραπλησίως τῇ κάτω φερομένῃ,
<span class="lb" data-page="4.328" data-line="16" id="l4.328.16"></span>τοῖς τε μεσοπλευρίοις μυσὶ, καὶ τῷ νωτιαίῳ, καὶ
<span class="lb" data-page="4.328" data-line="17" id="l4.328.17"></span>τοῖς ἐκτὸς τοῦ θώρακος ἀποφύσεις πέμπει, καὶ πρὸς ταύταις
<span class="pb" data-page="4.329" id="p4.329"></span>
<span class="lb" data-page="4.329" data-line="1" id="l4.329.1"></span>γε τὰς ἐπὶ τοὺς τιτθοὺς ἰούσας, ὑπὲρ ὧν τῆς χρείας
<span class="lb" data-page="4.329" data-line="2" id="l4.329.2"></span>εἴρηται πρόσθεν, ἔτι τε τὰς κατὰ τὰς ὠμοπλάτας καὶ τὰς
<span class="lb" data-page="4.329" data-line="3" id="l4.329.3"></span>χεῖρας. ὅσον δ’ ὑπόλοιπον ἐξ αὐτῶν ἐστιν, ἐπὶ τὴν κεφαλὴν
<span class="lb" data-page="4.329" data-line="4" id="l4.329.4"></span>ἀναφέρεται καθ’ ἑκάτερον μέρος ἀρτηρία μία. τούτων
<span class="lb" data-page="4.329" data-line="5" id="l4.329.5"></span>μὲν οὖν τῶν ἀγγείων ἀπονεμήσεις ἅπαντα τὰ μέρη προσώπῳ
<span class="lb" data-page="4.329" data-line="6" id="l4.329.6"></span>τε καὶ τραχήλῳ διαπλέκουσιν. ἐκ δὲ τῶν ἐπὶ τὰς ὠμοπλάτας
<span class="lb" data-page="4.329" data-line="7" id="l4.329.7"></span>ἀποσχιζομένων οἱ ῥαχῖται μύες <span class="milestone ed2page" data-n="4.693" data-unit="ed2page" id="ed2page.4.693"></span>ἀποφύσεις λαμβάνουσιν.
<span class="lb" data-page="4.329" data-line="8" id="l4.329.8"></span>ἀπὸ δὲ τῶν αὐτῶν τούτων εὐθὺς ἅμα τῷ πρῶτον
<span class="lb" data-page="4.329" data-line="9" id="l4.329.9"></span>ἀνίσχειν εἰς τὸν τράχηλον ἔξω τοῦ θώρακος ἀποβλαστήματα
<span class="lb" data-page="4.329" data-line="10" id="l4.329.10"></span>φέρεται διὰ τῶν πλαγίων τρημάτων τῶν ἓξ
<span class="lb" data-page="4.329" data-line="11" id="l4.329.11"></span>ἑκάστου σπονδύλου ἄχρι τῆς κεφαλῆς. οὐ γὰρ ἔθ’ ὁμοίως
<span class="lb" data-page="4.329" data-line="12" id="l4.329.12"></span>ἐπιτέταται τοῖς σπονδύλοις αὐτοῖς ἡ ἀρτηρία, καθάπερ ἐφ’
<span class="lb" data-page="4.329" data-line="13" id="l4.329.13"></span>ὅλης τῆς ῥάχεως. οἱ γὰρ εἰς τὸ πρόσω κατασπῶντες τὴν
<span class="lb" data-page="4.329" data-line="14" id="l4.329.14"></span>κεφαλὴν μύες ἀναγκαιοτάτην ἐνταῦθα τὴν θέσιν εἶχον,
<span class="lb" data-page="4.329" data-line="15" id="l4.329.15"></span>οὐδαμόσε μετατεθῆναι δυνάμενοι. καὶ μὲν δὴ καὶ ὁ στόμαχος
<span class="lb" data-page="4.329" data-line="16" id="l4.329.16"></span>ἐπ’ αὐτοῖς, ἔτι τε τούτου πρόσθεν ἡ ἀρτηρία ἡ τραχεῖα
<span class="lb" data-page="4.329" data-line="17" id="l4.329.17"></span>θέσιν ἀναγκαίαν εἶχεν, ὡς ἐν τοῖς ἰδίοις ὑπὲρ αὐτῶν δέδεικται
<span class="lb" data-page="4.329" data-line="18" id="l4.329.18"></span>λόγοις. οὔκουν ὁμοίαν ποιήσασθαι τὴν εἰς τὸν νωτιαῖον
<span class="pb" data-page="4.330" id="p4.330"></span>
<span class="lb" data-page="4.330" data-line="1" id="l4.330.1"></span>ἔμφυσιν οἷόν τ’ ἦν ἐνθάδε. θαυμαστόν τι δή μοι καὶ τοῦτο
<span class="lb" data-page="4.330" data-line="2" id="l4.330.2"></span>δοκεῖ γεγονέναι τῇ φύσει τοὖργον, οἷόν περ ὑπὸ τῶν
<span class="lb" data-page="4.330" data-line="3" id="l4.330.3"></span>δημιουργῶν γίνεται πολλάκις, ἀναγλυψάντων τε καὶ ἀνατιτράντων
<span class="lb" data-page="4.330" data-line="4" id="l4.330.4"></span>καὶ περιξεόντων εἰς κάλλος ἢ περιττὴν ἀκρίβειαν
<span class="lb" data-page="4.330" data-line="5" id="l4.330.5"></span>ἃ κατασκευάζουσιν. ἐνὸν γὰρ κᾀνταῦθα τῇ φύσει ταῖς πλαγίαις
<span class="lb" data-page="4.330" data-line="6" id="l4.330.6"></span>ἀποφύσεσι τῶν σπονδύλων χρησαμένῃ οἷον πρόβλημά
<span class="lb" data-page="4.330" data-line="7" id="l4.330.7"></span>τι περὶ ταύτας ἄχρι τῆς κεφαλῆς ἀναφέρειν τὰς εἰς τὸν
<span class="lb" data-page="4.330" data-line="8" id="l4.330.8"></span>νωτιαῖον ἰέναι μελλούσας ἀρτηρίας, οὐκ ἔπραξεν οὕτως,
<span class="lb" data-page="4.330" data-line="9" id="l4.330.9"></span>οὐδ’ ἠρκέσθη μόνῃ τῇ λεγομένῃ φρουρᾷ, διατρήσασα δ’
<span class="lb" data-page="4.330" data-line="10" id="l4.330.10"></span>ἑκάστην ἀπόφυσιν εὐρύθμως τε ἅμα καὶ κυκλοτερῶς, ὁδὸν
<span class="lb" data-page="4.330" data-line="11" id="l4.330.11"></span>τοῖς ἀγγείοις εἰργάσατο τὸν στοῖχον τῶν τρημάτων, ἅτε
<span class="lb" data-page="4.330" data-line="12" id="l4.330.12"></span>δ’ ἐφεξῆς ἀλλήλαις τεταγμένων τῶν ἀποφύσεων, οὕτως μετὰ
<span class="lb" data-page="4.330" data-line="13" id="l4.330.13"></span>τοὐν μέσῳ τῶν τρημάτων, καθ’ ὃ καὶ τοῖς ἀπὸ τοῦ νωτιαίου
<span class="lb" data-page="4.330" data-line="14" id="l4.330.14"></span>νεύροις ἀνίσχον ὑπάρχει. κατὰ γοῦν αὐτὸ καὶ τῆς
<span class="lb" data-page="4.330" data-line="15" id="l4.330.15"></span>ἀρτηρίας ἀποβλάστημά τι μικρὸν εἰς τὸν νωτιαῖον ἀφικνεῖται.
<span class="lb" data-page="4.330" data-line="16" id="l4.330.16"></span>συνεχρήσατο γὰρ κᾀνταῦθα ἡ φύσις τῷ τρήματι τοῦ
<span class="lb" data-page="4.330" data-line="17" id="l4.330.17"></span>νεύρου πρὸς τὴν τῶν ἀγγείων ἔνδοθεν φορὰν, οὐκ ἀρτηρίαν
<span class="lb" data-page="4.330" data-line="18" id="l4.330.18"></span>μόνον, ἀλλὰ καὶ φλέβα σὺν αὐτῇ διαβιβάζουσα.
<span class="pb" data-page="4.331" id="p4.331"></span>
<span class="lb" data-page="4.331" data-line="1" id="l4.331.1"></span>τὸ δὲ δὴ πέρας ἄχρι τῶν τῆς κεφαλῆς ἀναφερομένων ἀγγείων,
<span class="lb" data-page="4.331" data-line="2" id="l4.331.2"></span>ἐπειδὰν διεξέλθῃ τὸν πρῶτον σπόνδυλον, δίχα νεμηθὲν,
<span class="lb" data-page="4.331" data-line="3" id="l4.331.3"></span>τῷ μὲν ἑτέρῳ μέρει πρὸς τὸν ὀπίσθιον ἐγκέφαλον
<span class="lb" data-page="4.331" data-line="4" id="l4.331.4"></span>ἔσω φέρεται, θατέρῳ δ’ εἰς τοὺς περικειμένους μῦς τῷ τῆς
<span class="lb" data-page="4.331" data-line="5" id="l4.331.5"></span>κεφαλῆς ἄρθρῳ διασπείρεται, συνάπτον τοῖς πέρασι τῶν
<span class="lb" data-page="4.331" data-line="6" id="l4.331.6"></span>ἀγγείων, ὅσα κατὰ τὴν λεπτὴν ἐτέτακτο μήνιγγα. τοὺς δ’
<span class="lb" data-page="4.331" data-line="7" id="l4.331.7"></span>ἐπιπολῆς τῶν μυῶν καὶ τὸ δέρμα τῶν κατὰ τὰς ὠμοπλάτας
<span class="lb" data-page="4.331" data-line="8" id="l4.331.8"></span>ἀγγείων ἀποφύσεις διαπλέκουσιν. οὐ γάρ ἐστιν οὐδαμόθι
<span class="lb" data-page="4.331" data-line="9" id="l4.331.9"></span>τοῦ σώματος οὐδένα μῦν εὑρεῖν <span class="milestone ed1page" data-n="1.548" data-unit="ed1page" id="ed1page.1.548"></span>ἀποροῦντα φλεβὸς
<span class="lb" data-page="4.331" data-line="10" id="l4.331.10"></span>καὶ ἀρτηρίας, ἀλλ’ εἰς ἅπαντας αὐτοὺς ἐμβάλλουσιν
<span class="lb" data-page="4.331" data-line="11" id="l4.331.11"></span>ἐκ τῶν πλησίον χωρίων ἀσφαλέστατά τε καὶ διὰ βραχυτάτου
<span class="lb" data-page="4.331" data-line="12" id="l4.331.12"></span>φερόμενα. καὶ γὰρ οὖν καὶ τὴν τῶν ἐπὶ τὰς χεῖρας ἰουσῶν
<span class="lb" data-page="4.331" data-line="13" id="l4.331.13"></span>ἀρτηριῶν συζυγίαν οὐ γυμνὴν οὐδ’ ἐπιπολῆς, ἀλλ’ ὡς ἔνι
<span class="lb" data-page="4.331" data-line="14" id="l4.331.14"></span>μάλιστα διὰ βαθυτάτου κατακρύψασα προήγαγεν ἡ φύσις,
<span class="lb" data-page="4.331" data-line="15" id="l4.331.15"></span>ἐν μὲν ταῖς μασχάλαις, ἵνα σχίζονται πρῶτον εἰς τοὺς παρακειμένους
<span class="lb" data-page="4.331" data-line="16" id="l4.331.16"></span>μῦς, ἄνωθέν τε καὶ κάτωθεν ἀδένας ἰσχυροὺς
<span class="lb" data-page="4.331" data-line="17" id="l4.331.17"></span>ταῖς μὲν σχίσεσιν ἐνθεῖσα, καθάπερ τι στήριγμα, κατ’ αὐτῶν
<span class="lb" data-page="4.331" data-line="18" id="l4.331.18"></span>δ’ ἔξωθεν ἐπιβαλοῦσα τῶν ἀγγείων οἷον ἐπίβλημα, τὸν
<span class="pb" data-page="4.332" id="p4.332"></span>
<span class="lb" data-page="4.332" data-line="1" id="l4.332.1"></span>αὐτὸν τρόπον τοῖς ἐν βουβῶσι προήγαγεν, οὕτω διὰ τῶν
<span class="lb" data-page="4.332" data-line="2" id="l4.332.2"></span>ἐντὸς μερῶν τοῦ βραχίονος εἰς τοὺς μῦς διανέμουσα πάντας.
<span class="lb" data-page="4.332" data-line="3" id="l4.332.3"></span>ἐντεῦθέν τε πάλιν ἀσφαλῶς διά τε τῶν ἔνδον καὶ
<span class="lb" data-page="4.332" data-line="4" id="l4.332.4"></span>τῶν μέσων τῆς κατὰ τὸν ἀγκῶνα διαρθρώσεως ἐπὶ τὸν
<span class="lb" data-page="4.332" data-line="5" id="l4.332.5"></span>πῆχυν ἀγαγοῦσα πάντη διέσπειρεν, οὐδενὸς ἐπιλαθομένη
<span class="lb" data-page="4.332" data-line="6" id="l4.332.6"></span>μυὸς, ἀλλὰ κατ’ ἀξίαν ἅπασι νείμασα τὸ προσῆκον ἀγγεῖον
<span class="lb" data-page="4.332" data-line="7" id="l4.332.7"></span>τῷ μεγέθει· περὶ ὧν καὶ αὐτῶν, ὥσπερ καὶ περὶ τῶν ἐν
<span class="lb" data-page="4.332" data-line="8" id="l4.332.8"></span>τοῖς σκέλεσιν, ἐν ταῖς ἀνατομικαῖς ἐγχειρήσεσιν ἐροῦμεν.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:16.13">
<span class="pb page1" data-page="4.338" id="p4.338"></span>
<span class="milestone ed1page page1" data-n="1.548" data-unit="ed1page" id="ed1page.1.548"></span>
<span class="milestone ed2page page1" data-n="4.695" data-unit="ed2page" id="ed2page.4.695"></span>
            <p>
<span class="lb" data-page="4.338" data-line="3" id="l4.338.3"></span>Εὑρήσεις οὖν φλέβας μέν τινας <span class="milestone ed1page" data-n="1.549" data-unit="ed1page" id="ed1page.1.549"></span>ἀρτηριῶν
<span class="lb" data-page="4.338" data-line="4" id="l4.338.4"></span>χωρὶς, ἀρτηρίαν δ’ οὐδεμίαν ἄνευ τῆς συζύγου αὐτῇ
<span class="lb" data-page="4.338" data-line="5" id="l4.338.5"></span>φλεβός. ἀκούειν δὲ χρὴ νῦν σύζυγον ἀρτηρίαν, οὐ τὴν
<span class="lb" data-page="4.338" data-line="6" id="l4.338.6"></span>ψαύουσαν, ἢ δι’ ὑμένων συναπτομένην, (ὑπάρχει μὲν γὰρ
<span class="lb" data-page="4.338" data-line="7" id="l4.338.7"></span>καὶ τοῦτο ταῖς πλείσταις,) ἀλλὰ τὴν ἕνεκα τῆς αὐτῆς χρείας
<span class="lb" data-page="4.338" data-line="8" id="l4.338.8"></span>γεγενημένην· ἴδε δὲ σαφέστερον ὃ λέγω κατ’ αὐτὴν τοῦ λόγου
<span class="lb" data-page="4.338" data-line="9" id="l4.338.9"></span>τὴν διέξοδον. ὥσπερ γὰρ ἡ ἐκ τῆς ἀριστερᾶς κοιλίας τῆς
<span class="lb" data-page="4.338" data-line="10" id="l4.338.10"></span>καρδίας ἀρτηρία φυομένη πρέμνον τι τῶν καθ’ ὅλον ἐστὶ
<span class="lb" data-page="4.338" data-line="11" id="l4.338.11"></span>τὸ ζῶον ἀρτηριῶν, (ἅπασαι γοῦν ἀρτηρίαι ὡς ἐδείχθησαν
<span class="lb" data-page="4.338" data-line="12" id="l4.338.12"></span>ἀπ’ ἐκείνης πεφυκυῖαι,) τὸν αὐτὸν τρόπον ἀπὸ τῆς κοίλης
<span class="lb" data-page="4.338" data-line="13" id="l4.338.13"></span>φλεβὸς αἱ καθ’ ὅλον τὸ ζῶον ἀποπεφύκασι φλέβες,
<span class="lb" data-page="4.338" data-line="14" id="l4.338.14"></span><span class="milestone ed2page" data-n="4.696" data-unit="ed2page" id="ed2page.4.696"></span>οἷον κλάδοι τινὲς ὡς ἀπὸ στελεχῶν· ταῖς δ’ οἷον ῥίζαις
<span class="lb" data-page="4.338" data-line="15" id="l4.338.15"></span>τῶν ἀρτηριῶν ταῖς εἰς τὸν πνεύμονα κατασχιζομέναις
<span class="lb" data-page="4.338" data-line="16" id="l4.338.16"></span>ἐκ τῆς καρδίας ἀνάλογον αὖ πάλιν αἱ κατὰ τὴν γαστέρα τε
<span class="lb" data-page="4.338" data-line="17" id="l4.338.17"></span>καὶ τὸν σπλῆνα καὶ τὸ μεσεντέριον ἔχουσι φλέβες· αὐταῖς
<span class="pb" data-page="4.339" id="p4.339"></span>
<span class="lb" data-page="4.339" data-line="1" id="l4.339.1"></span>δὲ ταῖς κατὰ τὴν καρδίαν αἱ κατὰ τὸ ἧπαρ. καὶ μὲν δὴ
<span class="lb" data-page="4.339" data-line="2" id="l4.339.2"></span>καὶ τῶν τῆς κοίλης φλεβὸς μερῶν τὸ μὲν ἐπὶ τὴν ῥάχιν
<span class="lb" data-page="4.339" data-line="3" id="l4.339.3"></span>καταφερόμενον ἀνάλογόν μοι νόει τῇ μείζονι μοίρᾳ τῆς μεγάλης
<span class="lb" data-page="4.339" data-line="4" id="l4.339.4"></span>ἀρτηρίας τῇ κάτω φερομένῃ, τὸ δ’ ἐπὶ τὰς σφαγὰς
<span class="lb" data-page="4.339" data-line="5" id="l4.339.5"></span>ἀναφερόμενον τῇ μικροτέρᾳ· τὴν δ’ ἄλλην ἅπασαν νομὴν
<span class="lb" data-page="4.339" data-line="6" id="l4.339.6"></span>τὴν ἀπὸ τῶνδε, τὴν μὲν ταῖς ἀρτηρίαις παραφυομένην
<span class="lb" data-page="4.339" data-line="7" id="l4.339.7"></span>ὁμοίας ἔχεσθαι τέχνης ἧς ἐπ’ ἐκείνων ἐξήγημαι, τὴν δὲ
<span class="lb" data-page="4.339" data-line="8" id="l4.339.8"></span>καταμόνας ποτὲ γινομένην ἐν μὲν τῷ γένει τῆς τέχνης τε
<span class="lb" data-page="4.339" data-line="9" id="l4.339.9"></span>καὶ τοῦ σκοποῦ περιέχεσθαι τοῦ κατὰ τὰς ἀρτηρίας, ὑπαλλάττεσθαι
<span class="lb" data-page="4.339" data-line="10" id="l4.339.10"></span>δὲ διά τινας ἰδίας ἐξαιρέτους χρείας, ἃς ἐγὼ νῦν
<span class="lb" data-page="4.339" data-line="11" id="l4.339.11"></span>ἐξηγήσομαι.
</p>
          </article>

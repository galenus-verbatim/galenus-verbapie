<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:16.14">
<span class="pb page1" data-page="4.339" id="p4.339"></span>
<span class="milestone ed1page page1" data-n="1.549" data-unit="ed1page" id="ed1page.1.549"></span>
<span class="milestone ed2page page1" data-n="4.696" data-unit="ed2page" id="ed2page.4.696"></span>
            <p>
<span class="lb" data-page="4.339" data-line="12" id="l4.339.12"></span>Διένειμε τὰς φλέβας ἡ φύσις ἑκάστου τῶν
<span class="lb" data-page="4.339" data-line="13" id="l4.339.13"></span>μορίων ἄκρᾳ δικαιοσύνῃ, τοῖς μὲν ὁμογενέσι κατὰ μόνην
<span class="lb" data-page="4.339" data-line="14" id="l4.339.14"></span>τὴν τοῦ γένους διαφορὰν, τοῖς δ’ ἑτερογενέσιν ἀνάλογον τῷ
<span class="lb" data-page="4.339" data-line="15" id="l4.339.15"></span>πλήθει τῆς ἀποῤῥεούσης αὐτῶν οὐσίας, δι’ ἥν περ καὶ τρέφεσθαι
<span class="lb" data-page="4.339" data-line="16" id="l4.339.16"></span>δεῖται τὰ τῶν ζώων σώματα. ὡς, εἴ γε μηδὲν ἀπέῤῥει,
<span class="lb" data-page="4.339" data-line="17" id="l4.339.17"></span>μηδ’ ἐκενοῦτο, διὰ παντὸς δ’ ἔμενεν ἡ ἕξις αὐτῶν ἡ
<span class="pb" data-page="4.340" id="p4.340"></span>
<span class="lb" data-page="4.340" data-line="1" id="l4.340.1"></span>αὐτὴ, τίς μὲν ἂν ἦν τροφῆς χρεία, τίς δὲ γήρως ἢ θανάτου
<span class="lb" data-page="4.340" data-line="2" id="l4.340.2"></span>φόβος; ἐπεὶ τοίνυν τρέφεσθαι δεόμεθα, διότι κενούμεθα,
<span class="lb" data-page="4.340" data-line="3" id="l4.340.3"></span>τῷ πλήθει τῆς ἀποῤῥεούσης οὐσίας ἴσην εἶναι χρὴ τὴν τροφήν.
<span class="lb" data-page="4.340" data-line="4" id="l4.340.4"></span>ἀποῤῥεῖ δὲ πλεῖστον μὲν τῶν θερμῶν καὶ μαλακῶν
<span class="lb" data-page="4.340" data-line="5" id="l4.340.5"></span>σωμάτων, καὶ κινουμένων συνεχῶς ἢ σφοδρῶς, ἐλάχιστον δὲ
<span class="lb" data-page="4.340" data-line="6" id="l4.340.6"></span>τῶν ψυχρῶν, καὶ σκληρῶν, καὶ μετρίαις ἐνεργείαις ὑπηρετουμένων.
<span class="lb" data-page="4.340" data-line="7" id="l4.340.7"></span>ἡ μὲν γὰρ ψύξις πυκνοῖ, καὶ συνάγει, καὶ σφίγγει τὰ
<span class="lb" data-page="4.340" data-line="8" id="l4.340.8"></span>σώματα, καὶ κωλύει τὰς ἀποῤῥοίας, ἡ θερμασία δ’ ἔμπαλιν
<span class="lb" data-page="4.340" data-line="9" id="l4.340.9"></span>ἀραιοῖ, καὶ διαχεῖ, λεπτύνει τε καὶ διαφορεῖ. καὶ μὲν δὴ
<span class="lb" data-page="4.340" data-line="10" id="l4.340.10"></span>τῆς οὐσίας αὐτῆς ἡ μὲν σκληροτέρα καὶ λιθώδης μόνιμός
<span class="lb" data-page="4.340" data-line="11" id="l4.340.11"></span>ἐστι καὶ δυσκίνητος· ἡ δ’ ὑγρὰ καὶ μαλακὴ ταχὺ μὲν
<span class="lb" data-page="4.340" data-line="12" id="l4.340.12"></span>ὑπὸ τῆς θερμασίας εἰς ἀτμοὺς ἀναλύεται, ταχὺ δ’ ἐξαπόλλυταί
<span class="lb" data-page="4.340" data-line="13" id="l4.340.13"></span>τε καὶ διαπνεῖται. πνεύμονι μὲν οὖν ἅπανθ’
<span class="lb" data-page="4.340" data-line="14" id="l4.340.14"></span>ὑπάρχει τὰ πρὸς τὴν κένωσιν ἕτοιμα, μαλακώτατός τε
<span class="lb" data-page="4.340" data-line="15" id="l4.340.15"></span>γάρ ἐστι καὶ θερμότατος, ἐν κινήσει τε διηνεκεῖ. τοῖς δ’
<span class="lb" data-page="4.340" data-line="16" id="l4.340.16"></span>ὀστοῖς ὥσπερ ἐκ διαμέτρου τἀναντία, καὶ γὰρ σκληρὰ,
<span class="lb" data-page="4.340" data-line="17" id="l4.340.17"></span>καὶ ψυχρὰ, καὶ τὸν πλείω τοῦ βίου χρόνον ἡσυχάζοντα.
<span class="pb" data-page="4.341" id="p4.341"></span>
<span class="lb" data-page="4.341" data-line="1" id="l4.341.1"></span>ταῦτ’ ἄρα μόνιμός ἐστιν αὐτῶν καὶ δύσλυτος ἡ οὐσία.
<span class="lb" data-page="4.341" data-line="2" id="l4.341.2"></span>μὴ τοίνυν θαυμάζειν, εἰ τούτοις μὲν ἡ φύσις μικρὰς
<span class="lb" data-page="4.341" data-line="3" id="l4.341.3"></span>ἔνειμε φλέβας, ὡς μηδὲ φαίνεσθαι σαφῶς, μηδ’ εἰ τὸ
<span class="lb" data-page="4.341" data-line="4" id="l4.341.4"></span>ζῶον ὑπάρχει μέγα, πνεύμονι δὲ μεγίστη φλὲψ ἐκ καρδίας
<span class="lb" data-page="4.341" data-line="5" id="l4.341.5"></span>ἐμπέφυκεν. ὥσπερ γὰρ τὰ ἄλλα δικαίως, οὕτω καὶ
<span class="lb" data-page="4.341" data-line="6" id="l4.341.6"></span>τοῦτ’ εἰργάσατο, τοσαύτην ἑκατέροις ἐπιπέμπουσα τροφὴν,
<span class="lb" data-page="4.341" data-line="7" id="l4.341.7"></span>ὅσης ἐτύγχανε χρῄζοντα. νυνὶ μὲν οὖν παρέβαλον ἀλλήλοις
<span class="lb" data-page="4.341" data-line="8" id="l4.341.8"></span>δύο μόρια, τὸ μὲν πλείστης, τὸ δ’ ἐλαχίστης τροφῆς
<span class="lb" data-page="4.341" data-line="9" id="l4.341.9"></span>δεόμενον. ἐν δὲ τῷ μεταξὺ τούτων ἐστὶ τὰ ἄλλα σύμπαντα,
<span class="lb" data-page="4.341" data-line="10" id="l4.341.10"></span>τὰ μὲν μᾶλλον αὐτῶν, τὰ δ’ ἧττον ἐκκενούμενά τε καὶ
<span class="lb" data-page="4.341" data-line="11" id="l4.341.11"></span>τρέφεσθαι δεόμενα. τινὰ μὲν γὰρ, εἰ καὶ τὴν οὐσίαν ἐστὶ
<span class="lb" data-page="4.341" data-line="12" id="l4.341.12"></span>σκληρότερα, ὥσπερ καὶ ἡ καρδία, διὰ τὸ πλῆθος τῆς
<span class="lb" data-page="4.341" data-line="13" id="l4.341.13"></span>θερμασίας ἀναλίσκει πλείονα τροφήν· ἔνια δ’, εἰ καὶ μαλακώτερα,
<span class="lb" data-page="4.341" data-line="14" id="l4.341.14"></span>καθάπερ ἐγκέφαλος, ἧττον διαφορεῖται διὰ τὴν
<span class="lb" data-page="4.341" data-line="15" id="l4.341.15"></span>τῆς θερμασίας ἔνδειαν. <span class="milestone ed2page" data-n="4.697" data-unit="ed2page" id="ed2page.4.697"></span>ἡ μὲν οὖν μεγίστη φλὲψ
<span class="lb" data-page="4.341" data-line="16" id="l4.341.16"></span>ἁπασῶν τῶν κατὰ τὸ ζῶον ἐκπέφυκε τοῦ ἥπατος ἐφ’
<span class="lb" data-page="4.341" data-line="17" id="l4.341.17"></span>ἑκάτερα τὰ μέρη, τό τε ἄνω τοῦ σώματος ἡμῶν καὶ τὸ
<span class="pb" data-page="4.342" id="p4.342"></span>
<span class="lb" data-page="4.342" data-line="1" id="l4.342.1"></span>κάτω. πλησίον δὲ αὐτοῦ φλέβες εὐρεῖαι καὶ βραχεῖαι
<span class="lb" data-page="4.342" data-line="2" id="l4.342.2"></span>πρὸς τοὺς νεφροὺς ἀποσχίζονται, οὐ μὰ Δία πολλῆς τροφῆς
<span class="lb" data-page="4.342" data-line="3" id="l4.342.3"></span>δεομένους, ἀλλ’, ὡς ἐδείξαμεν, ἀνάλογόν εἰσιν αἱ φλέβες
<span class="lb" data-page="4.342" data-line="4" id="l4.342.4"></span>αἵδε στομάχοις ἑλκτικοῖς ὑπηρετούμεναι τοῖς νεφροῖς
<span class="lb" data-page="4.342" data-line="5" id="l4.342.5"></span>εἰς ὁλκὴν τῶν ὀῤῥωδῶν περιττωμάτων. εἶθ’ ἡ λοιπὴ πᾶσα
<span class="lb" data-page="4.342" data-line="6" id="l4.342.6"></span>νομὴ κατά τε τὴν ῥάχιν ὅλην καὶ τὰ σκέλη παραπλησίως
<span class="lb" data-page="4.342" data-line="7" id="l4.342.7"></span>ἔχει τῇ κατὰ τὰς ἀρτηρίας. οὐδαμόθι γὰρ ἀπολείπεται
<span class="lb" data-page="4.342" data-line="8" id="l4.342.8"></span>φλὲψ ἀρτηρίας, ἀλλ’ ἔνθα ἂν ἴδῃς ἀρτηριῶδες ἀγγεῖον,
<span class="lb" data-page="4.342" data-line="9" id="l4.342.9"></span>ἐνταῦθα ἐξ ἀνάγκης ἐστὶ καὶ φλὲψ, ὀλίγων ἀποσχιζομένων
<span class="lb" data-page="4.342" data-line="10" id="l4.342.10"></span>εἰς τὰ περὶ τὸ δέρμα σώματα χωρὶς ἀρτηριῶν.
<span class="lb" data-page="4.342" data-line="11" id="l4.342.11"></span>καὶ γίνεται τοῦτο κατὰ μὲν τὰ σκέλη καὶ τὰς χεῖρας
<span class="lb" data-page="4.342" data-line="12" id="l4.342.12"></span>ἔξω τε καὶ πρόσω μᾶλλον, ὅτι ταῦτα τῶν ἔνδον ἀκυροτέραν
<span class="lb" data-page="4.342" data-line="13" id="l4.342.13"></span>ἔχει τὴν θέσιν, ἅπασί τε τοῖς ἄλλοις μορίοις ἀνάλογον.
<span class="lb" data-page="4.342" data-line="14" id="l4.342.14"></span>ἀλλὰ καὶ ἡ εἰς τὰ ἔντερα νομὴ πᾶσα τῶν φλεβῶν,
<span class="lb" data-page="4.342" data-line="15" id="l4.342.15"></span>ἣν ἀπὸ πυλῶν ἥπατος ἴσχουσιν, ἅμα ταῖς ἀρτηρίαις ἐστὶ,
<span class="lb" data-page="4.342" data-line="16" id="l4.342.16"></span>καὶ ἡ εἰς ἐπίπλοον, καὶ σπλῆνα, καὶ γαστέρα, μιᾶς εἰς
<span class="lb" data-page="4.342" data-line="17" id="l4.342.17"></span>ταῦτα πάντα κατασχιζομένης φλεβὸς, ἥτις ἀνίσχει μὲν ἐξ ﻿
<span class="pb" data-page="4.343" id="p4.343"></span>
<span class="lb" data-page="4.343" data-line="1" id="l4.343.1"></span>ἥπατος, ἀρξαμένη δὲ κατασχίζεσθαι τῶν συγκατασχισθησομένων
<span class="lb" data-page="4.343" data-line="2" id="l4.343.2"></span>ἀρτηριῶν, ἀπὸ τῆς μεγάλης ἀποπεφυκυίας, ἐπειδὰν
<span class="lb" data-page="4.343" data-line="3" id="l4.343.3"></span>πρῶτον ἔξω τοῦ διαφράγματος γένηται. ταῦτά τε οὖν
<span class="lb" data-page="4.343" data-line="4" id="l4.343.4"></span>ἅπαντα φαίνεται προνοητικῶς ἡ φύσις ἐργασαμένη, καὶ
<span class="lb" data-page="4.343" data-line="5" id="l4.343.5"></span>τῷ θώρακι τὰς φλέβας ἀπὸ τῆς κοίλης ἄριστα διανείμασα.
<span class="lb" data-page="4.343" data-line="6" id="l4.343.6"></span>καθ’ ὃ μὲν γὰρ ἀναφέρεται τὸ πρῶτον ἐκ τῶν
<span class="lb" data-page="4.343" data-line="7" id="l4.343.7"></span>κυρτῶν τοῦ ἥπατος, εἰς τὸ διάφραγμα πέμπει μεγάλας
<span class="lb" data-page="4.343" data-line="8" id="l4.343.8"></span>ἀποφύσεις· ἔνθα δ’ ἤδη ψαύει τῆς καρδίας, ἐνταῦθα τὴν
<span class="lb" data-page="4.343" data-line="9" id="l4.343.9"></span>τὰς ὀκτὼ πλευρὰς ἑκατέρωθεν τρέφουσαν, ἣν εἴπερ θεάσαιο,
<span class="lb" data-page="4.343" data-line="10" id="l4.343.10"></span>πῶς ἐκ τῶν ὑψηλῶν οἷον κρεμαμένην διεβίβασεν
<span class="lb" data-page="4.343" data-line="11" id="l4.343.11"></span>ἄχρι τῆς ῥάχεως, ἀσφαλῶς στηρίζουσα κατὰ τῶν πλησίον
<span class="lb" data-page="4.343" data-line="12" id="l4.343.12"></span>σωμάτων, οἶδ’ ὅτι φανεῖταί σοι κᾀν τούτῳ τέχνη τε καὶ
<span class="lb" data-page="4.343" data-line="13" id="l4.343.13"></span>πρόνοια τῆς φύσεως οὐ μικρά. λέλεκται δ’ ἐν τούτοις
<span class="lb" data-page="4.343" data-line="14" id="l4.343.14"></span>ἐμπροσθὲν ὑπέρ τε τῶν κατὰ τὴν καρδίαν καὶ τὸν πνεύμονα,
<span class="lb" data-page="4.343" data-line="15" id="l4.343.15"></span>καὶ ὅσα τοιαῦτα. λέλεκται δὲ καὶ περὶ τῶν ἐπὶ
<span class="lb" data-page="4.343" data-line="16" id="l4.343.16"></span>τοὺς τιτθούς τε καὶ τοὺς ὄρχεις ἀγγείων ἐν τῷ κοινῷ
<span class="lb" data-page="4.343" data-line="17" id="l4.343.17"></span>λόγῳ. περὶ δὲ τῶν ἀρτηριῶν καὶ φλεβῶν, ὅτι καὶ κοινὴν
<span class="lb" data-page="4.343" data-line="18" id="l4.343.18"></span>ἄμφω τὴν χρείαν εἶχον, οὕτω δὲ καὶ περὶ τῶν εἰς τὰς
<span class="pb" data-page="4.344" id="p4.344"></span>
<span class="lb" data-page="4.344" data-line="1" id="l4.344.1"></span>χεῖρας ἀφικνουμένων φλεβῶν ἅμα ταῖς ἀρτηρίαις ὁ λόγος
<span class="lb" data-page="4.344" data-line="2" id="l4.344.2"></span>κοινός. ὥσπερ γὰρ ἐν τοῖς σκέλεσιν, οὕτω κᾀνταῦθα τοῖς
<span class="lb" data-page="4.344" data-line="3" id="l4.344.3"></span>ἔξω τε καὶ πρόσω μέρεσι τοῦ βραχίονος ἰδίας ἡ φύσις
<span class="lb" data-page="4.344" data-line="4" id="l4.344.4"></span>ἐπιπέμπει φλέβας ἐπιπολῆς χωρὶς ἀρτηριῶν, ὑπὲρ ὧν τῆς
<span class="lb" data-page="4.344" data-line="5" id="l4.344.5"></span>εἰς ἕκαστον μόριον νομῆς, ἔτι καὶ τῆς δι’ ὅλου τοῦ κώλου
<span class="lb" data-page="4.344" data-line="6" id="l4.344.6"></span>φορᾶς ἐν ταῖς ἀνατομικαῖς ἐγχειρήσεσιν ἐπηγγειλάμην ἐρεῖν.
<span class="lb" data-page="4.344" data-line="7" id="l4.344.7"></span>ὥσπερ δ’ ἐνταῦθα μιᾷ φλεβὶ πλεονεκτεῖ τὸ κῶλον, οὕτω
<span class="lb" data-page="4.344" data-line="8" id="l4.344.8"></span>καὶ κατὰ τράχηλον ἐπιπολῆς ἐστιν ἑτέρα φλὲψ σφαγῖτις
<span class="lb" data-page="4.344" data-line="9" id="l4.344.9"></span>ἀζυγὴς, ἀρτηρία δὲ μία καθ’ ἕτερον μέρος ἀριστερόν τε
<span class="lb" data-page="4.344" data-line="10" id="l4.344.10"></span>καὶ δεξιόν· διὰ βάθους δ’ ἅμα ταῖς ἀρτηρίαις ταῖς καρωτίσιν
<span class="lb" data-page="4.344" data-line="11" id="l4.344.11"></span>ὀνομαζομέναις αἱ ταύτῃ κείμεναι σφαγίτιδες ὁμοίαν
<span class="lb" data-page="4.344" data-line="12" id="l4.344.12"></span>σχίσιν σχιζόμεναι, πλὴν ὅσα πρὸς μὲν τὸ δικτυοειδὲς
<span class="lb" data-page="4.344" data-line="13" id="l4.344.13"></span>πλέγμα, καθάπερ ἐν τοῖς περὶ τούτων εἴρηται λόγοις,
<span class="lb" data-page="4.344" data-line="14" id="l4.344.14"></span>ἀρτηρία μεγάλη τοῦ κατὰ τὸ λιθοειδὲς ὀστοῦν ἀναφέρεται
<span class="lb" data-page="4.344" data-line="15" id="l4.344.15"></span>τρήματος, ἐπὶ δὲ τὸν ἐγκέφαλον, ὅσον ὑπόλοιπόν ἐστι τῶν
<span class="lb" data-page="4.344" data-line="16" id="l4.344.16"></span>διὰ βάθους σφαγιτίδων, ἑτέρῳ τρήματι χρώμενον ἀναφέρεται
<span class="lb" data-page="4.344" data-line="17" id="l4.344.17"></span>κατὰ τὴν ς΄ συζυγίαν τῶν νεύρων. εἴρηται δὲ καὶ
<span class="pb" data-page="4.345" id="p4.345"></span>
<span class="lb" data-page="4.345" data-line="1" id="l4.345.1"></span>περὶ τῶν κατ’ αὐτὸν τὸν ἐγκέφαλον ἀγγείων, ἡνίκ’ ἐξηγούμεθα
<span class="lb" data-page="4.345" data-line="2" id="l4.345.2"></span>τῶν ἐν αὐτῷ μορίων τὰς χρείας. καιρὸς οὖν ἤδη
<span class="lb" data-page="4.345" data-line="3" id="l4.345.3"></span>καταπαῦσαι τὸν λόγον.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:16.2">
<span class="pb page1" data-page="4.266" id="p4.266"></span>
<span class="milestone ed1page page1" data-n="1.538" data-unit="ed1page" id="ed1page.1.538"></span>
<span class="milestone ed2page page1" data-n="4.673" data-unit="ed2page" id="ed2page.4.673"></span>
            <p>
<span class="lb" data-page="4.266" data-line="11" id="l4.266.11"></span>Ὥρα τοίνυν σοι σκοπεῖσθαι τὴν αὐτὴν
<span class="lb" data-page="4.266" data-line="12" id="l4.266.12"></span>τέχνην τῆς νομῆς ἐν τοῖς ζώοις ὑπὸ προτέρας τῆς φύσεως
<span class="lb" data-page="4.266" data-line="13" id="l4.266.13"></span>εἰργασμένην. ἀρτηρία μὲν γὰρ μία μεγίστη τῆς καρδίας ἐκπέφυκεν,
<span class="lb" data-page="4.266" data-line="14" id="l4.266.14"></span>οἷον πρέμνον εἰς πολλοὺς κλῶνας καὶ κλάδους
<span class="lb" data-page="4.266" data-line="15" id="l4.266.15"></span>ἐσχισμένον. ἑτέρα δ’ ἡ φλὲψ, ἣν διὰ τὸ μέγεθος ὀνομάζουσι
<span class="lb" data-page="4.266" data-line="16" id="l4.266.16"></span>κοίλην, ἐκ τῶν κυρτῶν τοῦ ἥπατος ἄνω καὶ κάτω
<span class="lb" data-page="4.266" data-line="17" id="l4.266.17"></span>φερομένη διφυεῖ τινι πρέμνῳ προσέοικεν, ἐπειδὴ καὶ τοῦ
<span class="pb" data-page="4.267" id="p4.267"></span>
<span class="lb" data-page="4.267" data-line="1" id="l4.267.1"></span>σώματος ἡμῶν τὸ μὲν ὑψηλότερόν ἐστι, τὸ δὲ ταπεινότερον
<span class="lb" data-page="4.267" data-line="2" id="l4.267.2"></span>ἥπατος. οὕτω δὲ καὶ τὴν ἐκ τῆς καρδίας ἐκφῦσαν ἀρτηρίαν
<span class="lb" data-page="4.267" data-line="3" id="l4.267.3"></span>εὐθὺς ὄψει δίχα σχισθεῖσαν ἀνίσοις τμήμασι, τῷ μὲν
<span class="lb" data-page="4.267" data-line="4" id="l4.267.4"></span>ἑτέρῳ τῷ μείζονι κάτω φερομένην, ἐπειδὴ καὶ τὸ σῶμα
<span class="lb" data-page="4.267" data-line="5" id="l4.267.5"></span>ταύτῃ μεῖζόν ἐστι, τῷ δ’ ἑτέρῳ τῷ μείονι τοῖς ὑψηλοτέροις
<span class="lb" data-page="4.267" data-line="6" id="l4.267.6"></span>τῆς καρδίας μέρεσι διασπειρομένην. ὅμοιον δ’ ἔτι τοῖς
<span class="lb" data-page="4.267" data-line="7" id="l4.267.7"></span>εἰρημένοις πρέμνον ἐξ ἐγκεφάλου πέφυκεν ὁ νωτιαῖος μυελὸς,
<span class="lb" data-page="4.267" data-line="8" id="l4.267.8"></span>ἅπασι τοῖς κάτω τῆς κεφαλῆς ἐπιπέμπων νεῦρα. θαυμαστὸν
<span class="lb" data-page="4.267" data-line="9" id="l4.267.9"></span>μὲν δὴ καὶ τοῦτ’ ἂν ἦν, εἰ μήτε φλὲψ, μήτ’ ἀρτηρία,
<span class="lb" data-page="4.267" data-line="10" id="l4.267.10"></span>μήτε νεῦρον ἐφαίνοντο παλινδρομοῦντα πρὸς τὰς οἰκείας
<span class="lb" data-page="4.267" data-line="11" id="l4.267.11"></span>ἀρχὰς, ἔτι δὲ θαυμαστότερον, εἰ, παμπόλλων, ὡς εἴρηται,
<span class="lb" data-page="4.267" data-line="12" id="l4.267.12"></span>καθ’ ἕκαστον γένος ἀπὸ τῆς ἀρχῆς εἰς τὰ πρόσω κατασχιζομένων,
<span class="lb" data-page="4.267" data-line="13" id="l4.267.13"></span>ὀλιγίστοις μὲν ἀγγείοις, ὀλιγίστοις δὲ καὶ νεύροις
<span class="lb" data-page="4.267" data-line="14" id="l4.267.14"></span>ὑπάρχει καμπὴν ποιησαμένοις οἷόν περ δίαυλόν τινα φέρεσθαι,
<span class="lb" data-page="4.267" data-line="15" id="l4.267.15"></span>μὴ μάτην, μηδ’ ὡς ἔτυχεν, ἀλλὰ θαυμαστῆς ἕνεκα
<span class="lb" data-page="4.267" data-line="16" id="l4.267.16"></span>χρείας. ὅταν γὰρ ἐν πολλοῖς ἕν τι ἰδίαν κεκτῆται κατασκευὴν
<span class="lb" data-page="4.267" data-line="17" id="l4.267.17"></span>ἀπὸ τῶν ἄλλων ἕνεκα τῆς χρείας ἐξηλλαγμένον ἐναργῶς, ﻿
<span class="pb" data-page="4.268" id="p4.268"></span>
<span class="lb" data-page="4.268" data-line="1" id="l4.268.1"></span>ἐν τούτῳ σοφή τε ἅμα καὶ μνήμων ἑκάστου τῶν κατὰ
<span class="lb" data-page="4.268" data-line="2" id="l4.268.2"></span>μέρος ἡ φύσις ἄκρᾳ τε δικαιοσύνῃ <span class="milestone ed2page" data-n="4.674" data-unit="ed2page" id="ed2page.4.674"></span>καὶ προνοίᾳ
<span class="lb" data-page="4.268" data-line="3" id="l4.268.3"></span>χρωμένη κατάδηλος γίνεται. τὸ δὲ καὶ παραβλαστήματα τῷ
<span class="lb" data-page="4.268" data-line="4" id="l4.268.4"></span>πρέμνῳ κατὰ μίαν μόνην τὴν τῶν νεύρων ἀρχὴν γεγονέναι
<span class="lb" data-page="4.268" data-line="5" id="l4.268.5"></span>χρείας ἕνεκεν ἀναγκαίας, ἐμοὶ μὲν δοκεῖ μέγιστον καὶ τοῦτ’
<span class="lb" data-page="4.268" data-line="6" id="l4.268.6"></span>ἐπίδειγμα τῆς κατὰ τὴν φύσιν εἶναι τέχνης. οὐ σμικρὸν δὲ
<span class="lb" data-page="4.268" data-line="7" id="l4.268.7"></span>οὐδὲ τοῦτο, καίτοι πάντη τοῦ σώματος ἰόντων τῶν νεύρων,
<span class="lb" data-page="4.268" data-line="8" id="l4.268.8"></span>μήτ’ εἰς ὀστοῦν ἐμφύεσθαί τι, μήτ’ εἰς χόνδρον, μήτ’ εἰς
<span class="lb" data-page="4.268" data-line="9" id="l4.268.9"></span>σύνδεσμον, ἀλλὰ μηδ’ εἰς ἅπαντας τοὺς ἀδένας, ἐπειδὴ καὶ
<span class="lb" data-page="4.268" data-line="10" id="l4.268.10"></span>τούτων διττή τις ὑπάρχει φύσις. ἡ μὲν γὰρ τῶν ὀστῶν οὐσία
<span class="lb" data-page="4.268" data-line="11" id="l4.268.11"></span>πολλαχόθι μὲν οἷον στήριγμα καὶ ἕδρα τοῖς ἄλλοις
<span class="lb" data-page="4.268" data-line="12" id="l4.268.12"></span>ὑποβέβληται, πολλαχόθι δ’ οἷον πρόβλημά τι καὶ τεῖχος·
<span class="lb" data-page="4.268" data-line="13" id="l4.268.13"></span>αὗται γὰρ δύο χρεῖαι τῶν ὀστῶν· οἱ χόνδροι δ’ ὑπαλείφουσιν
<span class="lb" data-page="4.268" data-line="14" id="l4.268.14"></span>αὐτῶν ἔνια μέρη λειότητος ἕνεκεν, ὡς ἐπὶ τῶν ἄρθρων·
<span class="lb" data-page="4.268" data-line="15" id="l4.268.15"></span>χρῆται δ’ αὐτοῖς ἡ φύσις ἔστιν ὅτε καὶ ὡς μετρίως εἴκουσι
<span class="lb" data-page="4.268" data-line="16" id="l4.268.16"></span>σώμασι. ταῦτ’ ἄρα περιττὸν ἦν τοῖς ὀστοῖς καὶ τοῖς χόνδροις
<span class="lb" data-page="4.268" data-line="17" id="l4.268.17"></span>μετεῖναί τινος αἰσθήσεως ἢ καθ’ ὁρμὴν κινήσεως. ἀλλ’
<span class="pb" data-page="4.269" id="p4.269"></span>
<span class="lb" data-page="4.269" data-line="1" id="l4.269.1"></span>οὐδὲ τοῖς συνδέσμοις αὐτοῖς οὐδετέρου τούτων ἐστὶ χρεία,
<span class="lb" data-page="4.269" data-line="2" id="l4.269.2"></span>καθάπερ σχοινίοις συνάπτουσί τινα τῶν ἄλλων μορίων τοῖς
<span class="lb" data-page="4.269" data-line="3" id="l4.269.3"></span>ὀστοῖς, καὶ ἄλλοις ταῦτα. οὐ μὴν οὐδὲ πιμελή τι προσδεῖται
<span class="lb" data-page="4.269" data-line="4" id="l4.269.4"></span>νεύρων, ἐλαίου δίκην τακερῶς ἐπιβεβλημένη τοῖς ὑμενώδεσι
<span class="lb" data-page="4.269" data-line="5" id="l4.269.5"></span>καὶ νευρώδεσι τοῦ ζώου μορίοις. αὕτη δ’ αὐτῆς ἥ
<span class="lb" data-page="4.269" data-line="6" id="l4.269.6"></span>τε γένεσίς ἐστι καὶ ἡ χρεία, γεννωμένης μὲν ἐκ τοῦ πιμελοῦς
<span class="lb" data-page="4.269" data-line="7" id="l4.269.7"></span>ἐν αἵματι, παρεγχεομένης δὲ διὰ λεπτῶν φλεβῶν, ἐπιβεβλημένης
<span class="lb" data-page="4.269" data-line="8" id="l4.269.8"></span>δὲ τοῖς ξηροῖς καὶ λεπτοῖς σώμασιν, ἵν’ ἐπιτέγγῃ διὰ
<span class="lb" data-page="4.269" data-line="9" id="l4.269.9"></span>παντὸς αὐτὰ λίπει ξυμφύτῳ, ξηραινόμενα καὶ σκληρυνόμενα
<span class="lb" data-page="4.269" data-line="10" id="l4.269.10"></span>διὰ ταχέων ἐν ἀσιτίαις μακραῖς καὶ πόνοις σφοδροῖς καὶ
<span class="lb" data-page="4.269" data-line="11" id="l4.269.11"></span>θάλπεσιν ἰσχυροῖς. ἡ δὲ τῶν ἀδένων φύσις, ἡ μὲν οἷον
<span class="lb" data-page="4.269" data-line="12" id="l4.269.12"></span>στήριγμα τῆς τῶν ἀγγείων ὑπάρχουσα σχίσεως, οὐδὲν δήπου
<span class="lb" data-page="4.269" data-line="13" id="l4.269.13"></span>δεῖται πρὸς τοῦτο νεύρων, ὅτι μηδ’ αἰσθήσεως ἢ κινήσεως
<span class="lb" data-page="4.269" data-line="14" id="l4.269.14"></span>τῆς καθ’ ὁρμήν· ἡ δ’ εἰς γένεσιν ὑγρῶν χρησίμων τῷ ζώῳ
<span class="lb" data-page="4.269" data-line="15" id="l4.269.15"></span>παρεσκευασμένη, καθάπερ φλέβας καὶ ἀρτηρίας αἰσθητὰς
<span class="lb" data-page="4.269" data-line="16" id="l4.269.16"></span>ἐνίοτε καὶ μεγάλας, οὕτω καὶ νεῦρα ταῦτα λαμβάνουσα,
<span class="lb" data-page="4.269" data-line="17" id="l4.269.17"></span>κατὰ τὸν κοινὸν λόγον ἁπάντων τῶν τοιούτων μορίων, ὧν
<span class="pb" data-page="4.270" id="p4.270"></span>
<span class="lb" data-page="4.270" data-line="1" id="l4.270.1"></span>ἤδη σοι δίειμι. πρὸς μὲν γὰρ τὴν καθ’ ὁρμὴν κίνησιν ἐν
<span class="lb" data-page="4.270" data-line="2" id="l4.270.2"></span>τοῖς ζώοις ἡ φύσις ἓν γένος ὀργάνων. κατεσκευάσατο τοὺς
<span class="lb" data-page="4.270" data-line="3" id="l4.270.3"></span>ὀνομαζομένους μῦς. διὸ, καίτοι τῶν νεύρων ἁπάντων ἑκατέρας
<span class="lb" data-page="4.270" data-line="4" id="l4.270.4"></span>ἐχόντων τὰς δυνάμεις (λέγω δὲ αἴσθησίν τε καὶ κίνησιν),
<span class="lb" data-page="4.270" data-line="5" id="l4.270.5"></span>οὐδὲν τῶν ἄλλων μορίων, ὅσα δέχεται νεῦρα, κινεῖται, ἀλλ’
<span class="lb" data-page="4.270" data-line="6" id="l4.270.6"></span>αἰσθάνεται μόνον, οἷον τὸ δέρμα καὶ οἱ ὑμένες, καὶ οἱ χιτῶνες,
<span class="lb" data-page="4.270" data-line="7" id="l4.270.7"></span>καὶ ἡ ἀρτηρία, καὶ ἡ φλὲψ, ἔντερά τε καὶ μήτρα,
<span class="lb" data-page="4.270" data-line="8" id="l4.270.8"></span>καὶ κύστις, καὶ γαστὴρ, καὶ τὰ σύμπαντα σπλάγχνα, καὶ
<span class="lb" data-page="4.270" data-line="9" id="l4.270.9"></span>τῶν ἀδένων τὸ ἕτερον εἶδος. ὅτι δὲ καὶ τὰ τῶν αἰσθήσεων
<span class="lb" data-page="4.270" data-line="10" id="l4.270.10"></span>ὄργανα νεύρων εἰς τοῦτ’ ἐδεῖτο, τί δεῖ καὶ λέγειν; εἴρηται
<span class="lb" data-page="4.270" data-line="11" id="l4.270.11"></span>μὲν οὖν ἤδη καὶ πρόσθεν ὑπὲρ ἁπάντων τούτων ἐν τοῖς
<span class="lb" data-page="4.270" data-line="12" id="l4.270.12"></span><span class="milestone ed1page" data-n="1.539" data-unit="ed1page" id="ed1page.1.539"></span>ἰδίοις αὐτῶν λόγοις. ἀναμνῆσαι δὲ καὶ νῦν ἀναγκαῖον,
<span class="lb" data-page="4.270" data-line="13" id="l4.270.13"></span>ὡς οὔτε μάτην ἐνέφυσεν οὐδενὶ τῶν μορίων ἡ φύσις νεῦρον,
<span class="lb" data-page="4.270" data-line="14" id="l4.270.14"></span>ἀλλ’ ὅσοις αἰσθήσεως ἔδει μόνης ἢ κινήσεως τῆς καθ’ ὁρμὴν,
<span class="lb" data-page="4.270" data-line="15" id="l4.270.15"></span>οὔτε τούτοις ὡς ἔτυχεν, ἀλλὰ τοῖς μὲν εἰς ἀκρίβειαν
<span class="lb" data-page="4.270" data-line="16" id="l4.270.16"></span>αἰσθήσεως δεομένοις τὰ μαλακὰ, τοῖς δὲ εἰς ὁρμὴν κινήσεως
<span class="lb" data-page="4.270" data-line="17" id="l4.270.17"></span>τὰ σκληρὰ πάντα, τοῖς δὲ ἄμφω χρῄζουσιν ἀμφότερα,
<span class="lb" data-page="4.270" data-line="18" id="l4.270.18"></span>προμηθουμένης, οἶμαι, καὶ προπαρασκευαζούσης
<span class="pb" data-page="4.271" id="p4.271"></span>
<span class="lb" data-page="4.271" data-line="1" id="l4.271.1"></span>κᾀνταῦθα τῆς φύσεως εἰς μὲν τὴν αἴσθησιν τὸ παθεῖν
<span class="lb" data-page="4.271" data-line="2" id="l4.271.2"></span>ἑτοιμότερον, εἰς δὲ τὴν κίνησιν τὸ δρᾶσαι δυνατώτερον.
<span class="lb" data-page="4.271" data-line="3" id="l4.271.3"></span>ὅσα γοῦν τῶν ὀργάνων οὐ κινεῖται μόνον ἁπλῶς καθ’ ὁρμὴν,
<span class="lb" data-page="4.271" data-line="4" id="l4.271.4"></span>ἀλλὰ καὶ περιττοτέραν τὴν αἴσθησιν ἐκτήσατο τῆς κοινῆς
<span class="lb" data-page="4.271" data-line="5" id="l4.271.5"></span>ἁπάντων μορίων τῆς ἁπτικῆς, οἷον ὀφθαλμοὶ, καὶ ὦτα,
<span class="lb" data-page="4.271" data-line="6" id="l4.271.6"></span>καὶ γλῶττα, ταῦτα καὶ τὸ μαλακὸν ἔχει καὶ τὸ σκληρὸν
<span class="lb" data-page="4.271" data-line="7" id="l4.271.7"></span>γένος τῶν νεύρων· καὶ καταφύεταί γε <span class="milestone ed2page" data-n="4.675" data-unit="ed2page" id="ed2page.4.675"></span>τὸ μὲν μαλακὸν
<span class="lb" data-page="4.271" data-line="8" id="l4.271.8"></span>ἐν αὐτοῖς εἰς τὸ τῆς αἰσθήσεως ἴδιον ὄργανον, τὸ δὲ
<span class="lb" data-page="4.271" data-line="9" id="l4.271.9"></span>σκληρὸν εἰς τοὺς μῦς. ὑπάρχει δὲ καὶ γαστρὶ, καὶ ἥπατι,
<span class="lb" data-page="4.271" data-line="10" id="l4.271.10"></span>καὶ τοῖς ἐντέροις ἅπασι, καὶ τοῖς σπλάγχνοις θάτερον γένος
<span class="lb" data-page="4.271" data-line="11" id="l4.271.11"></span>τῶν νεύρων τὸ μαλακὸν, ὥσπερ γε καὶ τῶν ὀστῶν μόνοις
<span class="lb" data-page="4.271" data-line="12" id="l4.271.12"></span>τοῖς ὀδοῦσιν, ὅτι τε γυμνοὶ προβέβληνται τοῖς ὁμιλοῦσι,
<span class="lb" data-page="4.271" data-line="13" id="l4.271.13"></span>καὶ ὅτι συναισθάνεσθαι καὶ συνδιακρίνειν τῇ
<span class="lb" data-page="4.271" data-line="14" id="l4.271.14"></span>γλώττῃ τὰ γευστὰ τοῖς ἄλλοις ὁμοίως ἅπασι τοῖς κατὰ τὸ
<span class="lb" data-page="4.271" data-line="15" id="l4.271.15"></span>στόμα μορίοις ἐχρῆν αὐτούς. ἐδείχθη γὰρ ἡμῖν κᾀν τοῖς
<span class="lb" data-page="4.271" data-line="16" id="l4.271.16"></span>πρόσθεν λόγοις αἰσθήσεως περιττοτέρας ἡ φύσις μεταδιδοῦσα
<span class="lb" data-page="4.271" data-line="17" id="l4.271.17"></span>τοῖς μέλλουσι συνεχῶς ὁμιλήσειν ἤτοι τέμνουσί τισιν,
<span class="lb" data-page="4.271" data-line="18" id="l4.271.18"></span>ἢ θλῶσιν, ἢ διαβιβρώσκουσιν, ἢ θερμαίνουσι σφοδρῶς
<span class="pb" data-page="4.272" id="p4.272"></span>
<span class="lb" data-page="4.272" data-line="1" id="l4.272.1"></span>ἢ ψύχουσιν, ἢ ὁπωσοῦν ἑτέρως ἀλλοιοῦσιν, ἵν’ ὑπὸ τῆς
<span class="lb" data-page="4.272" data-line="2" id="l4.272.2"></span>ὀδύνης ἀναμιμνησκόμενον τὸ ζῶον ἀρήγειν ἑαυτῷ καὶ τὸ
<span class="lb" data-page="4.272" data-line="3" id="l4.272.3"></span>λυποῦν ἀποτρίβηται, πρὶν κακωθῆναι τὸ μόριον. οὕτως
<span class="lb" data-page="4.272" data-line="4" id="l4.272.4"></span>οὖν καὶ τοῖς ὀδοῦσιν ἐνέφυ νεῦρα μαλακὰ, καὶ τῷ δέρματι
<span class="lb" data-page="4.272" data-line="5" id="l4.272.5"></span>σύμπαντι τῶν καθ’ ἕκαστον μόριον νεύρων ἀποφυόμεναί
<span class="lb" data-page="4.272" data-line="6" id="l4.272.6"></span>τινες ἶνες ἐμβάλλουσιν. οὐ γὰρ, ὥσπερ ἐφ’ ἕκαστον τῶν μυῶν
<span class="lb" data-page="4.272" data-line="7" id="l4.272.7"></span>ἀφικνεῖται νεῦρον, οὕτω καὶ τοῦ δέρματος ἴδιον ἢ ἀφωρισμένον
<span class="lb" data-page="4.272" data-line="8" id="l4.272.8"></span>ἐστὶν, ἀλλ’ ἐκ τῶν ὑποκειμένων μορίων ἶνές τινες
<span class="lb" data-page="4.272" data-line="9" id="l4.272.9"></span>εἰς αὐτὸ διήκουσιν, ἅμα μὲν σύνδεσμος τοῖς ὑποκειμένοις,
<span class="lb" data-page="4.272" data-line="10" id="l4.272.10"></span>ἅμα δ’ αἰσθήσεως ὄργανα γενησόμεναι. κοινοὶ μὲν δὴ λόγοι
<span class="lb" data-page="4.272" data-line="11" id="l4.272.11"></span>περὶ πάντων τῶν νεύρων.
</p>
          </article>

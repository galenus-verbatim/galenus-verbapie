<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:16.3">
<span class="pb page1" data-page="4.272" id="p4.272"></span>
<span class="milestone ed1page page1" data-n="1.539" data-unit="ed1page" id="ed1page.1.539"></span>
<span class="milestone ed2page page1" data-n="4.675" data-unit="ed2page" id="ed2page.4.675"></span>
            <p>
<span class="lb" data-page="4.272" data-line="12" id="l4.272.12"></span>Σοὶ δὲ καιρὸς ἂν εἴη καὶ περὶ τῶν κατὰ
<span class="lb" data-page="4.272" data-line="13" id="l4.272.13"></span>μέρος ἐπελεῖν. αὐτίκα γέ τοι πολλῆς ὑπαρχούσης διαφορᾶς
<span class="lb" data-page="4.272" data-line="14" id="l4.272.14"></span>ἐν τῇ φύσει καὶ τῇ θέσει καὶ ταῖς ἐνεργείαις τῶν
<span class="lb" data-page="4.272" data-line="15" id="l4.272.15"></span>μορίων, ἄμεινον ἦν, ὅσα μὲν αἰσθητικώτερα τῶν ἄλλων
<span class="lb" data-page="4.272" data-line="16" id="l4.272.16"></span>ἐχρῆν γεγονέναι, τούτοις ἐπιπεμφθῆναι νεῦρον ἐξ ἐγκεφάλου
<span class="lb" data-page="4.272" data-line="17" id="l4.272.17"></span>μεῖζόν τε ἅμα καὶ μαλακώτερον· ὅσα δ’ εἰς πολλάς τε ἅμα ﻿
<span class="pb" data-page="4.273" id="p4.273"></span>
<span class="lb" data-page="4.273" data-line="1" id="l4.273.1"></span>καὶ σφοδρὰς κινήσεις παρεσκευάζετο, μεῖζον μὲν καὶ τούτοις
<span class="lb" data-page="4.273" data-line="2" id="l4.273.2"></span>νεῦρον, ἀλλὰ σκληρότερον δοθῆναι. καὶ τοίνυν φαίνεται
<span class="lb" data-page="4.273" data-line="3" id="l4.273.3"></span>ταῦτ’ ἀκριβῶς οὕτως ἡ φύσις φυλάττουσα διὰ πάντων τῶν
<span class="lb" data-page="4.273" data-line="4" id="l4.273.4"></span>μορίων, ὡς μηδαμόθεν μήτε μικρὸν νεῦρον ἢ σκληρὸν εἰς
<span class="lb" data-page="4.273" data-line="5" id="l4.273.5"></span>τὸ δεόμενον αἰσθήσεως περιττοτέρας ἰέναι, μήτε μέγα τοῖς
<span class="lb" data-page="4.273" data-line="6" id="l4.273.6"></span>οὐδὲν δεομένοις αἰσθάνεσθαι μᾶλλον ἢ κινεῖσθαι σφοδρότερον,
<span class="lb" data-page="4.273" data-line="7" id="l4.273.7"></span>ὥσπερ μηδὲ μαλακὸν, οἷς ἐν τῇ ῥώμῃ τῆς κινήσεως
<span class="lb" data-page="4.273" data-line="8" id="l4.273.8"></span>ἡ χρεία. τηλικοῦτόν γέ τοι νεῦρον εἰς ἑκάτερον τῶν ὀφθαλμῶν
<span class="lb" data-page="4.273" data-line="9" id="l4.273.9"></span>ἐμπέφυκεν, ἡλίκον εἰς οὐδὲν ἄλλο τῶν μεγίστων μορίων.
<span class="lb" data-page="4.273" data-line="10" id="l4.273.10"></span>οὐ μὴν οὐδὲ μαλακώτερον αὐτοῦ ἀλλαχόθι νεῦρον
<span class="lb" data-page="4.273" data-line="11" id="l4.273.11"></span>ἰδεῖν ἔστιν, ἀλλ’ ὀφθαλμοῖς μόνοις, καίτοι γε σμικροτάτοις
<span class="lb" data-page="4.273" data-line="12" id="l4.273.12"></span>οὖσι μορίοις, διὰ τὸ τῆς χρείας ἀξίωμα μεγίστων τε ἅμα
<span class="lb" data-page="4.273" data-line="13" id="l4.273.13"></span>καὶ μαλακωτάτων ἔτυχον τῶν νεύρων. ἀκριβεστάτη γὰρ
<span class="lb" data-page="4.273" data-line="14" id="l4.273.14"></span>ἁπασῶν ἐστι τῶν ἄλλων αἰσθήσεων ἥδε, τὰ μέγιστά τε καὶ
<span class="lb" data-page="4.273" data-line="15" id="l4.273.15"></span>πλεῖστα τῶν ὑπαρχόντων τοῖς σώμασι διαγινώσκουσα πόῤῥωθεν,
<span class="lb" data-page="4.273" data-line="16" id="l4.273.16"></span>χροιὰν καὶ μέγεθος, καὶ σχῆμα, καὶ κίνησιν, καὶ θέσιν,
<span class="lb" data-page="4.273" data-line="17" id="l4.273.17"></span>καὶ τὸ πρὸς τοὺς ὁρῶντας διάστημα. εἰ γάρ μοι νοήσαις
<span class="lb" data-page="4.273" data-line="18" id="l4.273.18"></span>ἐπὶ τῆς γῆς ἐῤῥιμμένους κέγχρους πολλοὺς, ἤ τι τούτων
<span class="pb" data-page="4.274" id="p4.274"></span>
<span class="lb" data-page="4.274" data-line="1" id="l4.274.1"></span>μικρότερον, ὧν ἀκριβῶς ἑκάστου διαγινώσκεις τὴν θέσιν μὲν
<span class="lb" data-page="4.274" data-line="2" id="l4.274.2"></span>πρῶτον, εἶτα καὶ τἄλλα τὰ προειρημένα, θαυμάσειν οἶμαί
<span class="lb" data-page="4.274" data-line="3" id="l4.274.3"></span>σε τήν τ’ ἀκρίβειαν αὐτῆς καὶ τὸ πλῆθος ὧν ὑπηρετεῖται
<span class="lb" data-page="4.274" data-line="4" id="l4.274.4"></span>τοῖς ζώοις· χωρὶς γὰρ ταύτης οὐδ’ ἀριθμῆσαι τοὺς κέγχρους
<span class="lb" data-page="4.274" data-line="5" id="l4.274.5"></span>οἷόν τέ ἐστι, μήτε διαγνῶναι τὴν χροιὰν ἢ τὴν οὐσίαν αὐτῶν.
<span class="lb" data-page="4.274" data-line="6" id="l4.274.6"></span>αὕτη καὶ τὰ πόῤῥω διαστέλλει, τὰ μὲν, ὅτι κινεῖται,
<span class="lb" data-page="4.274" data-line="7" id="l4.274.7"></span>τὰ δ’, ὅτι μένει, τὰ δ’, ὅπως ἀλλήλοις συμπλέκεται, τὰ δ’,
<span class="lb" data-page="4.274" data-line="8" id="l4.274.8"></span>ὅπως ἀποχωρίζεται. ἐπεὶ τοίνυν ἡ μὲν αἴσθησις ἐν τῷ πάσχειν
<span class="lb" data-page="4.274" data-line="9" id="l4.274.9"></span>ἐστὶν, ἡ δὲ κίνησις, ἣ κινεῖ τὰ νεῦρα σὺν τοῖς μυσὶ,
<span class="lb" data-page="4.274" data-line="10" id="l4.274.10"></span>ἐν τῷ ποιεῖν, <span class="milestone ed2page" data-n="4.676" data-unit="ed2page" id="ed2page.4.676"></span>εἰκότως αὐτῷ μὲν τῷ πρώτῳ τῆς ὄψεως
<span class="lb" data-page="4.274" data-line="11" id="l4.274.11"></span>ὀργάνῳ κατὰ τὸν ὀφθαλμὸν ἐνέφυ τὸ μαλακὸν νεῦρον, τοῖς
<span class="lb" data-page="4.274" data-line="12" id="l4.274.12"></span>κινοῦσι δ’ αὐτὸν μυσὶ τὸ σκληρόν. κατὰ δὲ τὸν αὐτὸν
<span class="lb" data-page="4.274" data-line="13" id="l4.274.13"></span>τρόπον καὶ τῇ γλώττῃ, μικρῷ καὶ τούτῳ μορίῳ, τὰ δύο
<span class="lb" data-page="4.274" data-line="14" id="l4.274.14"></span>γένη τῶν νεύρων ἡ φύσις ἔδωκεν, τὸ μὲν μαλακὸν ὡς χυμῶν
<span class="lb" data-page="4.274" data-line="15" id="l4.274.15"></span>αἰσθησομένῳ, τὸ σκληρὸν δ’ ὡς κινεῖσθαι μέλλοντι
<span class="lb" data-page="4.274" data-line="16" id="l4.274.16"></span>πολλὰς καὶ ποικίλας κινήσεις. ἐφ’ ἑκατέραν δὲ τὴν ἀκοὴν
<span class="pb" data-page="4.275" id="p4.275"></span>
<span class="lb" data-page="4.275" data-line="1" id="l4.275.1"></span>ἤγαγε νεῦρον μαλακὸν, ἕτερα τοῖς κινεῖσθαι μέλλουσιν
<span class="lb" data-page="4.275" data-line="2" id="l4.275.2"></span>ὠσὶν ἐπιπέμψασα σκληρά. μαλακῶν δὲ νεύρων ἡ ῥὶς μετέσχεν,
<span class="lb" data-page="4.275" data-line="3" id="l4.275.3"></span>καὶ οἱ ὀδόντες, ἥ τε ὑπερῴα πᾶσα· καὶ γὰρ καὶ
<span class="lb" data-page="4.275" data-line="4" id="l4.275.4"></span>ταῦτα ἐδεῖτο περιττοτέρας αἰσθήσεως. ἀλλ’ εἰ τοῖς κατὰ τὸν
<span class="lb" data-page="4.275" data-line="5" id="l4.275.5"></span>ὀφθαλμὸν αὐτὰ παραβάλοις, ἱκανῶς σοι δόξει σκληρά τε
<span class="lb" data-page="4.275" data-line="6" id="l4.275.6"></span>εἶναι καὶ μικρά. πρὸς γὰρ αὖ τοῖς εἰρημένοις ἔτι καὶ πόρους
<span class="lb" data-page="4.275" data-line="7" id="l4.275.7"></span>αἰσθητοὺς ἔχουσι τὰ τῆς ὄψεως νεῦρα, καὶ δι’ ἐκείνους
<span class="lb" data-page="4.275" data-line="8" id="l4.275.8"></span>ἐγένετο παχέα. θαυμάσαι δ’ ἀξίως οὐ δύνασαι τὴν φύσιν
<span class="lb" data-page="4.275" data-line="9" id="l4.275.9"></span>ἐπὶ τῇ κατασκευῇ τῶνδε τῶν νεύρων, ἀγνοῶν, ὅπως ὁρῶμεν.
<span class="lb" data-page="4.275" data-line="10" id="l4.275.10"></span>ὥστ’, εἰ βουληθείης ἐπὶ σχολῆς πολλῆς βασανίσαι τὰς ἀποδείξεις,
<span class="lb" data-page="4.275" data-line="11" id="l4.275.11"></span>ἃς εἴπομεν ἐν ἄλλοις τέ τισι καὶ τῷ ιγ΄ περὶ ἀποδείξεως,
<span class="lb" data-page="4.275" data-line="12" id="l4.275.12"></span>ὑπὲρ τοῦ τὸ τῆς ὄψεως ὄργανον αὐγοειδὲς ἔχειν πνεῦμα διὰ
<span class="lb" data-page="4.275" data-line="13" id="l4.275.13"></span>παντὸς ἐπιῤῥέον ἐξ ἐγκεφάλου, θαυμάσεις τῶν ὀπτικῶν
<span class="lb" data-page="4.275" data-line="14" id="l4.275.14"></span>νεύρων τὴν κατασκευὴν, κοίλων τἄνδον γενομένων ὑπὲρ τοῦ
<span class="lb" data-page="4.275" data-line="15" id="l4.275.15"></span>δέχεσθαι τὸ πνεῦμα, μέχρι δ’ αὐτῆς ἀνατεινομένων τῆς κοιλίας
<span class="lb" data-page="4.275" data-line="16" id="l4.275.16"></span>τοῦ ἐγκεφάλου διὰ τὴν αὐτὴν αἰτίαν. ἔνθα γὰρ ἑκάτερον
<span class="lb" data-page="4.275" data-line="17" id="l4.275.17"></span>τῶν προσθίων. κοιλιῶν τελευτᾷ πρὸς τὰ πλάγια, τῶν
<span class="pb" data-page="4.276" id="p4.276"></span>
<span class="lb" data-page="4.276" data-line="1" id="l4.276.1"></span>ὀπτικῶν νεύρων ἐστὶν ἡ ἔκφυσις, καὶ αὕτη γε τῶν κοιλιῶν
<span class="lb" data-page="4.276" data-line="2" id="l4.276.2"></span>ἡ οἷον θαλάμη δι’ ἐκεῖνα τὰ νεῦρα γέγονεν. ἠγνόηται δὲ
<span class="lb" data-page="4.276" data-line="3" id="l4.276.3"></span>τοῖς ἀνατομικοῖς ἔργον τοῦτο θαυμαστὸν τῆς φύσεως, οὔτ’
<span class="lb" data-page="4.276" data-line="4" id="l4.276.4"></span>ἀκολουθησάντων αὐτῶν τοῖς πέρασι τῶν κοιλιῶν, οὔτ’ ἐπισκεψαμένων,
<span class="lb" data-page="4.276" data-line="5" id="l4.276.5"></span>ὅτου χάριν οὕτω διεπλάσθησαν, οὔτε τῶν ὀπτικῶν
<span class="lb" data-page="4.276" data-line="6" id="l4.276.6"></span>νεύρων θεασαμένων τὰς ἄνωθεν ἐκφύσεις συνημμένας
<span class="lb" data-page="4.276" data-line="7" id="l4.276.7"></span>τοῖς πέρασι τῶν κοιλιῶν. διὰ ταύτας μὲν οὖν τὰς αἰτίας
<span class="lb" data-page="4.276" data-line="8" id="l4.276.8"></span>τοῖς ὀφθαλμοῖς τὰ νεῦρα κοῖλά τε ἅμα καὶ μέγιστα καὶ
<span class="lb" data-page="4.276" data-line="9" id="l4.276.9"></span>μαλακώτατα γέγονεν, ἐχουσῶν καὶ τῶν ἄλλων αἰσθήσεων
<span class="lb" data-page="4.276" data-line="10" id="l4.276.10"></span>καὶ μεγάλα καὶ μαλακὰ νεῦρα. τοῖς δ’ εἰρημένοις ἅπασι
<span class="lb" data-page="4.276" data-line="11" id="l4.276.11"></span>μορίοις ἐναντιώτατα διάκεινται κατά τε τὴν ἐνέργειαν καὶ
<span class="lb" data-page="4.276" data-line="12" id="l4.276.12"></span>τὴν οὐσίαν καὶ τὴν διάθεσιν ἄκραι χεῖρες καὶ πόδες· αἵ
<span class="lb" data-page="4.276" data-line="13" id="l4.276.13"></span>τε γὰρ ἐνέργειαι μετὰ συντονίας καὶ σφοδρότητός εἰσιν αὐτοῖς,
<span class="lb" data-page="4.276" data-line="14" id="l4.276.14"></span>ἥ τ’ οὐσία σκληρὰ, καὶ ἡ θέσις ἀπωτάτω τῆς κεφαλῆς.
<span class="lb" data-page="4.276" data-line="15" id="l4.276.15"></span>διὰ τοῦτ’ οὖν οὐδ’ ἐξ ἐγκεφάλου τοῖς εἰρημένοις μορίοις
<span class="lb" data-page="4.276" data-line="16" id="l4.276.16"></span>ἐπιπέμπεται νεῦρον, ὥσπερ οὐδ’ ὅλοις τοῖς κώλοις,
<span class="lb" data-page="4.276" data-line="17" id="l4.276.17"></span>ἀλλ’ ἐκ τοῦ νωτιαίου μυελοῦ μόνου νεῦρα σκληρὰ καὶ χεῖρες
<span class="lb" data-page="4.276" data-line="18" id="l4.276.18"></span>καὶ σκέλη λαμβάνουσι. εἰς τἄλλα δὲ σύμπαντα τὰ κάτω
<span class="pb" data-page="4.277" id="p4.277"></span>
<span class="lb" data-page="4.277" data-line="1" id="l4.277.1"></span>τοῦ προσώπου παρὰ τοῦ νωτιαίου χορηγεῖται νεῦρα, πλὴν
<span class="lb" data-page="4.277" data-line="2" id="l4.277.2"></span>ἐντέρων καὶ σπλάγχνων, ἔτι τε πρὸς τούτοις τῶν φωνητικῶν
<span class="lb" data-page="4.277" data-line="3" id="l4.277.3"></span>ὀργάνων, ὅτι καὶ τούτων ἔνια μὲν ἐγκεφάλῳ συνῆφθαι
<span class="lb" data-page="4.277" data-line="4" id="l4.277.4"></span>πάντως ἐδεῖτο, τινὰ δ’, ὅτι πλησίον αὐτοῖς ἐτέτακτο μόνης
<span class="lb" data-page="4.277" data-line="5" id="l4.277.5"></span>αἰσθήσεως δεόμενα, τῶν αὐτῶν νεύρων ἐκοινώνησεν. εἰς
<span class="lb" data-page="4.277" data-line="6" id="l4.277.6"></span>μὲν γὰρ καρδίαν καὶ ἧπαρ ἐχρῆν ἰέναι νεῦρα, διότι συνῆφθαι
<span class="lb" data-page="4.277" data-line="7" id="l4.277.7"></span>πάντως ἔδει τὰς ἀρχὰς τῶν διοικουσῶν τὸ ζῶον δυνάμεων,
<span class="lb" data-page="4.277" data-line="8" id="l4.277.8"></span>ὡς ἐν τοῖς περὶ <span class="milestone ed1page" data-n="1.540" data-unit="ed1page" id="ed1page.1.540"></span>τῶν Ἱπποκράτους τε καὶ
<span class="lb" data-page="4.277" data-line="9" id="l4.277.9"></span>Πλάτωνος δογμάτων ἐπιδέδεικται· εἰς δὲ τὴν γαστέρα, καὶ
<span class="lb" data-page="4.277" data-line="10" id="l4.277.10"></span>μάλιστα αὐτῆς τὸ στόμα, διότι περιττοτέρας ἐδείχθη καὶ
<span class="lb" data-page="4.277" data-line="11" id="l4.277.11"></span>τοῦτο δεόμενον αἰσθήσεως. ἡ φωνὴ δὲ ὅτι κυριώτατον
<span class="lb" data-page="4.277" data-line="12" id="l4.277.12"></span>ἁπάντων ἐστὶ τῶν ψυχικῶν ἐνεργειῶν, ἀγγέλλουσα τὰς τοῦ
<span class="lb" data-page="4.277" data-line="13" id="l4.277.13"></span>λογισμοῦ νοήσεις, ἐχρῆν δήπου καὶ ταύτην δημιουργεῖσθαι
<span class="lb" data-page="4.277" data-line="14" id="l4.277.14"></span>δι’ ὀργάνων ἐξ ἐγκεφάλου νεῦρα δεχομένων. τούτων μὲν
<span class="lb" data-page="4.277" data-line="15" id="l4.277.15"></span>οὖν ἕνεκα πρώτως ἐξ ἐγκεφάλου νεῦρα πόῤῥω τῆς ἀρχῆς
<span class="lb" data-page="4.277" data-line="16" id="l4.277.16"></span>ἀποτείνεται· <span class="milestone ed2page" data-n="4.677" data-unit="ed2page" id="ed2page.4.677"></span>σὺν αὐτοῖς δ’, ὡς εἴρηται, σμικραί τινες
<span class="lb" data-page="4.277" data-line="17" id="l4.277.17"></span>ἀποφύσεις ἐντέροις, καὶ νεφροῖς, καὶ σπληνὶ, καὶ πνεύμονι, ﻿
<span class="pb" data-page="4.278" id="p4.278"></span>
<span class="lb" data-page="4.278" data-line="1" id="l4.278.1"></span>καὶ στομάχῳ διανέμονται. περὶ μὲν οὖν τούτων ὀλίγον
<span class="lb" data-page="4.278" data-line="2" id="l4.278.2"></span>ὕστερον εἰρήσεται.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:16.5">
<span class="pb page1" data-page="4.289" id="p4.289"></span>
<span class="milestone ed1page page1" data-n="1.541" data-unit="ed1page" id="ed1page.1.541"></span>
<span class="milestone ed2page page1" data-n="4.680" data-unit="ed2page" id="ed2page.4.680"></span>
            <p>
<span class="lb" data-page="4.289" data-line="4" id="l4.289.4"></span>Περὶ δὲ τῶν εἰς τὰ σπλάγχνα καὶ ἔντερα
<span class="lb" data-page="4.289" data-line="5" id="l4.289.5"></span>ἀφικνουμένων εἴρηται μέν τι καὶ πρόσθεν, ὅσον δὲ ἐλλείπει,
<span class="lb" data-page="4.289" data-line="6" id="l4.289.6"></span>προσθεῖναι χρή. ἀφικνεῖται μέν τις κᾀνταῦθα τῶν ἐξ
<span class="lb" data-page="4.289" data-line="7" id="l4.289.7"></span>ἐγκεφάλου μοῖρα, μικρὰ μὲν τοῖς ἄλλοις ἅπασιν, ἀξιόλογος
<span class="lb" data-page="4.289" data-line="8" id="l4.289.8"></span>δ’ εἰς τὸ τῆς κοιλίας στόμα, διότι τοῦτο τὸ μέρος ὀρέξεως
<span class="lb" data-page="4.289" data-line="9" id="l4.289.9"></span>σιτίων ὄργανον ἡ φύσις ἐποίησεν, ἐπὶ τῆς πύλης, ὡς ἂν
<span class="lb" data-page="4.289" data-line="10" id="l4.289.10"></span>εἴποι τις, κείμενον ἁπάντων περὶ τὴν τῆς τροφῆς οἰκονομίαν
<span class="lb" data-page="4.289" data-line="11" id="l4.289.11"></span>αὐτῇ παρεσκευασμένων ὀργάνων. εἰλικρινὲς οὖν αὐτὸ
<span class="lb" data-page="4.289" data-line="12" id="l4.289.12"></span>καὶ ἀμιγὲς ἑτέρου νεύρου σκληροῦ κατήγαγεν ἄνωθεν, ἐν τῇ
<span class="lb" data-page="4.289" data-line="13" id="l4.289.13"></span>παρόδῳ δοῦσά τι μόριον ἐξ αὐτοῦ βραχὺ στομάχῳ καὶ πνεύμονι
<span class="lb" data-page="4.289" data-line="14" id="l4.289.14"></span>καὶ ἀρτηρίᾳ τραχείᾳ. τῆς δ’ αὐτῆς συζυγίας εἰλικρινὲς
<span class="lb" data-page="4.289" data-line="15" id="l4.289.15"></span>νεῦρον ἔδωκεν ἥπατί τε καὶ καρδίᾳ διὰ τῶν ἔμπροσθεν
<span class="lb" data-page="4.289" data-line="16" id="l4.289.16"></span>εἰρημένων μοι λόγων. εἰς δὲ τἄλλα σύμπαντα τὰ
<span class="lb" data-page="4.289" data-line="17" id="l4.289.17"></span>κάτω φρενῶν ἐντὸς τοῦ περιτοναίου τῶν νεύρων τούτων
<span class="pb" data-page="4.290" id="p4.290"></span>
<span class="lb" data-page="4.290" data-line="1" id="l4.290.1"></span>ἀφικνεῖται μέρος, οὐκέτ’ εἰλικρινὲς, ἀλλὰ τοῖς ἐκ νωτιαίου
<span class="lb" data-page="4.290" data-line="2" id="l4.290.2"></span>μικτὸν, τοῖς γὰρ εἰς τὰς ῥίζας τῶν πλευρῶν παραφερομένοις
<span class="lb" data-page="4.290" data-line="3" id="l4.290.3"></span>νεύροις, κᾀξ αὐτοῦ μὲν τοῦ κατὰ θώρακα νωτιαίου
<span class="lb" data-page="4.290" data-line="4" id="l4.290.4"></span>προέρχεται, καὶ μετὰ τὸν θώρακα δέ τι δυοῖν ἢ τριῶν
<span class="lb" data-page="4.290" data-line="5" id="l4.290.5"></span>σπονδύλων. ἀναμίγνυται δὲ ταῦτα προΐοντα λειψάνοις τῶν
<span class="lb" data-page="4.290" data-line="6" id="l4.290.6"></span>ἐπὶ τὴν γαστέρα κατελθόντων, οἷς καὶ αὐτοῖς ἐπιμιξία τις
<span class="lb" data-page="4.290" data-line="7" id="l4.290.7"></span>ἰδίᾳ γίνεται τῶν ἀπὸ τοῦ νωτιαίου νεύρων. ἐκ δὲ τῆς
<span class="lb" data-page="4.290" data-line="8" id="l4.290.8"></span>μίξεως ἁπάντων σχεδὸν ἅπαντα νευροῦται τἄνδον τοῦ περιτοναίου,
<span class="lb" data-page="4.290" data-line="9" id="l4.290.9"></span>τὴν μὲν ἰσχὺν καὶ τὴν ῥώμην ἐκ τῆς ἀπὸ νωτιαίου
<span class="lb" data-page="4.290" data-line="10" id="l4.290.10"></span>μίξεως λαμβανόντων, τὸ δὲ τῆς αἰσθήσεως ἀκριβὲς ὑπὲρ
<span class="lb" data-page="4.290" data-line="11" id="l4.290.11"></span>τὰ ἄλλα παρὰ τῶν ἀπ’ ἐγκεφάλου. ἔστι δὲ δήπου καὶ ἄλλο
<span class="lb" data-page="4.290" data-line="12" id="l4.290.12"></span>θαυμαστὸν ἔργον τῆς φύσεως ἠγνοημένον τοῖς ἀνατομικοῖς.
<span class="lb" data-page="4.290" data-line="13" id="l4.290.13"></span><span class="milestone ed2page" data-n="4.681" data-unit="ed2page" id="ed2page.4.681"></span>ἔνθα γὰρ ἤτοι μακρὰν ὁδὸν ἄξειν μέλλει νεῦρον
<span class="lb" data-page="4.290" data-line="14" id="l4.290.14"></span>μικρὸν, ἢ σφοδρᾷ κινήσει μυὸς ὑπηρετῆσον, ἐνταῦθα
<span class="lb" data-page="4.290" data-line="15" id="l4.290.15"></span>διαλαμβάνει τὴν οὐσίαν αὐτοῦ σώματι παχυτέρῳ μὲν,
<span class="lb" data-page="4.290" data-line="16" id="l4.290.16"></span>ὁμοίῳ δὲ τὰ ἄλλα. δόξει γάρ σοι νεῦρον ἐσφαιρωμένον
<span class="lb" data-page="4.290" data-line="17" id="l4.290.17"></span>ὑπάρχειν, κατὰ μὲν τὴν πρώτην φαντασίαν τῆς ὄψεως
<span class="lb" data-page="4.290" data-line="18" id="l4.290.18"></span>ἐπιπεφυκός τε καὶ περιπεφυκὸς αὐτοῖς, <span class="milestone ed1page" data-n="1.542" data-unit="ed1page" id="ed1page.1.542"></span>ἀνατέμνοντι
<span class="pb" data-page="4.291" id="p4.291"></span>
<span class="lb" data-page="4.291" data-line="1" id="l4.291.1"></span>δὲ σαφῶς ὁρώμενον, ὅτι μήτ’ ἐπίφυσίς ἐστι μήτε περίφυσις,
<span class="lb" data-page="4.291" data-line="2" id="l4.291.2"></span>ἀλλ’ ὁμοία τις οὐσία τῶν νεύρων συνεχής τε καὶ κατὰ
<span class="lb" data-page="4.291" data-line="3" id="l4.291.3"></span>πᾶν ἡνωμένη καὶ ὁμοία παντοίως οὖσα τῷ τ’ εἰς αὐτὴν
<span class="lb" data-page="4.291" data-line="4" id="l4.291.4"></span>ἰόντι καὶ τῷ πάλιν ἐξ αὐτῆς ἀποτεινομένῳ νεύρῳ. κατ’
<span class="lb" data-page="4.291" data-line="5" id="l4.291.5"></span>αὐτὴν μόνην τὴν οὐσίαν ὁμοίαν οὖσαν τῷ καλουμένῳ γαγγλίῳ
<span class="lb" data-page="4.291" data-line="6" id="l4.291.6"></span>παχύνεσθαι συμβαίνει τοῖς νεύροις, ὥστ’ ἐναργῶς
<span class="lb" data-page="4.291" data-line="7" id="l4.291.7"></span>ὁρᾶσθαι μεῖζον τῷ κύκλῳ τὸ μετ’ αὐτὴν νεῦρον τοῦ πρὸ
<span class="lb" data-page="4.291" data-line="8" id="l4.291.8"></span>αὐτῆς. ὄψει δ’ αὐτὴν καὶ κατ’ ἄλλα μέν τινα μέρη,
<span class="lb" data-page="4.291" data-line="9" id="l4.291.9"></span>καὶ μέν τοι κᾀν τοῖσδε τοῖς νεύροις τοῖς ἐξ ἐγκεφάλου
<span class="lb" data-page="4.291" data-line="10" id="l4.291.10"></span>κατερχομένοις, οὐχ ἅπαξ ἢ δὶς, ἀλλ’ ἑξάκις ὑπάρχουσαν,
<span class="lb" data-page="4.291" data-line="11" id="l4.291.11"></span>πρῶτον μὲν ἐν τῷ τραχήλῳ μικρὸν ἀνωτέρω τοῦ λάρυγγος,
<span class="lb" data-page="4.291" data-line="12" id="l4.291.12"></span>δεύτερον δ’, ὅταν ἐμπίπτῃ τῷ θώρακι, πρὸς τὰς ῥίζας
<span class="lb" data-page="4.291" data-line="13" id="l4.291.13"></span>τῶν πλευρῶν φερόμενα, καὶ τρίτον, ὅταν πρῶτον ἐξέλθῃ
<span class="lb" data-page="4.291" data-line="14" id="l4.291.14"></span>τοῦ θώρακος. ἐν ἑκατέρῳ τοίνυν τῷ μέρει τοῦ ζώου, τῷ
<span class="lb" data-page="4.291" data-line="15" id="l4.291.15"></span>τ’ ἀριστερῷ καὶ τῷ δεξιῷ, τρὶς τοιούτου σώματος ὄντος,
<span class="lb" data-page="4.291" data-line="16" id="l4.291.16"></span>εἰκότως ἔφαμεν ἑξάκις ἐν αὐτοῖς εὑρίσκεσθαι. περὶ μὲν δὴ
<span class="lb" data-page="4.291" data-line="17" id="l4.291.17"></span>τῶνδε τῶν νεύρων αὐτάρκως εἴρηται.
</p>
          </article>

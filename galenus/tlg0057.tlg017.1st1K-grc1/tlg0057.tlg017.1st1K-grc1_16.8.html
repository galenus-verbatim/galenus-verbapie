<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:16.8">
<span class="pb page1" data-page="4.305" id="p4.305"></span>
<span class="milestone ed1page page1" data-n="1.544" data-unit="ed1page" id="ed1page.1.544"></span>
<span class="milestone ed2page page1" data-n="4.685" data-unit="ed2page" id="ed2page.4.685"></span>
            <p>
<span class="lb" data-page="4.305" data-line="15" id="l4.305.15"></span>Περὶ δὲ τῶν εἰς τὰς χεῖρας ἰόντων εἴρηται
<span class="lb" data-page="4.305" data-line="16" id="l4.305.16"></span>μὲν ἔμπροσθεν, ὅπως τε φύεται καὶ ὅπως ἐπιπλέκεται·
<span class="lb" data-page="4.305" data-line="17" id="l4.305.17"></span>λέλεκται δὲ καὶ ὅτι τὰς τοιαύτας μίξεις τῶν νεύρων ἡ φύσις
<span class="lb" data-page="4.305" data-line="18" id="l4.305.18"></span>ἀσφαλείας ἕνεκα δημιουργεῖ, καὶ διὰ τοῦτο μάλιστα αὐτὰς
<span class="pb" data-page="4.306" id="p4.306"></span>
<span class="lb" data-page="4.306" data-line="1" id="l4.306.1"></span>ἐν τοῖς ἀστηρίκτοις νεύροις ἢ διὰ μακρᾶς ὁδοῦ φέρεσθαι
<span class="lb" data-page="4.306" data-line="2" id="l4.306.2"></span>μέλλουσι προμηθεῖται. λέλεκται δὲ καὶ ὡς ἀσφαλέστερον
<span class="lb" data-page="4.306" data-line="3" id="l4.306.3"></span>ἦν καὶ ταῖς ἀρτηρίαις, καὶ τοῖς νεύροις, καὶ ταῖς φλεψὶ
<span class="lb" data-page="4.306" data-line="4" id="l4.306.4"></span>ταῖς κατασχιζομέναις εἰς τὰ κῶλα, διὰ τῆς ἔνδον ἰέναι χώρας.
<span class="lb" data-page="4.306" data-line="5" id="l4.306.5"></span>ὑπὲρ οὖν τῆς ἐν ὅλαις ταῖς χερσὶ φορᾶς αὐτῶν ἐπὶ
<span class="lb" data-page="4.306" data-line="6" id="l4.306.6"></span>βραχὺ διελθὼν, ἐπὶ τὰ συνεχῆ τοῦ λόγου μεταβήσομαι.
<span class="lb" data-page="4.306" data-line="7" id="l4.306.7"></span>κατακέκρυπται γὰρ οὕτω σοφῶς ἕκαστον τῶν ἐπ’ ἄκραν τὴν
<span class="lb" data-page="4.306" data-line="8" id="l4.306.8"></span>χεῖρα φερομένων νεύρων, ὥστε μηδὲ γινώσκεσθαι τοῖς πολλοῖς
<span class="lb" data-page="4.306" data-line="9" id="l4.306.9"></span>τῶν ἰατρῶν αὐτά. διὰ μὲν γὰρ τῆς ἔνδον χώρας τοῦ
<span class="lb" data-page="4.306" data-line="10" id="l4.306.10"></span>βραχίονος ἐπὶ τὸν πῆχυν ἔρχεται βύθια, πλησίον ἀφικομένης
<span class="lb" data-page="4.306" data-line="11" id="l4.306.11"></span>τῆς κατ’ ἀγκῶνα διαρθρώσεως, ἀλλ’ ἀσάρκου καὶ ὀστώδους
<span class="lb" data-page="4.306" data-line="12" id="l4.306.12"></span>ὅλης οὔσης, ἐκινδύνευσεν ἂν ἐπιπολῆς ὑπὸ τῷ δέρματι
<span class="lb" data-page="4.306" data-line="13" id="l4.306.13"></span>γυμνῷ σαρκῶν τοῖς ὀστοῖς ἐπεχομένων σφαλερωτάτῃ
<span class="lb" data-page="4.306" data-line="14" id="l4.306.14"></span>χρήσασθαι <span class="milestone ed2page" data-n="4.686" data-unit="ed2page" id="ed2page.4.686"></span>πορείᾳ, εἴπερ μηδὲν ἡ φύσις εὗρεν εἰς
<span class="lb" data-page="4.306" data-line="15" id="l4.306.15"></span>ἀσφάλειαν σόφισμα τοιοῦτον, οἷον νῦν ἐστιν. τὸ γὰρ ἐπὶ
<span class="lb" data-page="4.306" data-line="16" id="l4.306.16"></span>τοὺς μικροὺς ἀφικνούμενον δακτύλους αὐξήσασα, τὴν ἔνδον
<span class="lb" data-page="4.306" data-line="17" id="l4.306.17"></span>κεφαλὴν τοῦ βραχίονος ἐν τῇ μεταξὺ χώρᾳ ταύτης τε καὶ
<span class="lb" data-page="4.306" data-line="18" id="l4.306.18"></span>ἀγκῶνος ἔκρυψε, τὸ δ’ ἐπὶ τοὺς μεγάλους κατὰ μέσην τὴν
<span class="pb" data-page="4.307" id="p4.307"></span>
<span class="lb" data-page="4.307" data-line="1" id="l4.307.1"></span>διάρθρωσιν ἐν αὐτῷ τῷ βαθυτάτῳ τοῦ τῇδε χωρίου, μεταξὺ
<span class="lb" data-page="4.307" data-line="2" id="l4.307.2"></span>πήχεώς τε καὶ κερκίδος ἀκριβῶς διεξέβαλεν. εἶτ’ ἄμφω
<span class="lb" data-page="4.307" data-line="3" id="l4.307.3"></span>καλύψασα τοῖς ἔνδον τοῦ πήχεως μυσὶ μεγίστοις οὖσιν, ἐπὶ
<span class="lb" data-page="4.307" data-line="4" id="l4.307.4"></span>τὸν καρπὸν διεβίβασε, κᾀνταῦθα ἤδη σχίζει, ἐξοχαῖς τῶν
<span class="lb" data-page="4.307" data-line="5" id="l4.307.5"></span>ὀστῶν οἷον προβλήμασι χρωμένη, κατακρύπτουσά τε ἅμα
<span class="lb" data-page="4.307" data-line="6" id="l4.307.6"></span>καὶ περὶ τὰς βάσεις αὐτῶν ἑλίττουσα τὰ νεῦρα. τρίτον δ’
<span class="lb" data-page="4.307" data-line="7" id="l4.307.7"></span>ἄλλο νεῦρον ἐπὶ τὴν ἐκτὸς χώραν τοῦ πήχεως ἤγαγε, προβλήματι
<span class="lb" data-page="4.307" data-line="8" id="l4.307.8"></span>χρησαμένη κᾀνθάδε τῷ σαρκωδεστάτῳ μυΐ. μείζω
<span class="lb" data-page="4.307" data-line="9" id="l4.307.9"></span>δ’ εἰκότως ἔνειμε νεῦρα τοῖς ἔνδον τῆς χειρὸς, ἐπειδὴ καὶ
<span class="lb" data-page="4.307" data-line="10" id="l4.307.10"></span>τὰς ἐνεργείας ἁπάσας ἡ χεὶρ διὰ τούτων ποιεῖται. τὴν αὐτὴν
<span class="lb" data-page="4.307" data-line="11" id="l4.307.11"></span>δὲ τέχνην ἐπεδείξατο κᾀν τοῖς σκέλεσιν, ἐνιαχοῦ μὲν
<span class="lb" data-page="4.307" data-line="12" id="l4.307.12"></span>ὀστῶν ἐξοχαῖς, ἐνιαχοῦ δὲ μεγάλοις μυσὶ κατακρύπτουσα τὰ
<span class="lb" data-page="4.307" data-line="13" id="l4.307.13"></span>νεῦρα, διανέμουσά τε πλέον ἐξ αὐτῶν τοῖς ἤτοι μεγάλοις
<span class="lb" data-page="4.307" data-line="14" id="l4.307.14"></span>ἢ πρὸς ἰσχυρὰς ἐνεργείας παρεσκευασμένοις, ἔλαττον δὲ τοῖς
<span class="lb" data-page="4.307" data-line="15" id="l4.307.15"></span>μικροτέροις ἢ μηδεμίαν ἐνέργειαν ἐπιτελοῦσι σφοδράν.
<span class="lb" data-page="4.307" data-line="16" id="l4.307.16"></span>οὗτοι μὲν οὖν οἱ κοινοὶ σκοποὶ τῆς κατασκευῆς τῶν μορίων,
<span class="lb" data-page="4.307" data-line="17" id="l4.307.17"></span>οὐκ ἐν χερσὶ μόνον, ἀλλὰ καὶ καθ’ ὅλον τὸ ζῶον ὑπὸ τῆς
<span class="lb" data-page="4.307" data-line="18" id="l4.307.18"></span>φύσεως φυλαττόμενοι. διαφέρει δ’ ἐν τῷδε τὰ κατὰ τὸ ﻿
<span class="pb" data-page="4.308" id="p4.308"></span>
<span class="lb" data-page="4.308" data-line="1" id="l4.308.1"></span>σκέλος τῶν κατὰ χεῖρας νεύρων φορᾶς ἕνεκα, περὶ ἧς νῦν
<span class="lb" data-page="4.308" data-line="2" id="l4.308.2"></span>διέρχομαι, τῷ πάντα μὲν τὰ ἐπὶ τῶν χειρῶν νεῦρα διὰ
<span class="lb" data-page="4.308" data-line="3" id="l4.308.3"></span>τῶν ἔνδον τοῦ βραχίονος χωρεῖν, οὐ μὴν ἐπὶ τὸ σκέλος
<span class="lb" data-page="4.308" data-line="4" id="l4.308.4"></span>πάντη. πλὴν γὰρ ἐλαχίστων τινῶν, ὑπὲρ ὧν ὀλίγον ὕστερον
<span class="lb" data-page="4.308" data-line="5" id="l4.308.5"></span>ἐρῶ, σύμπαντα διὰ τῶν ὀπίσω μερῶν τοῦ μηροῦ καταφέρεται,
<span class="lb" data-page="4.308" data-line="6" id="l4.308.6"></span>καὶ τοῦτ’ ἐξ ἀνάγκης ἠκολούθησε τῇ διαφορᾷ τοῦ κατ’
<span class="lb" data-page="4.308" data-line="7" id="l4.308.7"></span>ὦμόν τε καὶ κατ’ ἰσχίον ἄρθρου. τὸ μὲν γὰρ κατ’ ὦμον
<span class="lb" data-page="4.308" data-line="8" id="l4.308.8"></span>ἀφέστηκε τῶν κατὰ τράχηλον σπονδύλων, ὅθεν ἡ τῶν νεύρων
<span class="lb" data-page="4.308" data-line="9" id="l4.308.9"></span>ἔκφυσις· τὸ δὲ κατ’ ἰσχίον ἔζευκται τοῖς κατ’ ὀσφύν
<span class="lb" data-page="4.308" data-line="10" id="l4.308.10"></span>τε ἅμα καὶ τὸ καλούμενον ἱερὸν ὀστοῦν, ἐξ ὧν ἀθροιζόμενα
<span class="lb" data-page="4.308" data-line="11" id="l4.308.11"></span>τὰ νεῦρα, καθ’ ὃν ἐν ταῖς ἀνατομικαῖς ἐγχειρήσεσιν
<span class="lb" data-page="4.308" data-line="12" id="l4.308.12"></span>εἴρηται τρόπον, ἐπὶ τὰ σκέλη καταβαίνει. μηδεμιᾶς οὖν
<span class="lb" data-page="4.308" data-line="13" id="l4.308.13"></span>οὔσης μεταξὺ χώρας τοιαύτης, οἵα κατὰ τὰς μασχάλας ἐπὶ
<span class="lb" data-page="4.308" data-line="14" id="l4.308.14"></span>τῶν χειρῶν ἐστιν, ἀναγκαῖον ἐγένετο τῇ φύσει τῶν πλαγίων
<span class="lb" data-page="4.308" data-line="15" id="l4.308.15"></span>μερῶν ἑκάστου τῶν σπονδύλων ἐκφερόμενα τὰ νεῦρα διὰ
<span class="lb" data-page="4.308" data-line="16" id="l4.308.16"></span>τῶν ὀπίσω τοῦ μηροῦ χωρίων ἐπὶ τὰ σκέλη καταφέρειν.
<span class="lb" data-page="4.308" data-line="17" id="l4.308.17"></span>ἐχούσης δ’ ἐνταῦθα μεγίστους μῦς, ὑφ’ οἷς κρύψειεν αὐτὰ
<span class="lb" data-page="4.308" data-line="18" id="l4.308.18"></span>πρὶν ἐπὶ τὸ σκέλος ἀγαγεῖν, θαυμαστῶς ὅπως κᾀνθάδε
<span class="pb" data-page="4.309" id="p4.309"></span>
<span class="lb" data-page="4.309" data-line="1" id="l4.309.1"></span>μεταξὺ τῆς τε τοῦ μηροῦ κεφαλῆς καὶ τοῦ πλατέος ὀστοῦ
<span class="lb" data-page="4.309" data-line="2" id="l4.309.2"></span>διακομίζει τὰ νεῦρα, κατακρύψασα μὲν καὶ τούτοις τοῖς
<span class="lb" data-page="4.309" data-line="3" id="l4.309.3"></span>ὀστοῖς αὐτὰ, κατακρύψασα δὲ καὶ τῷ καλύπτοντι τὴν
<span class="lb" data-page="4.309" data-line="4" id="l4.309.4"></span>διάρθρωσιν ὄπισθεν μυῒ καὶ θέσιν καὶ χρείαν ὁμοίαν
<span class="lb" data-page="4.309" data-line="5" id="l4.309.5"></span>ἔχοντι τῷ κατὰ τὴν ἐπωμίδα. τοὐντεῦθεν δ’ ἀσφαλῶς ἤδη
<span class="lb" data-page="4.309" data-line="6" id="l4.309.6"></span>διὰ τῶν βαθυτάτων τοῦ μηροῦ μέχρι τῆς ἰγνύος ἤγαγεν
<span class="lb" data-page="4.309" data-line="7" id="l4.309.7"></span>ἀπονέμουσα κατὰ τὴν ἀξίαν ἑκάστῳ τῶν ἐν μηρῷ μυῶν
<span class="lb" data-page="4.309" data-line="8" id="l4.309.8"></span>νεῦρον. ἀπὸ δὲ τῆς ἰγνύος διὰ τῆς γαστροκνημίας, ὅλης
<span class="lb" data-page="4.309" data-line="9" id="l4.309.9"></span>σαρκώδους οὔσης, τὰ μὲν εἰς τὴν ἐκτὸς χώραν τῆς κνήμης,
<span class="lb" data-page="4.309" data-line="10" id="l4.309.10"></span>τὰ δ’ εἰς τὴν ἐντὸς ἤγαγε, τὰ δὲ καὶ διὰ μέσης αὐτῆς κατήνεγκε
<span class="lb" data-page="4.309" data-line="11" id="l4.309.11"></span>τοῖς ταύτῃ διανέμουσα μυσί. τὰ μὲν οὖν ἔσω τῆς
<span class="lb" data-page="4.309" data-line="12" id="l4.309.12"></span>γαστροκνημίας ἐνεχθέντα παρὰ τὸν ἀστράγαλόν τε καὶ τὴν
<span class="lb" data-page="4.309" data-line="13" id="l4.309.13"></span>κνήμην κατακρύψασα πρὸς τὸ κάτω τοῦ ποδὸς ἤγαγε· τὰ
<span class="lb" data-page="4.309" data-line="14" id="l4.309.14"></span>δ’ ἔξω, καὶ ταῦτα παρὰ τὸν ἀστράγαλόν τε καὶ τὴν περόνην,
<span class="lb" data-page="4.309" data-line="15" id="l4.309.15"></span>ἐπὶ τὰ πρόσω τε ἅμα καὶ ἄνω τοῦ ποδός. εἰ δὲ βουληθείης
<span class="lb" data-page="4.309" data-line="16" id="l4.309.16"></span>ἀκριβῶς κατασκέψασθαι τὸ λεγόμενον ἐπ’ αὐτῆς
<span class="lb" data-page="4.309" data-line="17" id="l4.309.17"></span>τῆς ἀνατομῆς, ἡ διὰ τῆς ὄψεως θέα μᾶλλόν σε πείσει καὶ
<span class="lb" data-page="4.309" data-line="18" id="l4.309.18"></span>θαυμάζειν ἀναγκάσει τὰ τῆς φύσεως ἔργα. διὰ τί γὰρ
<span class="pb" data-page="4.310" id="p4.310"></span>
<span class="lb" data-page="4.310" data-line="1" id="l4.310.1"></span>οὐδαμόθι, κᾂν ἅπαξ ἀποπλανηθῇ νεῦρον, ἢ ταῖς τῆς κνήμης
<span class="lb" data-page="4.310" data-line="2" id="l4.310.2"></span><span class="milestone ed2page" data-n="4.687" data-unit="ed2page" id="ed2page.4.687"></span>ἢ ταῖς τῆς περόνης ὀφρύσιν ἐπανῆλθεν, ἢ
<span class="lb" data-page="4.310" data-line="3" id="l4.310.3"></span>κατὰ τῆς κυρτότητος ἀστραγάλου καὶ πτέρνης ἠνέχθη, ἀλλ’
<span class="lb" data-page="4.310" data-line="4" id="l4.310.4"></span>ἀεὶ παρά τε τοὺς ἄμβωνας τῶν ὀστῶν κατακρυπτόμενον καὶ
<span class="lb" data-page="4.310" data-line="5" id="l4.310.5"></span>περὶ τὰς τῶν αὐχένων ἑλισσόμενον βάσεις ἀσφαλῆ ποιεῖται
<span class="lb" data-page="4.310" data-line="6" id="l4.310.6"></span>τὴν πορείαν; οὐδὲν οὖν οὔτε κατ’ ἀγκῶνα διὰ τὸ γυμνὸν
<span class="lb" data-page="4.310" data-line="7" id="l4.310.7"></span>εἶναι σαρκῶν ἰδεῖν ἔστι νεῦρον ἐκκείμενον, οὔτε κατὰ γόνυ
<span class="lb" data-page="4.310" data-line="8" id="l4.310.8"></span>καὶ τῆς κνήμης τὰ πρόσω, πανταχόθεν δ’ ἐν βάθει μεταξὺ
<span class="lb" data-page="4.310" data-line="9" id="l4.310.9"></span>προβλημάτων ὀστῶν, ἢ χόνδρων, ἢ συνδέσμων, ἢ σαρκῶν.
<span class="lb" data-page="4.310" data-line="10" id="l4.310.10"></span>ἅπερ εἰ καθ’ ἕκαστον νεῦρον ἐξηγοίμην, ἐπὶ τὰ κατὰ μέρος
<span class="lb" data-page="4.310" data-line="11" id="l4.310.11"></span>ἄγων τὸν λόγον, εἰς μῆκος ἄμετρον ἐκταθῆναι κινδυνεύσει
<span class="lb" data-page="4.310" data-line="12" id="l4.310.12"></span>τὸ γράμμα. διὰ κεφαλαίων οὖν ἀρκείτω τὰ λεγόμενα, καὶ
<span class="lb" data-page="4.310" data-line="13" id="l4.310.13"></span>μάλισθ’ ὅτι κατὰ τὰς ἀνατομικὰς ἐγχειρήσεις τὴν ἑκάστου
<span class="lb" data-page="4.310" data-line="14" id="l4.310.14"></span>τῶν εἰρημένων ἐξηγοῦμαι κατασκευὴν, ἐφ’ ἃς οὐ μόνον οὐ
<span class="lb" data-page="4.310" data-line="15" id="l4.310.15"></span>κωλύω τὸν ἀληθείας ἐραστὴν ἰόντα καθ’ ἕκαστον μῦν καὶ
<span class="lb" data-page="4.310" data-line="16" id="l4.310.16"></span>νεῦρον ἐξετάζειν τὸν λόγον, ἀλλὰ καὶ παρακαλῶ· μᾶλλον
<span class="lb" data-page="4.310" data-line="17" id="l4.310.17"></span>γὰρ ἂν οὕτως ὑπὸ τῶν εἰρημένων πεισθείη.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:2.13">
<span class="pb page1" data-page="3.139" id="p3.139"></span>
<span class="milestone ed1page page1" data-n="1.387" data-unit="ed1page" id="ed1page.1.387"></span>
<span class="milestone ed2page page1" data-n="4.329" data-unit="ed2page" id="ed2page.4.329"></span>
            <p>
<span class="lb" data-page="3.139" data-line="4" id="l3.139.4"></span>Περὶ δὲ θέσεως καὶ διαπλάσεως τῆς κερκίδος
<span class="lb" data-page="3.139" data-line="5" id="l3.139.5"></span>ἑξῆς ἂν εἴη ῥητέον· ἐν ταὐτῷ δὲ καὶ περὶ πήχεως
<span class="lb" data-page="3.139" data-line="6" id="l3.139.6"></span>εἰρήσεται. ἡ μὲν δὴ θέσις αὐτῆς εὐλόγως <span class="milestone ed1page" data-n="1.388" data-unit="ed1page" id="ed1page.1.388"></span>λοξὴ γέγονε,
<span class="lb" data-page="3.139" data-line="7" id="l3.139.7"></span>καθότι καὶ ἡ τοῦ πήχεως εὐθεῖα. κατὰ γὰρ τὴν φύσιν
<span class="lb" data-page="3.139" data-line="8" id="l3.139.8"></span>ἑκατέρας τῶν κινήσεων ἐχρῆν εἶναι <span class="milestone ed2page" data-n="4.330" data-unit="ed2page" id="ed2page.4.330"></span>καὶ τὴν θέσιν
<span class="lb" data-page="3.139" data-line="9" id="l3.139.9"></span>ἑκατέρου τῶν ὀστῶν. ἀλλ’ ἡ μὲν κατ’ ἔκτασίν τε καὶ
<span class="lb" data-page="3.139" data-line="10" id="l3.139.10"></span>κάμψιν κίνησις τοῦ κώλου κατὰ τὸ μῆκος αὐτοῦ γίγνεται,
<span class="lb" data-page="3.139" data-line="11" id="l3.139.11"></span>ἡ δ’ ἐπὶ τὸ πρανὲς καὶ τὸ ὕπτιον ἐπὶ τὰ πλάγια. ταῦτ’
<span class="lb" data-page="3.139" data-line="12" id="l3.139.12"></span>ἄρα λοξὴ μὲν ἡ κερκὶς, εὐθὺς δ’ ὁ πῆχύς ἐστι· ὁ μὲν
<span class="lb" data-page="3.139" data-line="13" id="l3.139.13"></span>γὰρ ταῖς ἐκτάσεσί τε καὶ κάμψεσιν, ἡ δὲ ταῖς εἰς τὰ
<span class="lb" data-page="3.139" data-line="14" id="l3.139.14"></span>πλάγια περιστροφαῖς ὑπηρετεῖ. διὰ τοῦτο δὲ καὶ ἡ πρὸς
<span class="lb" data-page="3.139" data-line="15" id="l3.139.15"></span>τὸν βραχίονα διάρθρωσις ἑκατέρων τῶν ὀστῶν ἀνόμοιος
<span class="lb" data-page="3.139" data-line="16" id="l3.139.16"></span>ἐγένετο. ἀλλὰ περὶ μὲν ἐκείνης ὀλίγον ὕστερον εἰρήσεται.
<span class="lb" data-page="3.139" data-line="17" id="l3.139.17"></span>ἡ δὲ θέσις ἡ τῆς κερκίδος ὅτι μὲν λοξὴ, καὶ δὴ λέλεκται.
<span class="lb" data-page="3.139" data-line="18" id="l3.139.18"></span>διότι δὲ, διττῆς οὔσης ἐν ἅπασι τῆς λοξῆς θέσεως, ἤτοι
<span class="pb" data-page="3.140" id="p3.140"></span>
<span class="lb" data-page="3.140" data-line="1" id="l3.140.1"></span>γὰρ ἔσωθεν ἀρχομένη τελευτᾷ πρὸς τοὐκτὸς, ἢ ἔμπαλιν
<span class="lb" data-page="3.140" data-line="2" id="l3.140.2"></span>ἔξωθεν μὲν ἄρχεται, τελευτᾷ δ’ ἔσωθεν, τὴν ἑτέραν αὐτῶν
<span class="lb" data-page="3.140" data-line="3" id="l3.140.3"></span>τὴν δευτέραν εἰρημένην ἐπὶ τῆς κερκίδος ἡ φύσις προείλετο,
<span class="lb" data-page="3.140" data-line="4" id="l3.140.4"></span>νῦν εἰρήσεται. τῶν ὅλης τῆς χειρὸς εἰς τὰ πλάγια κινήσεων
<span class="lb" data-page="3.140" data-line="5" id="l3.140.5"></span>εἴρηται καὶ πρόσθεν ὡς αἱ μὲν ἐπὶ τὸ ὕπτιον εἰς
<span class="lb" data-page="3.140" data-line="6" id="l3.140.6"></span>ἐλάττους ἐνεργείας, αἱ δ’ ἐπὶ τὸ πρανὲς εἰς πολὺ πλείους
<span class="lb" data-page="3.140" data-line="7" id="l3.140.7"></span>τε καὶ ἀναγκαιοτέρας εἰσὶ χρησταί. διὰ τοῦτ’ οὖν καὶ τὴν
<span class="lb" data-page="3.140" data-line="8" id="l3.140.8"></span>τῆς κερκίδος θέσιν ἑτοιμοτέραν ὑπακούειν ταῖς ἐπὶ τὸ πρανὲς
<span class="lb" data-page="3.140" data-line="9" id="l3.140.9"></span>κινήσεσιν ἡ φύσις ἀπειργάσατο, τὸ μὲν ἄνω πέρας
<span class="lb" data-page="3.140" data-line="10" id="l3.140.10"></span>αὐτῆς ἐπὶ τὴν ἔξω κεφαλὴν τοῦ βραχίονος ἄγουσα, τὸ
<span class="lb" data-page="3.140" data-line="11" id="l3.140.11"></span>κάτω δ’ ἐπὶ τὸν μέγαν ἐκτείνουσα δάκτυλον. ἐναντίως δ’
<span class="lb" data-page="3.140" data-line="12" id="l3.140.12"></span>εἴπερ ἔσχε, ῥᾷον ἂν ἐπὶ τὸ ὕπτιον ἢ ἐπὶ τὸ πρανὲς ἐκινεῖτο·
<span class="lb" data-page="3.140" data-line="13" id="l3.140.13"></span>τῇ μὲν γὰρ νῦν θέσει τὸ πρανὲς σχῆμα πλησιαίτερον,
<span class="lb" data-page="3.140" data-line="14" id="l3.140.14"></span>τῇ δ’ ἐναντίᾳ τὸ ὕπτιον· ἐπὶ δὲ τὸ πλησίον ἑτοιμοτέρα
<span class="lb" data-page="3.140" data-line="15" id="l3.140.15"></span>τε καὶ ῥᾴων ἅπασι τοῖς κινουμένοις ἡ φορὰ, ὥσπερ ἡ
<span class="lb" data-page="3.140" data-line="16" id="l3.140.16"></span>ἐπὶ τὰ πόῤῥω χαλεπωτέρα. διὰ ταῦτα μὲν δὴ λοξή τε καὶ
<span class="lb" data-page="3.140" data-line="17" id="l3.140.17"></span>ὡδί πως λοξή. διὰ τί δ’ ἐπίκειται τῷ πήχει; ὅτι μακρότερος
<span class="lb" data-page="3.140" data-line="18" id="l3.140.18"></span>αὐτῆς ἐκεῖνος, καὶ τὸ πλεῖστον τῆς πρὸς τὸν βραχίονα
<span class="pb" data-page="3.141" id="p3.141"></span>
<span class="lb" data-page="3.141" data-line="1" id="l3.141.1"></span>διαρθρώσεως αὐτὸς ἐπέχει· εὔλογον δ’ ἦν ὀχεῖσθαι
<span class="lb" data-page="3.141" data-line="2" id="l3.141.2"></span>τὸ βραχύτατον ὀστοῦν ἐπὶ τοῦ μακροτέρου. διὰ τί δ’ ἀμφοτέρων
<span class="lb" data-page="3.141" data-line="3" id="l3.141.3"></span>τὰ μὲν ἐν τῷ μέσῳ λεπτότερα, τὰ δὲ κατ’ ἀγκῶνά
<span class="lb" data-page="3.141" data-line="4" id="l3.141.4"></span>τε καὶ καρπὸν παχύτερα; διότι τὰ μὲν ἐχρῆν τοῖς
<span class="lb" data-page="3.141" data-line="5" id="l3.141.5"></span>μυσὶ χώραν παρέχειν, τὰ δ’ ὀγκωθῆναι ταῖς ἐπιφύσεσιν·
<span class="lb" data-page="3.141" data-line="6" id="l3.141.6"></span>αὗται δὲ ὅτι πρὸς τὰς διαρθρώσεις εἰσὶ χρήσιμοι, πρόσθεν
<span class="lb" data-page="3.141" data-line="7" id="l3.141.7"></span>εἴρηται. διὰ τί δ’ αὐτῶν τῶν περάτων, πήχεως μὲν τὸ
<span class="lb" data-page="3.141" data-line="8" id="l3.141.8"></span>κατ’ ἀγκῶνα παχύτερον, κερκίδος δὲ τὸ πρὸς καρπῷ; ἢ
<span class="lb" data-page="3.141" data-line="9" id="l3.141.9"></span>ὅτι κοινὴ μὲν ἀμφοῖν ἐστιν ἡ πρὸς τὸν καρπὸν διάρθρωσις,
<span class="lb" data-page="3.141" data-line="10" id="l3.141.10"></span>ἐν δὲ τῇ πρὸς τὸν βραχίονα πλεονεκτεῖν ἀναγκαῖον
<span class="lb" data-page="3.141" data-line="11" id="l3.141.11"></span>ἦν τὸν πῆχυν εἰς τοσοῦτον τῆς κερκίδος, εἰς ὅσον περ ἡ
<span class="lb" data-page="3.141" data-line="12" id="l3.141.12"></span>διάρθρωσις αὐτοῦ χρησιμωτέρα ταῖς ὅλαις τῆς χειρὸς ἐνεργείαις
<span class="lb" data-page="3.141" data-line="13" id="l3.141.13"></span>ὑπάρχει;
</p>
          </article>

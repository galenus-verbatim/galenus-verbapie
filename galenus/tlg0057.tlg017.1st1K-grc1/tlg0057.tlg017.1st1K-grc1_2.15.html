<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:2.15">
<span class="pb page1" data-page="3.142" id="p3.142"></span>
<span class="milestone ed1page page1" data-n="1.388" data-unit="ed1page" id="ed1page.1.388"></span>
<span class="milestone ed2page page1" data-n="4.331" data-unit="ed2page" id="ed2page.4.331"></span>
            <p>
<span class="lb" data-page="3.142" data-line="13" id="l3.142.13"></span>Τὸ δὲ τοῦ βραχίονος ᾧδε κατὰ τὰ πλάγια
<span class="lb" data-page="3.142" data-line="14" id="l3.142.14"></span>μέρη τῆς κεφαλῆς ἐπίφυσιν ἔχει, τὴν μὲν ἔξω, τὴν δ’ ἔνδον·
<span class="lb" data-page="3.142" data-line="15" id="l3.142.15"></span>ὧν μεταξὺ κοιλότης τίς ἐστι λεία τε καὶ περιφερὴς,
<span class="lb" data-page="3.142" data-line="16" id="l3.142.16"></span>ταῖς κατὰ τὰς τροχιλίας καλουμέναις ἐοικυῖα, περὶ ἣν αἱ
<span class="lb" data-page="3.142" data-line="17" id="l3.142.17"></span>τοῦ πήχεως κινοῦνται κορῶναι. οἷ δ’ αὐτὴ τελευτᾷ, καθ’
<span class="pb" data-page="3.143" id="p3.143"></span>
<span class="lb" data-page="3.143" data-line="1" id="l3.143.1"></span>ἑκάτερα βαθμίδες εἰσὶν, (οὕτω γὰρ Ἱπποκράτης ὀνομάζει τὰς
<span class="lb" data-page="3.143" data-line="2" id="l3.143.2"></span>τοῦ βραχίονος κοιλότητας,) εἰς ἃς, ἐκτεινόντων τε καὶ καμπτόντων
<span class="lb" data-page="3.143" data-line="3" id="l3.143.3"></span>ὅλας τὰς χεῖρας, ἐγκαταβαίνουσιν αἱ τοῦ πήχεως
<span class="lb" data-page="3.143" data-line="4" id="l3.143.4"></span>κορῶναι. καὶ ὅρος γέ εἰσιν αὗται τῆς τελευταίας ἐκτάσεώς
<span class="lb" data-page="3.143" data-line="5" id="l3.143.5"></span>τε καὶ κάμψεως. καὶ διὰ τοῦτο πρὸς τῆς φύσεως ἐγένοντο
<span class="lb" data-page="3.143" data-line="6" id="l3.143.6"></span>τοιαῦταί τε καὶ τηλικαῦται, καὶ κατὰ τοῦτο μάλιστα τοῦ
<span class="lb" data-page="3.143" data-line="7" id="l3.143.7"></span>βραχίονος τὴν θέσιν ἔχουσαι. ὅταν μὲν γὰρ τὸ πρόσθιον
<span class="lb" data-page="3.143" data-line="8" id="l3.143.8"></span>κορωνὸν ἐξηγῆται τῆς κινήσεως, ἐπὶ ταῦτα καὶ ὁ πῆχυς
<span class="lb" data-page="3.143" data-line="9" id="l3.143.9"></span>ὅλος περιάγεται καὶ κάμπτεται ἡ χείρ· ἡ γὰρ ἐπὶ τὰ ἔσω
<span class="lb" data-page="3.143" data-line="10" id="l3.143.10"></span>τοῦ πήχεως κίνησις τὴν κάμψιν αὐτῆς ἐργάζεται· εἰ δὲ
<span class="lb" data-page="3.143" data-line="11" id="l3.143.11"></span>ἐπὶ τὰ θάτερα περιάγεται ὁ πῆχυς, (γίγνεται δὲ τοῦτο, ὅταν
<span class="lb" data-page="3.143" data-line="12" id="l3.143.12"></span>ἡ ὀπίσθιος κορώνη τῆς τοῦ πήχεως κινήσεως ἐξηγῆται,) ἐκτείνεται
<span class="lb" data-page="3.143" data-line="13" id="l3.143.13"></span>τηνικαῦτα ἡ χείρ. εἰς ὅσον μὲν οὖν ἀκωλύτως
<span class="lb" data-page="3.143" data-line="14" id="l3.143.14"></span>περὶ τὰ κυρτὰ τοῦ βραχίονος αἱ κορῶναι τοῦ πήχεως περιφέρονται,
<span class="lb" data-page="3.143" data-line="15" id="l3.143.15"></span>κάμπτει μὲν ἡ ἐμπρόσθιος ὅλην τὴν διάρθρωσιν,
<span class="lb" data-page="3.143" data-line="16" id="l3.143.16"></span>ἐκτείνει δ’ ἡ ὄπισθεν. ὅταν δ’ ἐπὶ τὰς βαθμίδας ἐξικόμεναι
<span class="lb" data-page="3.143" data-line="17" id="l3.143.17"></span>κατ’ αὐτῶν ἑδρασθῶσιν, ἴσχονταί τε τοῦ πρόσω καὶ
<span class="lb" data-page="3.143" data-line="18" id="l3.143.18"></span>τῆς κινήσεως αὐτῶν ἑκατέρου οὗτός ἐστιν ὅρος. εἰ δέ γε
<span class="pb" data-page="3.144" id="p3.144"></span>
<span class="lb" data-page="3.144" data-line="1" id="l3.144.1"></span>μηδ’ ὅλως ἐγεγόνεισαν αἱ βαθμίδες, ἢ εἰ μείζους ἢ ἐλάσσους
<span class="lb" data-page="3.144" data-line="2" id="l3.144.2"></span>τῶν νῦν οὐσῶν, εἰς πολλὰς ἐνεργείας αἱ χεῖρες ἐβλάπτοντο.
<span class="lb" data-page="3.144" data-line="3" id="l3.144.3"></span>μηδ’ ὅλως μὲν γὰρ γινομένων, ἔκτασίς τ’ ἂν ἅπασα
<span class="lb" data-page="3.144" data-line="4" id="l3.144.4"></span>καὶ κάμψις ἀπολώλει τελέως, προσπιπτόντων ταῖς κορώναις
<span class="lb" data-page="3.144" data-line="5" id="l3.144.5"></span>τοῦ πήχεως τῶν κυρτῶν τοῦ βραχίονος· ἐλαττόνων
<span class="lb" data-page="3.144" data-line="6" id="l3.144.6"></span>δ’, ἢ νῦν εἰσι, γενομένων, εἰς τοσοῦτον ἐκωλύετ’ ἂν ἡ τελεία
<span class="lb" data-page="3.144" data-line="7" id="l3.144.7"></span>τῆς χειρὸς ἔκτασίς τε καὶ κάμψις, εἰς ὅσον θᾶσσον τοῦ
<span class="lb" data-page="3.144" data-line="8" id="l3.144.8"></span>δέοντος ἔφθανον ἀπαντᾷν ταῖς κορώναις αἱ βαθμίδες. ὅτι δ’,
<span class="lb" data-page="3.144" data-line="9" id="l3.144.9"></span>εἰ καὶ μείζους, ἢ νῦν εἰσιν, ἐγεγόνεισαν, ἢ καὶ τελέως διετέτρητο
<span class="lb" data-page="3.144" data-line="10" id="l3.144.10"></span>τὸ τοῦ βραχίονος ὀστοῦν, ἀνεκλᾶτ’ ἂν οὕτως ὁ πῆχυς
<span class="lb" data-page="3.144" data-line="11" id="l3.144.11"></span>εἰς τοὐπίσω τῆς τελείας ἐκτάσεως ἐπέκεινα, παντί που δῆλον.
<span class="lb" data-page="3.144" data-line="12" id="l3.144.12"></span>ἀλλ’ εἰ τοῦτο, τῶν βιαίων τε καὶ σφοδρῶν ἔργων, ἐν
<span class="lb" data-page="3.144" data-line="13" id="l3.144.13"></span>οἷς τῆς χειρὸς ἐκτεταμένης ἀκριβῶς χρῄζομεν, οὐδὲν ἂν οἷοί
<span class="lb" data-page="3.144" data-line="14" id="l3.144.14"></span>τε ἦμεν ἐπιτελεῖν ἰσχυρῶς· ἀστήρικτός τε γὰρ οὕτω καὶ
<span class="lb" data-page="3.144" data-line="15" id="l3.144.15"></span>χαλαρὰ παντελῶς ἡ τοῦ πήχεως ὀπίσθιος κορώνη μένουσα
<span class="lb" data-page="3.144" data-line="16" id="l3.144.16"></span>ῥᾳδίως ἂν ἀπὸ τῆς τοῦ βραχίονος κυρτότητος ὠλίσθαινεν,
<span class="lb" data-page="3.144" data-line="17" id="l3.144.17"></span>ἔβλαπτέ τε ἂν εἰς τοσοῦτον τὴν ῥώμην τῆς ἐνεργείας, εἰς
<span class="lb" data-page="3.144" data-line="18" id="l3.144.18"></span>ὅσον καὶ αὐτὴ μετέπιπτεν. ἀλλ’ ὡς νῦν ἔχουσιν αἱ βαθμίδες
<span class="pb" data-page="3.145" id="p3.145"></span>
<span class="lb" data-page="3.145" data-line="1" id="l3.145.1"></span>μεγέθους, ἀκριβοῦται μὲν ἡ ἔκτασις ὅλης τῆς χειρὸς, ἀκριβοῦται
<span class="lb" data-page="3.145" data-line="2" id="l3.145.2"></span>δὲ καὶ ἡ κάμψις, ὡς μηδὲν μήθ’ ὑπερβάλλειν, μήτ’
<span class="lb" data-page="3.145" data-line="3" id="l3.145.3"></span>ἐλλείπειν. ὅτι δὲ τὸ σχῆμα τῶν βαθμίδων ἐξωμοίωται ταῖς
<span class="lb" data-page="3.145" data-line="4" id="l3.145.4"></span>ἐμβησομέναις κορώναις τοῦ βελτίονος ἕνεκα, πάρεστι καὶ
<span class="lb" data-page="3.145" data-line="5" id="l3.145.5"></span>τοῦτο τῷ βουλομένῳ σκοπεῖν. ἄμεινον γὰρ ἦν δήπου σφίγγεσθαι
<span class="lb" data-page="3.145" data-line="6" id="l3.145.6"></span>τὰς ἐξοχὰς ὑπὸ τῶν κοιλοτήτων ἀκριβῶς πανταχόθεν,
<span class="lb" data-page="3.145" data-line="7" id="l3.145.7"></span>ὡς μηδεμίαν ἀπολείπεσθαι μεταξὺ χώραν κενήν. τοῦτο
<span class="lb" data-page="3.145" data-line="8" id="l3.145.8"></span>δ’ οὐχ οἷόν τ’ ἦν ἄλλως γενέσθαι κάλλιον, ἢ ὡς νῦν ἔχει,
<span class="lb" data-page="3.145" data-line="9" id="l3.145.9"></span>τῶν βαθμίδων ἑκατέρας ἀρχομένης μὲν ἀπὸ τοῦ πλατυτέρου
<span class="lb" data-page="3.145" data-line="10" id="l3.145.10"></span>τοῦ ἄνω χείλους, τελευτώσης δ’ εἰς βραχὺ κομιδῇ τὸ κάτω
<span class="lb" data-page="3.145" data-line="11" id="l3.145.11"></span>πέρας. ἀλλὰ καὶ τὸ κατ’ ὀλίγον αὐτὰς στενοχωρεῖσθαι ταῖς
<span class="lb" data-page="3.145" data-line="12" id="l3.145.12"></span>ἐμβησομέναις <span class="milestone ed2page" data-n="4.332" data-unit="ed2page" id="ed2page.4.332"></span>κορώναις ἀνάλογον, ὡς μήτε τι στενοχωρεῖσθαι
<span class="lb" data-page="3.145" data-line="13" id="l3.145.13"></span>μόριον αὐτῶν, μήτε χαλαρὸν εἶναι καὶ ἀστήρικτον,
<span class="lb" data-page="3.145" data-line="14" id="l3.145.14"></span>οὐδ’ αὐτὸ δήπου μικρᾶς ἔχεται προνοίας. ὅτι δὲ
<span class="lb" data-page="3.145" data-line="15" id="l3.145.15"></span>καὶ τὸ ταύτῃ ταχθῆναι τὰς κοιλότητας, ᾗ τοῦ πήχεως
<span class="lb" data-page="3.145" data-line="16" id="l3.145.16"></span>ἔμελλεν ἀφίξεσθαι τὰ κορωνὰ κατὰ τὰς τελέας τε ἐκτάσεις
<span class="lb" data-page="3.145" data-line="17" id="l3.145.17"></span>καὶ κάμψεις, τὸ τεχνικὸν τῆς θέσεως αὐτῶν ἐνδείκνυται,
<span class="lb" data-page="3.145" data-line="18" id="l3.145.18"></span>παντί που καὶ τοῦτο πρόδηλον. ὅταν γὰρ μήτ’ ἐν ἄλλῳ τινὶ
<span class="pb" data-page="3.146" id="p3.146"></span>
<span class="lb" data-page="3.146" data-line="1" id="l3.146.1"></span>μέρει τοῦ πήχεως εὑρεῖν ᾖ κοιλότητα μηδεμίαν, ἑκατέρα τε
<span class="lb" data-page="3.146" data-line="2" id="l3.146.2"></span>τῶν εὑρισκομένων μὴ μάτην, μήθ’ ὡς ἔτυχεν, ἀλλ’ ὡς ἐν
<span class="lb" data-page="3.146" data-line="3" id="l3.146.3"></span>ἐπικαίρῳ φαίνηται τεταγμένη, πῶς οὐκ ἄν τις ἕνεκα τοῦ
<span class="lb" data-page="3.146" data-line="4" id="l3.146.4"></span>βελτίονος αὐτὰς φαίη γεγονέναι; πρὸς <span class="milestone ed1page" data-n="1.389" data-unit="ed1page" id="ed1page.1.389"></span>γὰρ αὖ τῇ
<span class="lb" data-page="3.146" data-line="5" id="l3.146.5"></span>θέσει καὶ τὸ μέγεθος αὐτῶν καὶ τὸ σχῆμα ἡ σύμπασα
<span class="lb" data-page="3.146" data-line="6" id="l3.146.6"></span>φύσις οὕτως ἔχει χρηστῶς θ’ ἅμα καὶ ἀκριβῶς εἰς τὰς
<span class="lb" data-page="3.146" data-line="7" id="l3.146.7"></span>ἐνεργείας τῆς χειρὸς, ὡς, εἰ καὶ βραχύ τις ὑπαλλάξειε, πηρὸν
<span class="lb" data-page="3.146" data-line="8" id="l3.146.8"></span>ταύτῃ γενέσθαι τὸ κῶλον. ὅτι δὲ καὶ τὰ κορωνὰ τοῦ
<span class="lb" data-page="3.146" data-line="9" id="l3.146.9"></span>πήχεως παγκάλως ἔχει κατασκευῆς, ἐνθένδ’ ἂν μάλιστα
<span class="lb" data-page="3.146" data-line="10" id="l3.146.10"></span>μάθοις, εἰ λογίσαιο, βραχυτέρων αὐτῶν ἢ καὶ μακροτέρων
<span class="lb" data-page="3.146" data-line="11" id="l3.146.11"></span>γενομένων, ἢ λοξοτέρων, ἢ εὐθυτέρων, ἢ κυρτοτέρων, ἢ
<span class="lb" data-page="3.146" data-line="12" id="l3.146.12"></span>στρογγυλωτέρων, ἢ στενωτέρων, ἢ πλατυτέρων, ἢ ὅπως ἂν
<span class="lb" data-page="3.146" data-line="13" id="l3.146.13"></span>ἄλλως μετακοσμηθέντων, εἰς ὅσον ἀναγκαῖόν ἐστι βλάπτεσθαι
<span class="lb" data-page="3.146" data-line="14" id="l3.146.14"></span>τὰς ἐνεργείας τῆς ὅλης χειρός. εἰ γοῦν καθ’ ὑπόθεσιν
<span class="lb" data-page="3.146" data-line="15" id="l3.146.15"></span>μακρότερα τῶν ὄντων γένοιτο, παντί που δῆλον, ὡς
<span class="lb" data-page="3.146" data-line="16" id="l3.146.16"></span>πρωϊαίτερον ἐμπίπτοντα τῷ βραχίονι κωλύσουσί τι τῆς τελέας
<span class="lb" data-page="3.146" data-line="17" id="l3.146.17"></span>ἐκτάσεώς τε καὶ κάμψεως. εἰ δ’ αὖ μικρότερα, τὸ μέν
<span class="pb" data-page="3.147" id="p3.147"></span>
<span class="lb" data-page="3.147" data-line="1" id="l3.147.1"></span>πού τι καὶ ὁ πῆχυς ἀνακλάσεταί τε καὶ καμφθήσεται πρὸς
<span class="lb" data-page="3.147" data-line="2" id="l3.147.2"></span>τοὐπίσω, τὸ δέ τι καὶ τῆς ἀσφαλείας ἀφαιρήσεται τῆς
<span class="lb" data-page="3.147" data-line="3" id="l3.147.3"></span>καθ’ ὅλην διάρθρωσιν, ὥστε καὶ ῥᾳδίως ἐκπίπτειν τὸν
<span class="lb" data-page="3.147" data-line="4" id="l3.147.4"></span>βραχίονα τοῦ πήχεως, ἐν μὲν ταῖς κάμψεσιν ὑπερβαίνοντα
<span class="lb" data-page="3.147" data-line="5" id="l3.147.5"></span>τὴν ὀπίσθιον ἀπόφυσιν, ἐν δὲ ταῖς ἐκτάσεσι τὴν πρόσθιον.
<span class="lb" data-page="3.147" data-line="6" id="l3.147.6"></span>ἀλλ’ εἰ καὶ στρογγυλώτερα τῶν νῦν ὄντων ἢ εὐθύτερα γένοιτο,
<span class="lb" data-page="3.147" data-line="7" id="l3.147.7"></span>τὴν μεταξὺ τῶν τοῦ βραχίονος κονδύλων κοιλότητα τὴν
<span class="lb" data-page="3.147" data-line="8" id="l3.147.8"></span>περιφερῆ χαλαρὰν ἀναγκαῖον ἀποδειχθῆναι πολλαχόθεν, καὶ
<span class="lb" data-page="3.147" data-line="9" id="l3.147.9"></span>μηκέθ’ ὁμοίως, ὡς νῦν, ὁμιλεῖν ἐν χρωτὶ παντὶ ταῖς κορώναις.
<span class="lb" data-page="3.147" data-line="10" id="l3.147.10"></span>ὥσπερ, εἰ καὶ στενώτερα γένοιτο, κατὰ πλατυτέρας ὀχούμενα
<span class="lb" data-page="3.147" data-line="11" id="l3.147.11"></span>τῆς μέσης ἐν τῷ βραχίονι χώρας αὐτὰ πάλιν ἔσται χαλαρὰ,
<span class="lb" data-page="3.147" data-line="12" id="l3.147.12"></span>καὶ οἷον ἐννηχόμενα περιφέροιτο ἂν εἰς τὰ πλάγια πολλάκις,
<span class="lb" data-page="3.147" data-line="13" id="l3.147.13"></span>ὡς διαστρέφεσθαί τε τοῦ παντὸς πήχεως τὴν κατ’
<span class="lb" data-page="3.147" data-line="14" id="l3.147.14"></span>εὐθὺ κίνησιν, ἀνερματίστους τε καὶ ἀστηρίκτους καὶ διὰ
<span class="lb" data-page="3.147" data-line="15" id="l3.147.15"></span>τοῦτ’ ἀσθενεῖς τὰς τῆς ὅλης χειρὸς ἐνεργείας ἀποτελεῖσθαι.
<span class="lb" data-page="3.147" data-line="16" id="l3.147.16"></span>ὥσπερ, εἰ καὶ πλατύτερα τῆς μέσης τοῦ βραχίονος ἐγεγένητο
<span class="lb" data-page="3.147" data-line="17" id="l3.147.17"></span>χώρας, οὐκ ἂν ἐμβαίνειν εἰς αὐτὴν οἷά τ’ ἦν, ἀλλ’ ἐπὶ ταῖς
<span class="lb" data-page="3.147" data-line="18" id="l3.147.18"></span>ἴτυσιν ἂν οὕτω τῶν κεφαλῶν ὠχεῖτο μετέωρα· νυνὶ δ’, ἴσου
<span class="pb" data-page="3.148" id="p3.148"></span>
<span class="lb" data-page="3.148" data-line="1" id="l3.148.1"></span>τοῦ πλάτους αὐτῶν ἀκριβῶς ὑπάρχοντος τῇ τροχιλώδει χώρᾳ
<span class="lb" data-page="3.148" data-line="2" id="l3.148.2"></span>τοῦ βραχίονος, σφίγγεται μὲν ἑκατέρωθεν ὑπὸ τῶν κονδύλων
<span class="lb" data-page="3.148" data-line="3" id="l3.148.3"></span>ἑκάτερον αὐτῶν ἀσφαλῶς, παρεγκλῖναί τε εἰς τὸ πλάγιον
<span class="lb" data-page="3.148" data-line="4" id="l3.148.4"></span>οὐδαμόσε δύναται, καὶ διὰ τοῦτ’ ἀσφαλῶς ἅμα καὶ
<span class="lb" data-page="3.148" data-line="5" id="l3.148.5"></span>χρηστὴ ταῖς ἐνεργείαις ἡ διάρθρωσις ἐγένετο. τῶν δὲ τοῦ
<span class="lb" data-page="3.148" data-line="6" id="l3.148.6"></span>βραχίονος κεφαλῶν ἡ μὲν ἔξωθεν ἡ μικροτέρα τῆς πρὸς
<span class="lb" data-page="3.148" data-line="7" id="l3.148.7"></span>τὴν κερκίδα διαρθρώσεως ἕνεκα γέγονεν, ἡ δ’ ἔσωθεν ἡ
<span class="lb" data-page="3.148" data-line="8" id="l3.148.8"></span>μείζων οὐδὲν ὀστοῦν ἔχει συνταττόμενον ἑαυτῇ. διὸ καὶ
<span class="lb" data-page="3.148" data-line="9" id="l3.148.9"></span>προπετής ἐστιν ἐντὸς τῆς χειρὸς, καὶ γυμνὴ καὶ ἄσαρκος
<span class="lb" data-page="3.148" data-line="10" id="l3.148.10"></span>φαίνεται βλέπουσί τε ἅμα καὶ ἁπτομένοις. ἀλλὰ περὶ μὲν
<span class="lb" data-page="3.148" data-line="11" id="l3.148.11"></span>ταύτης οἰκειότερος ὁ λόγος τῇ τῶν ἀγγείων ἐξηγήσει τῶν
<span class="lb" data-page="3.148" data-line="12" id="l3.148.12"></span>καθ’ ὅλον τὸ σῶμα πεφυκότων, οὐκ ἀρτηριῶν μόνον ἢ φλεβῶν,
<span class="lb" data-page="3.148" data-line="13" id="l3.148.13"></span>ἀλλὰ καὶ νεύρων ἐπ’ αὐταῖς. ἔγνωκα γὰρ ἰδίᾳ περὶ
<span class="lb" data-page="3.148" data-line="14" id="l3.148.14"></span>πάντων διελθεῖν ἅμα ἐπὶ προήκοντι τῷ λόγῳ, ὥστε καὶ
<span class="lb" data-page="3.148" data-line="15" id="l3.148.15"></span>περὶ τῆς ἔνδον κεφαλῆς τοῦ βραχίονος ἐν ἐκείνοις εἰρήσεται.
<span class="lb" data-page="3.148" data-line="16" id="l3.148.16"></span>καὶ γὰρ οὖν καὶ γέγονε τῆς ἐκείνων ἀσφαλείας ἕνεκα· χρῆται
<span class="lb" data-page="3.148" data-line="17" id="l3.148.17"></span>δ’ ἐξ ἐπιμέτρου καὶ ταύτῃ πρὸς ἕτερόν τι χρηστὸν ἡ
<span class="lb" data-page="3.148" data-line="18" id="l3.148.18"></span>φύσις, ἀνάπτουσα τῶν κατ’ εὐθὺ κειμένων αὐτῇ μυῶν
<span class="pb" data-page="3.149" id="p3.149"></span>
<span class="lb" data-page="3.149" data-line="1" id="l3.149.1"></span><span class="milestone ed2page" data-n="4.333" data-unit="ed2page" id="ed2page.4.333"></span>τῶν ἐντὸς τοῦ πήχεως ἐνταυθοῖ τὰς κεφαλάς. περὶ
<span class="lb" data-page="3.149" data-line="2" id="l3.149.2"></span>δὲ τῆς ἐκτὸς ἐν τῷδε τῷ λόγῳ ῥητέον, ὡς ἡ κερκὶς αὐτῇ
<span class="lb" data-page="3.149" data-line="3" id="l3.149.3"></span>περιβέβηκε γληνοειδεῖ κοιλότητι, τὰς ἐπιστροφὰς τῆς ὅλης
<span class="lb" data-page="3.149" data-line="4" id="l3.149.4"></span>χειρὸς οἰακίζουσα· καὶ μὲν δὴ καὶ ὡς σύνδεσμοί τινες ὑμενώδεις
<span class="lb" data-page="3.149" data-line="5" id="l3.149.5"></span>ἰσχυροὶ, κατὰ τὰς τῶν ἐπιφύσεων χώρας ἀνίσχοντες,
<span class="lb" data-page="3.149" data-line="6" id="l3.149.6"></span>συνάπτουσί τε καὶ σφίγγουσι κυκλοτερῶς περικείμενοι τὴν
<span class="lb" data-page="3.149" data-line="7" id="l3.149.7"></span>διάρθρωσιν ὅλην, ὡς μήτ’ ἐκπίπτειν ῥᾳδίως τὴν κεφαλὴν
<span class="lb" data-page="3.149" data-line="8" id="l3.149.8"></span>τοῦ βραχίονος ἐκ τῆς ὑποκειμένης κοιλότητος, καίτοι γε
<span class="lb" data-page="3.149" data-line="9" id="l3.149.9"></span>ἐπιπολαίου τε καὶ ἀβαθοῦς ὑπαρχούσης, μήτ’ ἐμποδίζεσθαι
<span class="lb" data-page="3.149" data-line="10" id="l3.149.10"></span>πρὸς τὰς ἐνεργείας· ἡ γὰρ δὴ τῶν συνδέσμων οὐσία τοῖς
<span class="lb" data-page="3.149" data-line="11" id="l3.149.11"></span>ἕλκουσι συνεκτείνεσθαι μέχρι πλείστου πεφυκυῖα πρὸς οὐδεμίαν
<span class="lb" data-page="3.149" data-line="12" id="l3.149.12"></span>ἀντιλέγει κίνησιν. ἡ δ’ αὐτὴ φύσις τε καὶ χρεία
<span class="lb" data-page="3.149" data-line="13" id="l3.149.13"></span>τῶν συνδέσμων ἐστὶ καὶ περὶ τὰς ἄλλας ἁπάσας διαρθρώσεις·
<span class="lb" data-page="3.149" data-line="14" id="l3.149.14"></span>οὐδεμία γὰρ αὐτῶν ἄμοιρός ἐστι τὸ πάμπαν συνδέσμων,
<span class="lb" data-page="3.149" data-line="15" id="l3.149.15"></span>ἀλλ’ ἤτοι πλεόνων τε καὶ ἰσχυροτέρων, ἢ ἐλαττόνων
<span class="lb" data-page="3.149" data-line="16" id="l3.149.16"></span>τε καὶ ἀσθενεστέρων ἅπασαι δ’ οὖν μετειλήφασιν,
<span class="lb" data-page="3.149" data-line="17" id="l3.149.17"></span>οὐδ’ αὐτὸ τοῦτο τῆς φύσεως ὡς ἔτυχεν ἐργαζομένης, ἀλλ’
<span class="lb" data-page="3.149" data-line="18" id="l3.149.18"></span>εἰς ὅσον χρὴ φρουρεῖσθαί τε βεβαίως ἡ διάρθρωσις κινεῖσθαί
<span class="pb" data-page="3.150" id="p3.150"></span>
<span class="lb" data-page="3.150" data-line="1" id="l3.150.1"></span>τε ἀκωλύτως, εἰς τοσοῦτον καὶ τὴν ἰσχὺν αὐτῶν
<span class="lb" data-page="3.150" data-line="2" id="l3.150.2"></span>καὶ τὸ πλῆθος προαγούσης· οὔτε γὰρ ἐνδεὲς οὐδὲν, οὔτε
<span class="lb" data-page="3.150" data-line="3" id="l3.150.3"></span>περιττὸν καὶ μάταιον ἐργάζεσθαι φιλεῖ. ταῦτ’ ἄρα καὶ τοῖς
<span class="lb" data-page="3.150" data-line="4" id="l3.150.4"></span>ἄλλοις ἅπασιν ἄρθροις καὶ τῷ κατὰ τὴν κερκίδα, περὶ οὗ
<span class="lb" data-page="3.150" data-line="5" id="l3.150.5"></span>νῦν ὁ λόγος, οὐχ ἥκιστα τῶν ἄλλων ἱκανοὺς συνδέσμους
<span class="lb" data-page="3.150" data-line="6" id="l3.150.6"></span>περιέφυσε, τῇ χρείᾳ μετρήσασα τό τε πάχος αὐτῶν καὶ τὸ
<span class="lb" data-page="3.150" data-line="7" id="l3.150.7"></span>πλῆθος. οὕτω δὲ καὶ τῇ τοῦ πήχεως πρὸς τὸν βραχίονα
<span class="lb" data-page="3.150" data-line="8" id="l3.150.8"></span>διαρθρώσει συνδέσμους ἰσχυροὺς περιέφυσε, καίτοι γε
<span class="lb" data-page="3.150" data-line="9" id="l3.150.9"></span>ἀσφαλῶς ἐχούσῃ τῇ διαρθρώσει, τὴν σφοδρότητα τῶν κατ’
<span class="lb" data-page="3.150" data-line="10" id="l3.150.10"></span>αὐτὸν κινήσεων εὐλαβηθεῖσα, καὶ αὐτὴν τὴν κερκίδα τῷ πήχει
<span class="lb" data-page="3.150" data-line="11" id="l3.150.11"></span>συνῆψε καθ’ ἑκάτερον τῶν περάτων εὐρώστοις συνδέσμοις.
<span class="lb" data-page="3.150" data-line="12" id="l3.150.12"></span>ἀλλὰ περὶ μὲν τῆς κατὰ τὸν ἀγκῶνα διαρθρώσεως
<span class="lb" data-page="3.150" data-line="13" id="l3.150.13"></span>ἀρκεῖ καὶ ταῦτα. περὶ δὲ τῶν ὑπολοίπων τῆς ὅλης χειρὸς
<span class="lb" data-page="3.150" data-line="14" id="l3.150.14"></span>μορίων ἑξῆς ῥητέον.
</p>
          </article>

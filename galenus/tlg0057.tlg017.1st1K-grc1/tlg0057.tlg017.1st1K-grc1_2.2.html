<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:2.2">
<span class="pb page1" data-page="3.90" id="p3.90"></span>
<span class="milestone ed1page page1" data-n="1.380" data-unit="ed1page" id="ed1page.1.380"></span>
<span class="milestone ed2page page1" data-n="4.314" data-unit="ed2page" id="ed2page.4.314"></span>
            <p>
<span class="lb" data-page="3.90" data-line="8" id="l3.90.8"></span>Οἱ μὲν οὖν ἐν ἄκρᾳ τῇ χειρὶ μύες οἱ σμικροὶ
<span class="lb" data-page="3.90" data-line="9" id="l3.90.9"></span>τῶν λοξῶν κινήσεων τῆς ἑτέρας ἐξηγοῦνται. τῶν δ’
<span class="lb" data-page="3.90" data-line="10" id="l3.90.10"></span>ἔνδον τοῦ πήχεως οἱ δύο μὲν οἱ μέγιστοι κάμπτουσι τοὺς
<span class="lb" data-page="3.90" data-line="11" id="l3.90.11"></span>δακτύλους· οἱ δὲ τούτων δεύτεροι κατὰ τὸ μέγεθος, δύο
<span class="lb" data-page="3.90" data-line="12" id="l3.90.12"></span>καὶ αὐτοὶ τὸν ἀριθμὸν ὄντες, ὅλον τὸν καρπόν· οἱ λοξοὶ
<span class="lb" data-page="3.90" data-line="13" id="l3.90.13"></span>δὲ δύο πρώτην μὲν τὴν κερκίδα, σὺν αὐτῇ δὲ καὶ ὅλην
<span class="lb" data-page="3.90" data-line="14" id="l3.90.14"></span>τὴν χεῖρα πρὸς τὸ πρηνὲς σχῆμα περιάγουσι. ὑπόλοιπος δ’
<span class="lb" data-page="3.90" data-line="15" id="l3.90.15"></span>ἐξ αὐτῶν ὁ ἕβδομος, ὅσπερ καὶ σμικρότατός ἐστι τῶν κατὰ
<span class="lb" data-page="3.90" data-line="16" id="l3.90.16"></span>τὸ μῆκος ἐκτεταμένων, ὡς μὲν οἱ πρὸ ἡμῶν ἀνατομικοὶ νομίζουσι,
<span class="lb" data-page="3.90" data-line="17" id="l3.90.17"></span>κάμπτει καὶ αὐτὸς τοὺς πέντε δακτύλους, ὡς δὲ
<span class="lb" data-page="3.90" data-line="18" id="l3.90.18"></span>τἀληθὲς ἔχει, κίνησιν μὲν οὐδεμίαν οὐδενὸς τῶν δακτύλων
<span class="pb" data-page="3.91" id="p3.91"></span>
<span class="lb" data-page="3.91" data-line="1" id="l3.91.1"></span>πεπίστευται, θαυμαστῆς δέ τινος ἑτέρας ἕνεκα χρείας γέγονεν,
<span class="lb" data-page="3.91" data-line="2" id="l3.91.2"></span>ἣν ἐξηγησόμεθα προϊόντος τοῦ λόγου. τῶν δ’ ἐκτὸς
<span class="lb" data-page="3.91" data-line="3" id="l3.91.3"></span>τοῦ πήχεως ἐννέα μυῶν εἷς μὲν ἐκτείνει τοὺς δακτύλους
<span class="lb" data-page="3.91" data-line="4" id="l3.91.4"></span>ἅπαντας πλὴν τοῦ μεγάλου, δύο δ’ ἄλλοι τοὺς αὐτοὺς τέτταρας
<span class="lb" data-page="3.91" data-line="5" id="l3.91.5"></span>δακτύλους ἐπὶ τὸ πλάγιον ἀπάγουσι, καὶ τέταρτός
<span class="lb" data-page="3.91" data-line="6" id="l3.91.6"></span>τις ἄλλος μῦς μόνον τὸν μέγαν δάκτυλον κινεῖ τὴν ἑτέραν
<span class="lb" data-page="3.91" data-line="7" id="l3.91.7"></span>κίνησιν τῶν ἐκτὸς δυοῖν τὴν λοξοτέραν, ἄλλος δ’ εἷς τὴν
<span class="lb" data-page="3.91" data-line="8" id="l3.91.8"></span>ὑπόλοιπον τοῦ μεγάλου δακτύλου, καὶ τὸν καρπὸν ὅλον
<span class="lb" data-page="3.91" data-line="9" id="l3.91.9"></span>ἐκτείνει μετρίως. ἰσχυρῶς δὲ τοῦτ’ ἐργάζονται περὶ τὸν
<span class="lb" data-page="3.91" data-line="10" id="l3.91.10"></span>καρπὸν δύο μύες ἕτεροι. οἱ δ’ ὑπόλοιποι δύο μύες, ἀναστρέφοντες
<span class="lb" data-page="3.91" data-line="11" id="l3.91.11"></span>ἐπὶ τὸ ὕπτιον σχῆμα τὴν κερκίδα, σὺν αὐτῇ καὶ
<span class="lb" data-page="3.91" data-line="12" id="l3.91.12"></span>πᾶσαν τὴν χεῖρα πρὸς αὐτὸ ἀπάγουσι. τὰ μὲν ἐκ τῆς ἀνατομῆς
<span class="lb" data-page="3.91" data-line="13" id="l3.91.13"></span>φαινόμενα ταῦτα. διὰ τί δ’ ἕκαστον αὐτῶν ἐγένετο,
<span class="lb" data-page="3.91" data-line="14" id="l3.91.14"></span>λέγειν ἑπόμενον ἂν εἴη, βραχύ τι πρότερον ἕνεκα σαφηνείας
<span class="lb" data-page="3.91" data-line="15" id="l3.91.15"></span>διαστειλαμένους ὑπὲρ τῶν ὀνομάτων, οἷς χρησόμεθα κατὰ
<span class="lb" data-page="3.91" data-line="16" id="l3.91.16"></span>τὸν λόγον. τῆς ὅλης χειρὸς εἰς τρία τὰ μεγάλα μέρη
<span class="lb" data-page="3.91" data-line="17" id="l3.91.17"></span>τεμνομένης, τὸ μὲν βραχίων, τὸ δὲ πῆχυς, τὸ δ’ ἀκρόχειρον
<span class="pb" data-page="3.92" id="p3.92"></span>
<span class="lb" data-page="3.92" data-line="1" id="l3.92.1"></span>ὀνομάζεται. βραχίονος μὲν οὖν οὐδὲν εἰς τὸν παρόντα
<span class="lb" data-page="3.92" data-line="2" id="l3.92.2"></span>λόγον δεόμεθα. πῆχυς δὲ καλεῖται μὲν καὶ τὸ σύμπαν μέλος,
<span class="lb" data-page="3.92" data-line="3" id="l3.92.3"></span>ὅσον ἐστὶ μεταξὺ τῆς τε κατὰ καρπὸν καὶ τῆς κατ’
<span class="lb" data-page="3.92" data-line="4" id="l3.92.4"></span>ἀγκῶνα διαρθρώσεως· ἀγκὼν δ’ ἐστὶν, ᾧ ποτε στηριζόμεθα,
<span class="lb" data-page="3.92" data-line="5" id="l3.92.5"></span>φησὶν Ἱπποκράτης· ἤδη δὲ καὶ τῶν ὀστῶν αὐτοῦ
<span class="lb" data-page="3.92" data-line="6" id="l3.92.6"></span>θάτερον τὸ μεῖζον, οὗ μέρος μέν ἐστι τὸ πρὸς Ἱπποκράτους
<span class="lb" data-page="3.92" data-line="7" id="l3.92.7"></span>μὲν ἀγκὼν, ὑπὸ δὲ τῶν Ἀττικῶν ὠλέκρανον ὀνομαζόμενον·
<span class="lb" data-page="3.92" data-line="8" id="l3.92.8"></span>ἰδικώτερον γὰρ δήπου τοῦτο τὸ ὀστοῦν πῆχυς
<span class="lb" data-page="3.92" data-line="9" id="l3.92.9"></span>καλεῖται. καί σοι τὴν χεῖρα μέσην ὑπτίαν τε καὶ πρανῆ
<span class="lb" data-page="3.92" data-line="10" id="l3.92.10"></span>καταστήσαντι τοῦτο μὲν ὑποκείσεται, θάτερον δ’ ὀστοῦν
<span class="lb" data-page="3.92" data-line="11" id="l3.92.11"></span>τὸ τῆς κερκίδος ἐπικείσεται. καὶ πρὸς τοῦτο τὸ σχῆμα βλέπων
<span class="lb" data-page="3.92" data-line="12" id="l3.92.12"></span>τὸ μὲν <span class="milestone ed1page" data-n="1.381" data-unit="ed1page" id="ed1page.1.381"></span>εἴσω τῆς χειρὸς κάλει, τὸ δὲ ἔξω, καὶ
<span class="lb" data-page="3.92" data-line="13" id="l3.92.13"></span>τὸ μὲν ἄνω, τὸ δὲ κάτω. αἱ κυρταὶ δ’ ἀποφύσεις τῶν
<span class="lb" data-page="3.92" data-line="14" id="l3.92.14"></span>κατὰ τὴν κερκίδα τε καὶ τὸν πῆχυν ὀστῶν, αἵπερ ἐν τῷ
<span class="lb" data-page="3.92" data-line="15" id="l3.92.15"></span>καρπῷ διαρθροῦνται, καλοῦνται μὲν καὶ αὐτὸ τοῦτ’ ἀποφύσεις,
<span class="lb" data-page="3.92" data-line="16" id="l3.92.16"></span>ὥσπερ καί εἰσι, καλοῦνται δ’ ὁτὲ καὶ κεφαλαὶ καὶ
<span class="lb" data-page="3.92" data-line="17" id="l3.92.17"></span>κόνδυλοι. ἐπὶ ταύτῃ τῇ τῶν ὀνομάτων συνθήκῃ μανθάνοις
<span class="lb" data-page="3.92" data-line="18" id="l3.92.18"></span>ἂν ἤδη τὰ προτεθέντα.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:2.5">
<span class="pb page1" data-page="3.106" id="p3.106"></span>
<span class="milestone ed1page page1" data-n="1.383" data-unit="ed1page" id="ed1page.1.383"></span>
<span class="milestone ed2page page1" data-n="4.319" data-unit="ed2page" id="ed2page.4.319"></span>
            <p>
<span class="lb" data-page="3.106" data-line="16" id="l3.106.16"></span>Ὁ μὲν δὴ μέγιστος ἁπάντων. ὁ τὸ πρῶτον
<span class="lb" data-page="3.106" data-line="17" id="l3.106.17"></span>καὶ τὸ τρίτον ἄρθρον ἑκάστου τῶν δακτύλων κάμπτων,
<span class="lb" data-page="3.106" data-line="18" id="l3.106.18"></span>εὐθὺς κατὰ τὸ μῆκος τῆς ὅλης χειρὸς ἐκτέταται, τὴν μέσην
<span class="pb" data-page="3.107" id="p3.107"></span>
<span class="lb" data-page="3.107" data-line="1" id="l3.107.1"></span>χώραν τὴν ἐντὸς τοῦ πήχεως ἅπασαν καταλαμβάνων. ὁ δ’
<span class="lb" data-page="3.107" data-line="2" id="l3.107.2"></span>ἐπικείμενός τε καὶ συμφυὴς αὐτῷ τοῖς τέτταρσι δακτύλοις
<span class="lb" data-page="3.107" data-line="3" id="l3.107.3"></span>ἀποστέλλει τένοντας, οὓς εἰς τὸ δεύτερον ἄρθρον ἐλέγομεν
<span class="lb" data-page="3.107" data-line="4" id="l3.107.4"></span>ἐμφύεσθαι. τρίτος ἐπὶ τούτοις κατὰ τὸ μῆκος τῆς ὅλης
<span class="lb" data-page="3.107" data-line="5" id="l3.107.5"></span>χειρὸς ὁμοίως τοῖς προειρημένοις πεφυκὼς, ὑπ’ αὐτῷ τῷ
<span class="lb" data-page="3.107" data-line="6" id="l3.107.6"></span>δέρματι κείμενος, εἰς πᾶν διασπείρεται τὸ τῆς ἄκρας χειρὸς
<span class="lb" data-page="3.107" data-line="7" id="l3.107.7"></span>ἔνδοθεν δέρμα. οὗτοι μὲν οὖν οἱ τρεῖς τὴν μέσην χώραν
<span class="lb" data-page="3.107" data-line="8" id="l3.107.8"></span>ἐπέχουσιν· οἱ λοιποὶ δὲ δύο τούτων ἑκατέρωθεν, οἱ μικροὶ
<span class="lb" data-page="3.107" data-line="9" id="l3.107.9"></span>μύες. οἱ δ’ αὐτοὶ κάμπτουσι τὸν καρπὸν, ὁ μὲν κατὰ τὸν
<span class="lb" data-page="3.107" data-line="10" id="l3.107.10"></span>μικρὸν, ὁ δὲ κατὰ τὸν μέγαν ἐμφυόμενος δάκτυλον. τῶν
<span class="lb" data-page="3.107" data-line="11" id="l3.107.11"></span>δ’ ἔξωθεν τοῦ πήχεως ὁ μὲν ἐκτείνων τοὺς τέτταρας
<span class="lb" data-page="3.107" data-line="12" id="l3.107.12"></span>δακτύλους ἐπιπολῆς ὑπ’ αὐτῷ τῷ δέρματι τέτακται, τὴν
<span class="lb" data-page="3.107" data-line="13" id="l3.107.13"></span>δὲ μέσην μάλιστα παντὸς τοῦ κώλου χώραν κατειληφώς·
<span class="lb" data-page="3.107" data-line="14" id="l3.107.14"></span>ἕτεροι δ’ ἐπ’ αὐτῷ τῆς μέσης χώρας ἀποχωροῦντές τε καὶ λοξούμενοι,
<span class="lb" data-page="3.107" data-line="15" id="l3.107.15"></span>τοῖς τρισὶ μὲν τοῖς μείζοσι δακτύλοις οἱ δύο, τοῖς δ’
<span class="lb" data-page="3.107" data-line="16" id="l3.107.16"></span>ὑπολοίποις δύο τοῖς ἐλάττοσιν ὁ λοιπὸς ἀποφύσεις πέμπει. τῶν
<span class="lb" data-page="3.107" data-line="17" id="l3.107.17"></span>δὲ καταλοίπων τριῶν ὁ μὲν ἐπὶ τοῦ πήχεως ἐκτείνειν ἐλέχθη
<span class="lb" data-page="3.107" data-line="18" id="l3.107.18"></span>τὸν καρπὸν ἁπλῷ τένοντι· οἱ δ’ ἐπὶ τῆς κερκίδος, ὁ μὲν
<span class="pb" data-page="3.108" id="p3.108"></span>
<span class="lb" data-page="3.108" data-line="1" id="l3.108.1"></span>τὸν κόνδυλον αὐτῆς ὑπερβαίνων λοξὸς δίκρους γενόμενος ἐκτείνει
<span class="lb" data-page="3.108" data-line="2" id="l3.108.2"></span>θ’ ἅμα τὸν καρπὸν καὶ τὸν μέγαν δάκτυλον ἀπάγει
<span class="lb" data-page="3.108" data-line="3" id="l3.108.3"></span>τῶν ἄλλων· ὁ δ’ ἔξωθεν ἐπιβεβλημένος, ὃν εἰς τὸ πρὸ
<span class="lb" data-page="3.108" data-line="4" id="l3.108.4"></span>τοῦ λιχανοῦ τε καὶ μέσου δακτύλου καθήκειν ἔφην μετακάρπιον,
<span class="lb" data-page="3.108" data-line="5" id="l3.108.5"></span>ἐπὶ τὸ πρανὲς ἄκραν τὴν χεῖρα περιάγει ἐκτείνει τε
<span class="lb" data-page="3.108" data-line="6" id="l3.108.6"></span>τὸν καρπόν.
</p>
          </article>

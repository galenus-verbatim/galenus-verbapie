<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:2.9">
<span class="pb page1" data-page="3.126" id="p3.126"></span>
<span class="milestone ed1page page1" data-n="1.386" data-unit="ed1page" id="ed1page.1.386"></span>
<span class="milestone ed2page page1" data-n="4.325" data-unit="ed2page" id="ed2page.4.325"></span>
            <p>
<span class="lb" data-page="3.126" data-line="14" id="l3.126.14"></span>Διὰ τί δ’ ὀκτὼ μὲν τὰ τοῦ καρποῦ, τέτταρα
<span class="lb" data-page="3.126" data-line="15" id="l3.126.15"></span>δὲ τὰ τοῦ μετακαρπίου, καὶ ὡς οὔτε πλείω βέλτιον
<span class="lb" data-page="3.126" data-line="16" id="l3.126.16"></span>ἦν οὔτ’ ἐλάττω γενέσθαι, τοῦθ’ ἑξῆς δίειμι, πρότερόν γε
<span class="lb" data-page="3.126" data-line="17" id="l3.126.17"></span>τὸ μὲν ὑπομνήσας τῶν ἐπὶ τῇ τελευτῇ τοῦ πρώτου γράμματος
<span class="pb" data-page="3.127" id="p3.127"></span>
<span class="lb" data-page="3.127" data-line="1" id="l3.127.1"></span>εἰρημένων, τὸ δ’ ἀποδείξας νῦν. ὅτι μὲν γὰρ οὔτε
<span class="lb" data-page="3.127" data-line="2" id="l3.127.2"></span>πλείους τῶν πέντε δακτύλων οὔτ’ ἐλάττους ἄμεινον ἦν γεγονέναι,
<span class="lb" data-page="3.127" data-line="3" id="l3.127.3"></span>τὸ πρότερον ἐξηγεῖται γράμμα· διὰ τί δ’ οὐχ, ὡς
<span class="lb" data-page="3.127" data-line="4" id="l3.127.4"></span>τῶν ποδῶν, ἐφ’ ἑνὸς στοίχου πάντες, <span class="milestone ed2page" data-n="4.326" data-unit="ed2page" id="ed2page.4.326"></span>ἀλλ’ ὁ μέγας
<span class="lb" data-page="3.127" data-line="5" id="l3.127.5"></span>ἀντιτέτακται τοῖς ἄλλοις, εἴρηται μὲν δὴ καὶ περὶ τούτου,
<span class="lb" data-page="3.127" data-line="6" id="l3.127.6"></span>ἀλλ’ ὅσον ἐνδεῖ, νῦν προσκείσεται. ποῦς μὲν ὄργανον βαδιστικὸν,
<span class="lb" data-page="3.127" data-line="7" id="l3.127.7"></span>χεὶρ δὲ ἀντιληπτικόν· ἔπρεπεν οὖν τῷ μὲν τὸ
<span class="lb" data-page="3.127" data-line="8" id="l3.127.8"></span>τῆς ἕδρας ἀσφαλὲς, τῇ δὲ τὸ τῆς ἀντιλήψεως πολυειδές.
<span class="lb" data-page="3.127" data-line="9" id="l3.127.9"></span>ἀλλ’ ἡ μὲν ἀσφάλεια τῆς ἕδρας ἐφ’ ἑνὸς στοίχου τεταγμένων
<span class="lb" data-page="3.127" data-line="10" id="l3.127.10"></span>ἁπάντων ἐδεῖτο τῶν δακτύλων, ἡ δ’ εἰς τὸ ποικίλον
<span class="lb" data-page="3.127" data-line="11" id="l3.127.11"></span>τῶν ἀντιλήψεων ἑτοιμότης τοῦ μεγάλου τοῖς ἄλλοις ἀντιτεταγμένου.
<span class="lb" data-page="3.127" data-line="12" id="l3.127.12"></span>ἀλλ’ εἰ μὲν κατ’ ἀντικρὺ πάντων ἐτάχθη τὸ
<span class="lb" data-page="3.127" data-line="13" id="l3.127.13"></span>μέσον τῆς ἔσω χώρας καταλαβὼν τοῦ καρποῦ, πολλοῖς ἂν
<span class="lb" data-page="3.127" data-line="14" id="l3.127.14"></span>τῶν ἔργων τῆς χειρὸς ἐλυμῄνατο, καὶ μάλισθ’ ὅσα τοῖς
<span class="lb" data-page="3.127" data-line="15" id="l3.127.15"></span>θέναρσιν ἢ κατὰ μόνας ἑκατέρᾳ δρῶμεν, ἢ ἀμφοτέραις
<span class="lb" data-page="3.127" data-line="16" id="l3.127.16"></span>ἅμα. διὰ τοῦτ’ οὖν ἐκ πλαγίων μὲν ἐχρῆν αὐτὸν τετάχθαι,
<span class="lb" data-page="3.127" data-line="17" id="l3.127.17"></span>πλεῖστον δ’ ἀφεστηκέναι τῶν ἄλλων. διττῆς δ’
<span class="lb" data-page="3.127" data-line="18" id="l3.127.18"></span>οὔσης τῆς ἐκ τῶν πλαγίων θέσεως, ἢ κατὰ τὸν μικρὸν
<span class="pb" data-page="3.128" id="p3.128"></span>
<span class="lb" data-page="3.128" data-line="1" id="l3.128.1"></span>δάκτυλον, ἢ κατὰ τὸν λιχανὸν, εὔλογον ἦν αὐτὸν κατὰ
<span class="lb" data-page="3.128" data-line="2" id="l3.128.2"></span>τὸν λιχανὸν τετάχθαι· ἐστράφθαι γὰρ εἰς ἀλλήλας οὕτως
<span class="lb" data-page="3.128" data-line="3" id="l3.128.3"></span>ἔμελλον αἱ χεῖρες, ἀπεστράφθαι δ’ ἐκείνως· καὶ προσέτι
<span class="lb" data-page="3.128" data-line="4" id="l3.128.4"></span>κατὰ τὰς ἐσχάτας καμπὰς τῶν δακτύλων ὁ μὲν μικρὸς
<span class="lb" data-page="3.128" data-line="5" id="l3.128.5"></span>οὐδεμίαν ἀπολείπει χώραν κενὴν, ὁ δὲ λιχανὸς οὐ μικρὰν,
<span class="lb" data-page="3.128" data-line="6" id="l3.128.6"></span>δεομένην σαφῶς οἷον ἐπιθήματός τινος τοῦ μεγάλου δακτύλου.
<span class="lb" data-page="3.128" data-line="7" id="l3.128.7"></span>ἐπεὶ τοίνυν ἐν τούτῳ τῷ χωρίῳ μάλιστ’ ἐχρῆν τετάχθαι
<span class="lb" data-page="3.128" data-line="8" id="l3.128.8"></span>τὸν μέγαν δάκτυλον, τὴν πρώτην αὐτοῦ φάλαγγα
<span class="lb" data-page="3.128" data-line="9" id="l3.128.9"></span>τῷ πλησιάζοντι τοῦ καρποῦ διήρθρωσεν ὀστῷ· εἰ γάρ τινι
<span class="lb" data-page="3.128" data-line="10" id="l3.128.10"></span>τῶν τοῦ μετακαρπίου συνετέτακτο, μικρὸν ἂν ἦν αὐτῷ τὸ
<span class="lb" data-page="3.128" data-line="11" id="l3.128.11"></span>πρὸς τὸν λιχανὸν διάστημα. τοῦτο δ’ εἴπερ ἐγένετο, χεῖρον
<span class="lb" data-page="3.128" data-line="12" id="l3.128.12"></span>μὲν ἂν ἐνήργει καὶ μετ’ ἐκείνου, χεῖρον δ’ οὕτω καὶ
<span class="lb" data-page="3.128" data-line="13" id="l3.128.13"></span>μεθ’ ἑκάστου τῶν ἄλλων, χεῖρον δ’ ἔτι μᾶλλον κᾀν τῷ
<span class="lb" data-page="3.128" data-line="14" id="l3.128.14"></span>κατὰ κύκλον τι περιλαμβάνειν. ἐν ἅπασι γὰρ τοῖς εἰρημένοις
<span class="lb" data-page="3.128" data-line="15" id="l3.128.15"></span>τὸ τῆς χρείας ἱκανῶς περαίνεται τῷ μήκει τῆς
<span class="lb" data-page="3.128" data-line="16" id="l3.128.16"></span>διαστάσεως. τὸν μὲν δὴ μέγαν διὰ τοῦτο ἐπὶ πλεῖστον
<span class="lb" data-page="3.128" data-line="17" id="l3.128.17"></span>ἀπῆγε τῶν ἄλλων.
</p>
          </article>

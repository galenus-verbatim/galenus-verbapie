<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:3.13">
<span class="pb page1" data-page="3.245" id="p3.245"></span>
<span class="milestone ed1page page1" data-n="1.403" data-unit="ed1page" id="ed1page.1.403"></span>
<span class="milestone ed2page page1" data-n="4.363" data-unit="ed2page" id="ed2page.4.363"></span>
            <p>
<span class="lb" data-page="3.245" data-line="12" id="l3.245.12"></span>Τὰ δὲ τῆς κνήμης, ὅσα μὲν κᾀνταῦθα
<span class="lb" data-page="3.245" data-line="13" id="l3.245.13"></span>περί τε θέσεις καὶ σχέσεις καὶ μεγέθη καὶ σμικρότητας
<span class="lb" data-page="3.245" data-line="14" id="l3.245.14"></span>καὶ τὸν ὅλον ἀριθμὸν ἀρτηριῶν καὶ φλεβῶν καὶ νεύρων,
<span class="lb" data-page="3.245" data-line="15" id="l3.245.15"></span>οὐ χρὴ νῦν ἀκούειν ποθεῖν· ὅσα δὲ περὶ μυῶν τῶν κατ’
<span class="lb" data-page="3.245" data-line="16" id="l3.245.16"></span>αὐτὴν ἢ πλήθους<span class="milestone ed1page" data-n="1.404" data-unit="ed1page" id="ed1page.1.404"></span> ἢ θέσεως ἢ τῆς ἐν μεγέθει τε
<span class="lb" data-page="3.245" data-line="17" id="l3.245.17"></span>καὶ σμικρότητι διαφορᾶς, ὀλίγον ἔμπροσθεν εἴρηται πάντα.
<span class="pb" data-page="3.246" id="p3.246"></span>
<span class="lb" data-page="3.246" data-line="1" id="l3.246.1"></span>λοιπόν γ’ ἂν εἴη καὶ καίριον ἐξηγήσασθαι τῶν ὀστῶν ἑκατέρων
<span class="lb" data-page="3.246" data-line="2" id="l3.246.2"></span>τὴν φύσιν ἅπασαν. ὀνομάζεται δὲ τὸ μὲν μεῖζον ὁμωνύμως
<span class="lb" data-page="3.246" data-line="3" id="l3.246.3"></span>τῷ κώλῳ παντὶ κνήμη, θάτερον δὲ περόνη. λεπτὸν
<span class="lb" data-page="3.246" data-line="4" id="l3.246.4"></span>ἱκανῶς τοῦτο καὶ πολὺ τῆς κνήμης ἀπολειπόμενον ἔξωθεν
<span class="lb" data-page="3.246" data-line="5" id="l3.246.5"></span>αὐτῇ παρατέτακται, χρείαν τῷ ζώῳ παρέχον, διττὴν μὲν τὴν
<span class="lb" data-page="3.246" data-line="6" id="l3.246.6"></span>πρώτην τε καὶ ἀναγκαίαν, ἐξ ἐπιμέτρου δὲ, ὡς ἂν εἴποι τις,
<span class="lb" data-page="3.246" data-line="7" id="l3.246.7"></span>τριττήν. ἡ μὲν δὴ πρώτη χρεία τοιάδε ἐστί· τῆς πρὸς
<span class="lb" data-page="3.246" data-line="8" id="l3.246.8"></span>τὸν ἀστράγαλον διαρθρώσεως, ἣν ἐκτείνειν τε καὶ κάμπτειν
<span class="lb" data-page="3.246" data-line="9" id="l3.246.9"></span>ἐλέγομεν τὸν πόδα, ἕτερον μέρος ἥμισυ τὸ ἐκτὸς αὕτη
<span class="lb" data-page="3.246" data-line="10" id="l3.246.10"></span>σχεδὸν ἅπαν ἐργάζεται, καθάπερ ἡ κνήμη τὸ ἔνδον. ἑτέρα
<span class="lb" data-page="3.246" data-line="11" id="l3.246.11"></span>δὲ χρεία περόνης ἥδε· καθ’ ἃ μάλιστα ῥᾳδίως ἔμελλεν ὑπὸ
<span class="lb" data-page="3.246" data-line="12" id="l3.246.12"></span>τῶν ἔξωθεν προσπιπτόντων ἀδικηθήσεσθαι πάντα τὰ κατὰ
<span class="lb" data-page="3.246" data-line="13" id="l3.246.13"></span>τὴν κνήμην ἀγγεῖά τε καὶ οἱ μύες, ἐνταῦθα περιβέβληται.
<span class="lb" data-page="3.246" data-line="14" id="l3.246.14"></span>ἡ δὲ δὴ τρίτη χρεία· κατὰ τὴν ἔξω κεφαλὴν, ἣν ἡ κνήμη
<span class="lb" data-page="3.246" data-line="15" id="l3.246.15"></span>τοῦ μηροῦ βαστάζει, <span class="milestone ed2page" data-n="4.364" data-unit="ed2page" id="ed2page.4.364"></span>κατὰ ταῦθ’ ὑπερηρεισμένη πρὸς
<span class="lb" data-page="3.246" data-line="16" id="l3.246.16"></span>ἀσφάλειάν τε ἅμα καὶ ἕδραν οὐ μικρὰ συντελεῖ. εἰ δέ τις
<span class="lb" data-page="3.246" data-line="17" id="l3.246.17"></span>οὐδὲν δεῖσθαι τῆς περόνης τὸ σκέλος νομίζει, δυναμένης γε
<span class="lb" data-page="3.246" data-line="18" id="l3.246.18"></span>τῆς κνήμης, ὡς ἄνω κατὰ γόνυ μόνη διαρθροῦται πρὸς
<span class="pb" data-page="3.247" id="p3.247"></span>
<span class="lb" data-page="3.247" data-line="1" id="l3.247.1"></span>μηρὸν, οὕτω καὶ κάτω διαρθροῦσθαι πρὸς ἀστράγαλον, οὐκ
<span class="lb" data-page="3.247" data-line="2" id="l3.247.2"></span>αἰσθάνεται μεγάλην εἰς τοσοῦτον ἀξιῶν ὑπάρχειν αὐτὴν, ὡς
<span class="lb" data-page="3.247" data-line="3" id="l3.247.3"></span>μηδὲν ὑπολείπεσθαι μηροῦ. τοῦτο δὲ λιθίνῳ μέν τινι καὶ
<span class="lb" data-page="3.247" data-line="4" id="l3.247.4"></span>ξυλίνῳ ζώῳ γενέσθαι δυνατόν τέ ἐστι καὶ πρὸς τῷ μηδὲν
<span class="lb" data-page="3.247" data-line="5" id="l3.247.5"></span>βλάπτειν ἀσφαλέστερον, οἶμαι, βαστάζειν τὰ ὑπερκείμενα,
<span class="lb" data-page="3.247" data-line="6" id="l3.247.6"></span>καθάπερ εἰ καὶ τὸν πόδα τις μὴ τοιοῦτον, οἷος νῦν ἐστιν,
<span class="lb" data-page="3.247" data-line="7" id="l3.247.7"></span>ἀλλὰ πολλῷ ποιήσει μείζονα· ζώῳ δὲ ἀληθινῷ, μέλλοντι
<span class="lb" data-page="3.247" data-line="8" id="l3.247.8"></span>διὰ τῶν ἄνω κινήσειν τὰ κάτω, παντάπασιν ἄτοπος ἡ τοιαύτη
<span class="lb" data-page="3.247" data-line="9" id="l3.247.9"></span>διάθεσις· ἰσχυρότερα γὰρ εἶναι χρὴ καὶ μείζω τά
<span class="lb" data-page="3.247" data-line="10" id="l3.247.10"></span>κινήσοντα τῶν κινηθησομένων. καλῶς οὖν ἡ φύσις ἔξωθεν
<span class="lb" data-page="3.247" data-line="11" id="l3.247.11"></span>τῇ κνήμῃ παρατείνασα τὴν περόνην, ἅμα μὲν πρόβλημά τι
<span class="lb" data-page="3.247" data-line="12" id="l3.247.12"></span>τοῦτο τοῖς τε μυσὶ καὶ τοῖς ἀγγείοις ἐδημιούργησεν, ἅμα
<span class="lb" data-page="3.247" data-line="13" id="l3.247.13"></span>δ’ ἐν τῇ μεταξὺ χώρᾳ πολλοὺς τῶν μυῶν κατέθετο, δι’ ὧν
<span class="lb" data-page="3.247" data-line="14" id="l3.247.14"></span>ἔμελλεν ὁ ποὺς κινηθήσεσθαι. μέγα δ’ ὀστοῦν ἓν εἴπερ
<span class="lb" data-page="3.247" data-line="15" id="l3.247.15"></span>ἐποίησεν ἐνταυθοῖ μόνον, ἔξωθεν ἂν αὐτῷ τὰ ἀγγεῖα καὶ
<span class="lb" data-page="3.247" data-line="16" id="l3.247.16"></span>τοὺς μῦς ἀφρουρήτους περιέβαλε, καὶ δὴ πᾶν οὕτω παχὺ καὶ
<span class="lb" data-page="3.247" data-line="17" id="l3.247.17"></span>δύσφορον ἀπειργάσατο τὸ κῶλον. οὐδὲ γὰρ οὐδὲ τοῦτ’ ἔστιν ﻿
<span class="pb" data-page="3.248" id="p3.248"></span>
<span class="lb" data-page="3.248" data-line="1" id="l3.248.1"></span>εἰπεῖν, ὡς ἄνωθεν μὲν αὐτῷ καὶ κάτωθεν ἐπιφύσεις ἐργάζεσθαι
<span class="lb" data-page="3.248" data-line="2" id="l3.248.2"></span>βέλτιον ἦν, αἷς διαρθρωθήσεται τοῖς περικειμένοις,
<span class="lb" data-page="3.248" data-line="3" id="l3.248.3"></span>αὐτὸ δὲ τὸ καθ’ ὅλην τὴν κνήμην ἰσχνὸν ὀστοῦν ποιήσασθαι·
<span class="lb" data-page="3.248" data-line="4" id="l3.248.4"></span>ἐσχάτως γὰρ ἂν εὐπαθεῖς ἦσαν αἱ ἀποφύσεις αὐτῆς,
<span class="lb" data-page="3.248" data-line="5" id="l3.248.5"></span>καὶ μάλιστα αἱ κατὰ τὸν ἀστράγαλον, ἐπὶ πλεῖστον ὑπερεκπίπτουσαι
<span class="lb" data-page="3.248" data-line="6" id="l3.248.6"></span>τοῦ παντὸς ὀστοῦ τῆς εὐθύτητος. ἆρ’ οὖν οὐ
<span class="lb" data-page="3.248" data-line="7" id="l3.248.7"></span>δίκαιον κᾀνταῦθα θαυμάζειν τὴν πρόνοιαν τοῦ δημιουργοῦ,
<span class="lb" data-page="3.248" data-line="8" id="l3.248.8"></span>πρὸς ἀμφοτέρας τὰς χρείας, καίτοι γ’ ἐναντίας οὔσας, ἀκριβῶς
<span class="lb" data-page="3.248" data-line="9" id="l3.248.9"></span>ἁρμόττοντα καὶ ὁμολογοῦντα ἀλλήλοις ἐργασαμένου
<span class="lb" data-page="3.248" data-line="10" id="l3.248.10"></span>τὰ τοῦ παντὸς κώλου μόρια; διότι μὲν γὰρ βαστάζεσθαι
<span class="lb" data-page="3.248" data-line="11" id="l3.248.11"></span>τὸ ὑπερκείμενον ἐχρῆν ὑπὸ τοῦ κάτωθεν, ἰσχυρότερον τε.
<span class="lb" data-page="3.248" data-line="12" id="l3.248.12"></span>ἅμα καὶ μεῖζον εὔλογον ἦν εἶναι τὸ ὑποτεταγμένον, ὡς ἐπὶ
<span class="lb" data-page="3.248" data-line="13" id="l3.248.13"></span>κιόνων ἔχει καὶ τειχῶν καὶ οἰκιῶν καὶ πύργων καὶ πάντων
<span class="lb" data-page="3.248" data-line="14" id="l3.248.14"></span>τῶν ἀψύχων· ὅτι δὲ κινεῖν μὲν ἔδει τὸ ὑπερκείμενον,
<span class="lb" data-page="3.248" data-line="15" id="l3.248.15"></span>κινεῖσθαι δ’ ὑπ’ αὐτοῦ τὸ κατώτερον, μεῖζον αὖ πάλιν
<span class="lb" data-page="3.248" data-line="16" id="l3.248.16"></span>καὶ ἰσχυρότερον εὔλογον ἦν εἶναι τὸ ἄνωθεν, ὡς ἐπί τε
<span class="lb" data-page="3.248" data-line="17" id="l3.248.17"></span>βραχίονος ἔχει καὶ πήχεως καὶ ἄκρας χειρός. ὥστ’, ἐπεὶ
<span class="lb" data-page="3.248" data-line="18" id="l3.248.18"></span>καὶ τῇ κνήμῃ πρὸς μὲν τὸ καλῶς ὀχεῖν τὸν μηρὸν ἄμεινον
<span class="pb" data-page="3.249" id="p3.249"></span>
<span class="lb" data-page="3.249" data-line="1" id="l3.249.1"></span>ἦν γεγονέναι μείζονα, πρὸς δὲ τὸ κινεῖσθαι ῥᾳδίως ἐλάττονα,
<span class="lb" data-page="3.249" data-line="2" id="l3.249.2"></span>καὶ ἦν ἀναγκαῖον ἑλέσθαι θάτερον, ἀμφοῖν ἅμα
<span class="lb" data-page="3.249" data-line="3" id="l3.249.3"></span>συνελθεῖν ἀδυνατούντων, εὔλογον δήπουθεν ἐκλέξασθαι
<span class="lb" data-page="3.249" data-line="4" id="l3.249.4"></span>μὲν τὸ χρησιμώτατον, ἀμελῆσαι δὲ μὴ θατέρου παντάπασιν.
<span class="lb" data-page="3.249" data-line="5" id="l3.249.5"></span>ἀλλ’ ἐν ὀργάνοις ἕνεκα βαδίσεως γεγονόσιν ἡ
<span class="lb" data-page="3.249" data-line="6" id="l3.249.6"></span>πρὸς τὴν κίνησιν ἑτοιμοτέρα κατασκευὴ μακρῷ χρηστοτέρα
<span class="lb" data-page="3.249" data-line="7" id="l3.249.7"></span>τῆς εἰς ἀσφάλειαν ἕδρας ἐπιτηδείου. ταῦτ’ ἄρα μικροτέραν
<span class="lb" data-page="3.249" data-line="8" id="l3.249.8"></span>μὲν ἐποίησε τοῦ μηροῦ τὴν κνήμην, οὐ μὴν εἰς
<span class="lb" data-page="3.249" data-line="9" id="l3.249.9"></span>τοσοῦτόν γε ἀπολειπομένην, ὡς μηδὲ βαστάζειν ἀσφαλῶς
<span class="lb" data-page="3.249" data-line="10" id="l3.249.10"></span>ἔτι δύνασθαι αὐτόν. καί σοι κᾀνταῦθα πρῶτον μὲν ἀναμνηστέον
<span class="lb" data-page="3.249" data-line="11" id="l3.249.11"></span>τῆς κατ’ ἀρχὰς ῥηθείσης μεθόδου, καθ’ ἣν ἐλέγομεν
<span class="lb" data-page="3.249" data-line="12" id="l3.249.12"></span>ἑκάστου τῶν μορίων τὴν χρείαν εἰς τὴν ἐνέργειαν
<span class="lb" data-page="3.249" data-line="13" id="l3.249.13"></span>ἀναφέρεσθαι χρῆναι τοῦ σύμπαντος ὀργάνου· δεύτερον δὲ,
<span class="lb" data-page="3.249" data-line="14" id="l3.249.14"></span>ὡς, εἰ πάντα ὑπαλλάττοντες αὐτῶν τῷ λόγῳ μήτε θέσιν
<span class="lb" data-page="3.249" data-line="15" id="l3.249.15"></span>εὑρίσκοιμεν ἑτέραν τῆς νῦν οὔσης βελτίω, μήτε σχῆμα,
<span class="lb" data-page="3.249" data-line="16" id="l3.249.16"></span>μήτε μέγεθος, μήτε πλοκὴν, μήθ’ ὅλως τι τῶν ἄλλων,
<span class="lb" data-page="3.249" data-line="17" id="l3.249.17"></span>ἃ τοῖς σώμασιν ἐξ ἀνάγκης ὑπάρχει, τελεωτάτην ἀποφαίνεσθαι
<span class="pb" data-page="3.250" id="p3.250"></span>
<span class="lb" data-page="3.250" data-line="1" id="l3.250.1"></span>δεῖ καὶ πάντη κατωρθωμένην τὴν νῦν αὐτῆς οὖσαν
<span class="lb" data-page="3.250" data-line="2" id="l3.250.2"></span>κατασκευήν.
</p>
          </article>

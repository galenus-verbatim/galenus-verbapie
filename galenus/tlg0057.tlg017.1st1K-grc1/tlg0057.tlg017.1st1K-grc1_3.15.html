<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:3.15">
<span class="pb page1" data-page="3.252" id="p3.252"></span>
<span class="milestone ed1page page1" data-n="1.405" data-unit="ed1page" id="ed1page.1.405"></span>
<span class="milestone ed2page page1" data-n="4.365" data-unit="ed2page" id="ed2page.4.365"></span>
            <p>
<span class="lb" data-page="3.252" data-line="17" id="l3.252.17"></span><span class="milestone ed2page" data-n="4.366" data-unit="ed2page" id="ed2page.4.366"></span>Ἀλλὰ γὰρ αὐτά τε ταῦτα θαυμασίως
<span class="lb" data-page="3.252" data-line="18" id="l3.252.18"></span>αὐτῇ διατέτακται καὶ τούτων ἔτι μᾶλλον ἡ κατὰ τὸ γόνυ διάρθρωσις. ﻿
<span class="pb" data-page="3.253" id="p3.253"></span>
<span class="lb" data-page="3.253" data-line="1" id="l3.253.1"></span>αἵ τε γὰρ ἐπιφύσεις τοῦ κατὰ τὸν μηρὸν ὀστοῦ,
<span class="lb" data-page="3.253" data-line="2" id="l3.253.2"></span>καλουμένου δὲ ὁμοίως καὶ αὐτοῦ τῷ παντὶ κώλῳ, θαυμαστῶς
<span class="lb" data-page="3.253" data-line="3" id="l3.253.3"></span>ὥσπερ ἁρμοττούσας ἔχουσι τὰς ἐν τῇ κνήμῃ κοιλότητας, ὡς
<span class="lb" data-page="3.253" data-line="4" id="l3.253.4"></span>μήτε χαλαρὰν εἶναι τὴν ἐπίβασιν αὐτῶν, μήτε δυσκίνητον ὑπὸ
<span class="lb" data-page="3.253" data-line="5" id="l3.253.5"></span>στενοχωρίας· οἵ τε περικείμενοι σύνδεσμοι πανταχόθεν ἀσφαλῶς
<span class="lb" data-page="3.253" data-line="6" id="l3.253.6"></span>φρουροῦνται καὶ συνέχουσι τὴν διάρθρωσιν, ὡς μήτε
<span class="lb" data-page="3.253" data-line="7" id="l3.253.7"></span>καμπτόντων ποτὲ μήτ’ ἐκτεινόντων ἐπὶ πλεῖστον ὀλισθαίνειν
<span class="lb" data-page="3.253" data-line="8" id="l3.253.8"></span>ἀπὸ τῆς κνήμης τὸν μηρόν· ἥ τε μύλη μὲν πρός τινων, ἐπιγονατὶς
<span class="lb" data-page="3.253" data-line="9" id="l3.253.9"></span>δ’ ὑφ’ ἑτέρων ὀνομαζομένη, χονδρῶδες ὀστοῦν οὖσα,
<span class="lb" data-page="3.253" data-line="10" id="l3.253.10"></span>τὰ πρόσω μέρη τῆς διαρθρώσεως ἅπαντα καταλαμβάνει, κωλύουσα
<span class="lb" data-page="3.253" data-line="11" id="l3.253.11"></span>μὲν καὶ αὐτὸν τὸν μηρὸν ὀλισθαίνειν εἰς τὰ πρόσω
<span class="lb" data-page="3.253" data-line="12" id="l3.253.12"></span>μέρη, κατ’ ἐκεῖνα μάλιστα τὰ σχήματα τὰ καλούμενα γνύξ
<span class="lb" data-page="3.253" data-line="13" id="l3.253.13"></span>τε καὶ ὀκλὰξ, ἤδη δὲ καὶ τοῦ μὴ καταπίπτειν, καὶ μάλιστ’
<span class="lb" data-page="3.253" data-line="14" id="l3.253.14"></span>ἐν τοῖς κατάντεσι χωρίοις, προπετὲς εἰς τὰ πρόσω τὸ πᾶν
<span class="lb" data-page="3.253" data-line="15" id="l3.253.15"></span>ἡμῶν σῶμα γιγνόμενον, οὐ μικρὰν ὠφέλειαν παρεχομένη.
<span class="lb" data-page="3.253" data-line="16" id="l3.253.16"></span>τοῦτο δ’ ἐναργῶς ἐπειράθημεν ἐπί τινος νεανίσκου τῶν
<span class="lb" data-page="3.253" data-line="17" id="l3.253.17"></span>περὶ παλαίστραν ἐχόντων, οὗ διαπαλαίοντος, ἀποσπασθεῖσα
<span class="pb" data-page="3.254" id="p3.254"></span>
<span class="lb" data-page="3.254" data-line="1" id="l3.254.1"></span>τῶν συνδέσμων ἡ μύλη τοῦ γόνατος μὲν ἀπεχώρησεν, ἀνέδραμε
<span class="lb" data-page="3.254" data-line="2" id="l3.254.2"></span>δ’ ἐπὶ τὸν μηρὸν, καὶ ἦν ἄμφω τούτῳ σφαλερὰ, τό
<span class="lb" data-page="3.254" data-line="3" id="l3.254.3"></span>τ’ ὀκλάζειν καὶ τὸ βαδίζειν ἐν τοῖς κατάντεσιν, ὥστε σκίμποδος
<span class="lb" data-page="3.254" data-line="4" id="l3.254.4"></span>ἐδεῖτο τὰ τοιαῦτα διερχόμενος χωρία. καὶ τοίνυν εἰ
<span class="lb" data-page="3.254" data-line="5" id="l3.254.5"></span>πάσας τὰς κατὰ τὸ γόνυ κοιλότητας ἢ ἐξοχὰς εἴποιμι τῶν
<span class="lb" data-page="3.254" data-line="6" id="l3.254.6"></span>ὀστῶν, καὶ δεικνύοιμι μήτ’ ἐξοχὴν μηδεμίαν ἀποροῦσαν
<span class="lb" data-page="3.254" data-line="7" id="l3.254.7"></span>ἐπιτηδείου κοιλότητος, ἀλλὰ μηδὲ κοιλότητά τινα τῆς καταληψομένης
<span class="lb" data-page="3.254" data-line="8" id="l3.254.8"></span>αὐτὴν ἐξοχῆς, ἁπάσας δ’ ἀκριβῶς ἁρμοττούσας
<span class="lb" data-page="3.254" data-line="9" id="l3.254.9"></span>μὲν ἀλλήλαις, ἔξωθεν δὲ συνεχομένας ὀφρύσι τέ τισιν αὐτῶν
<span class="lb" data-page="3.254" data-line="10" id="l3.254.10"></span>τῶν ὀστῶν καὶ συνδέσμοις τοῖς μὲν πλατέσι, τοῖς δὲ στρογγύλοις,
<span class="lb" data-page="3.254" data-line="11" id="l3.254.11"></span>μακρότερος μὲν ἂν οὕτω μοι παρ’ ὃ προὐθέμην ὁ λόγος
<span class="lb" data-page="3.254" data-line="12" id="l3.254.12"></span>γίγνοιτο, σαφέστερος δ’ οὐδὲν μᾶλλον. αὐτάρκης γάρ
<span class="lb" data-page="3.254" data-line="13" id="l3.254.13"></span>ἐστι καὶ διὰ τῶν ἔμπροσθεν εἰρημένων ὁ κοινῇ τε καὶ
<span class="lb" data-page="3.254" data-line="14" id="l3.254.14"></span>καθόλου περὶ πάντων ἄρθρων τῆς κατασκευῆς. εἰ μὲν γὰρ
<span class="lb" data-page="3.254" data-line="15" id="l3.254.15"></span>ὡς μῦθόν τις γραὸς ἀναγινώσκοι τὸν λόγον, οὐδὲν ἂν εἴη
<span class="lb" data-page="3.254" data-line="16" id="l3.254.16"></span>πλέον οὐδὲ τῶν εἰρημένων αὐτῶν· εἰ δ’ ἀκριβῶς ἐξετάζειν
<span class="lb" data-page="3.254" data-line="17" id="l3.254.17"></span>ἕκαστα καὶ βασανίζειν ἐπ’ αὐτῶν τῶν ἐν ταῖς ἀνατομαῖς
<span class="lb" data-page="3.254" data-line="18" id="l3.254.18"></span>φαινομένων ἐθελήσειε, θαυμάσειν οἴομαι τὴν φύσιν αὐτῶν,
<span class="pb" data-page="3.255" id="p3.255"></span>
<span class="lb" data-page="3.255" data-line="1" id="l3.255.1"></span>οὐκ ἐπὶ γόνατος μόνον, ἀλλὰ καὶ καθ’ ἕκαστον τῶν ἄλλων
<span class="lb" data-page="3.255" data-line="2" id="l3.255.2"></span>ἄρθρων, ἀκριβῶς ἅπαντα τὰ μεγέθη καὶ τὰ σχήματα ἀλλήλοις
<span class="lb" data-page="3.255" data-line="3" id="l3.255.3"></span>ὁμολογοῦντα, τά τε τῶν ἐξοχῶν καὶ τὰ τῶν ὑποδεχομένων
<span class="lb" data-page="3.255" data-line="4" id="l3.255.4"></span>αὐτὰς κοιλοτήτων, ἐργασαμένην· θαυμάσειε δ’ οὐδὲν
<span class="lb" data-page="3.255" data-line="5" id="l3.255.5"></span>ἧττον καὶ τὴν ἔξωθεν ἅπασαν ἀσφάλειαν, ἀνάλογον δὲ
<span class="lb" data-page="3.255" data-line="6" id="l3.255.6"></span>ταῖς τῇ ῥώμῃ τῆς ἐνεργείας ἐπαυξομένην, ὡς ἐπὶ τῶν κατὰ
<span class="lb" data-page="3.255" data-line="7" id="l3.255.7"></span>τὸν πόδα διαρθρώσεων ἔμπροσθεν ἐδείκνυτο, ἐν χερσὶ παραβαλλομένων,
<span class="lb" data-page="3.255" data-line="8" id="l3.255.8"></span>καὶ νῦν κατὰ γόνυ παραλλαττόντων τὴν
<span class="lb" data-page="3.255" data-line="9" id="l3.255.9"></span>κατὰ τὸ ὀλέκρανον κατασκευήν. εἰς δὲ τὰ ἄλλα πρόσθεν
<span class="lb" data-page="3.255" data-line="10" id="l3.255.10"></span>εἰρημένα, καὶ τὴν ῥώμην τῶν συνδέσμων, καὶ τῆς μύλης
<span class="lb" data-page="3.255" data-line="11" id="l3.255.11"></span>ἐπίβασιν τὰ ἀνάλογον ἔχειν ἐναργῶς φαίνεται, πρὸς μὲν
<span class="lb" data-page="3.255" data-line="12" id="l3.255.12"></span>τοῖς ἄλλοις συνδέσμοις τοῖς διὰ βάθους καὶ τοῖς ἐν κύκλῳ
<span class="lb" data-page="3.255" data-line="13" id="l3.255.13"></span>περιειληφόσιν ὅλην τὴν διάρθρωσιν ἑτέρους τινὰς οὐ πάνυ
<span class="lb" data-page="3.255" data-line="14" id="l3.255.14"></span>μὲν στρογγύλους, εὐρώστους δ’ ἱκανῶς, τὸν μὲν τἀκτὸς μέρη
<span class="lb" data-page="3.255" data-line="15" id="l3.255.15"></span>τῶν ὀστῶν συνδοῦντα, τὸν δὲ τἀντὸς ἀπεργασαμένης τῆς
<span class="lb" data-page="3.255" data-line="16" id="l3.255.16"></span>φύσεως, ἐπιθέσεις δ’ ἐν τοῖς πρόσθεν μέρεσιν, ὥστε πανταχόθεν
<span class="lb" data-page="3.255" data-line="17" id="l3.255.17"></span>ἀκριβῶς ἐσφίγχθαι καὶ τὸ ἄρθρον. τεττάρων γὰρ
<span class="pb" data-page="3.256" id="p3.256"></span>
<span class="lb" data-page="3.256" data-line="1" id="l3.256.1"></span><span class="milestone ed2page" data-n="4.367" data-unit="ed2page" id="ed2page.4.367"></span>οὐσῶν χωρῶν ἀμφ’ αὐτὸ, τῆς πρόσω, τῆς ὀπίσω, τῆς
<span class="lb" data-page="3.256" data-line="2" id="l3.256.2"></span>ἐν δεξιᾷ, τῆς ἐν ἀριστερᾷ, καὶ μάλιστα μὲν τῆς ἔμπροσθεν
<span class="lb" data-page="3.256" data-line="3" id="l3.256.3"></span>οὐ σφαλερᾶς οὔσης μόνον, ἀλλὰ καὶ πονεῖν ὑπὲρ τὰς ἄλλας
<span class="lb" data-page="3.256" data-line="4" id="l3.256.4"></span>μελλούσης, δεύτερον δὲ τῆς ἔξωθεν, ὡς ἂν τῶν περιπιπτόντων
<span class="lb" data-page="3.256" data-line="5" id="l3.256.5"></span>τῷ κώλῳ καὶ θλᾷν καὶ τιτρώσκειν δυναμένων ταύτην
<span class="lb" data-page="3.256" data-line="6" id="l3.256.6"></span>μᾶλλον ἢ τὴν ἔνδον ἐνοχλούντων, πλεῖστον δὲ τῆς ὀπίσω
<span class="lb" data-page="3.256" data-line="7" id="l3.256.7"></span>πονήσειν ἢ πείσεσθαί τι μελλούσης, τῇ μὲν πρώτῃ ῥηθείσῃ
<span class="lb" data-page="3.256" data-line="8" id="l3.256.8"></span>τὴν μύλην ἐπέβαλε, τῇ δὲ δευτέρᾳ τὸ ἰσχυρὸν τῶν στρογγύλων
<span class="lb" data-page="3.256" data-line="9" id="l3.256.9"></span>συνδέσμων ἅμα τῷ πέρατι τοῦ πλατέος μυὸς, τῇ δὲ
<span class="lb" data-page="3.256" data-line="10" id="l3.256.10"></span>τρίτῃ τὸν ἕτερον σύνδεσμον, τῇ τετάρτῃ δ’ οὔτ’ ὀστοῦν οὔτε
<span class="lb" data-page="3.256" data-line="11" id="l3.256.11"></span>σύνδεσμον ἐξαίρετον οὐδένα περιέβαλε πλὴν τῶν πλατέων
<span class="lb" data-page="3.256" data-line="12" id="l3.256.12"></span>τε καὶ λεπτῶν ἐκείνων, οἷς ἅπαν ἄρθρον συνῆπται. καὶ
<span class="lb" data-page="3.256" data-line="13" id="l3.256.13"></span>μὴν εἰ μὴ πάντη προνοίας τε ἅμα καὶ τέχνης ἄκρας ἡ
<span class="lb" data-page="3.256" data-line="14" id="l3.256.14"></span>φύσις ἐπίδειξιν ἐποιεῖτο, τί τὸ κωλῦον ἦν αὐτὴν, ὀπίσω
<span class="lb" data-page="3.256" data-line="15" id="l3.256.15"></span>μὲν θεῖσαν τὴν μύλην, ἀφρούρητον δὲ τὸ πρόσω καταλιποῦσαν,
<span class="lb" data-page="3.256" data-line="16" id="l3.256.16"></span>ἅμα μὲν διαφθεῖραι τὴν καμπὴν τοῦ γόνατος,
<span class="lb" data-page="3.256" data-line="17" id="l3.256.17"></span>ἅμα δ’ ἕτοιμον ἐκπίπτειν ἀπεργάσασθαι τὸ κῶλον; τί δ’
<span class="lb" data-page="3.256" data-line="18" id="l3.256.18"></span>ἐκώλυε τῶν στρογγύλων συνδέσμων ἀπηλλάχθαι τὴν θέσιν;
<span class="pb" data-page="3.257" id="p3.257"></span>
<span class="lb" data-page="3.257" data-line="1" id="l3.257.1"></span>ἀλλὰ γὰρ, ὡς ἔφαμεν, οὐκ ἐπὶ γόνατος μόνον ἅπαντα τὰ
<span class="lb" data-page="3.257" data-line="2" id="l3.257.2"></span>τοιαῦτα ἐξετάζων τις, ἀλλὰ καθ’ ἕκαστον τῶν ἄρθρων, εἰς
<span class="lb" data-page="3.257" data-line="3" id="l3.257.3"></span>ἄκρον ἅπαντα σοφίας θ’ ἅμα καὶ προνοίας ἥκοντα θεωρήσει.
<span class="lb" data-page="3.257" data-line="4" id="l3.257.4"></span>περὶ μὲν δὴ τούτων οὐ χρὴ μηκύνειν ἔτι.
</p>
          </article>

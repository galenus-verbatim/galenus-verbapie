<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:3.2">
<span class="pb page1" data-page="3.175" id="p3.175"></span>
<span class="milestone ed1page page1" data-n="1.393" data-unit="ed1page" id="ed1page.1.393"></span>
<span class="milestone ed2page page1" data-n="4.341" data-unit="ed2page" id="ed2page.4.341"></span>
            <p>
<span class="lb" data-page="3.175" data-line="3" id="l3.175.3"></span>Ἵππῳ μέντοι καὶ βοῒ καὶ κυνὶ καὶ
<span class="lb" data-page="3.175" data-line="4" id="l3.175.4"></span>λέοντι καὶ τοῖς ἄλλοις τοῖς παραπλησίοις, ὡς ἂν μηδεμίαν
<span class="lb" data-page="3.175" data-line="5" id="l3.175.5"></span>μέλλουσι μεταχειρίζεσθαι τέχνην, ὥσπερ μάταιον ἦν χεῖρας
<span class="lb" data-page="3.175" data-line="6" id="l3.175.6"></span>ἔχειν, οὕτω καὶ δίποσιν εἶναι· τί γὰρ ἂν ἦν τὸ πλέον αὐτοῖς,
<span class="lb" data-page="3.175" data-line="7" id="l3.175.7"></span>ὀρθοῖς μὲν ἐπὶ δυοῖν ποδοῖν ἑστῶσι, χεῖρας δ’ οὐκ
<span class="lb" data-page="3.175" data-line="8" id="l3.175.8"></span>ἔχουσιν; ἐμοὶ μὲν οὐχ ὅπως ἂν οὐδὲν πλέον ἔχειν οὕτω κατασκευασθέντα
<span class="lb" data-page="3.175" data-line="9" id="l3.175.9"></span>δοκεῖ, ἀλλὰ καὶ τῶν νῦν ὑπαρχόντων αὐτοῖς
<span class="lb" data-page="3.175" data-line="10" id="l3.175.10"></span>στερήσεσθαι· πρώτης μὲν τῆς περὶ τὴν ἐδωδὴν ἑτοιμότητος,
<span class="lb" data-page="3.175" data-line="11" id="l3.175.11"></span>δευτέρας δὲ τῆς τῶν ἐμπροσθίων μελῶν ἀσφαλείας,
<span class="lb" data-page="3.175" data-line="12" id="l3.175.12"></span>καὶ τρίτης τάχους. ἐπεὶ γὰρ οὐκ εἶχε χεῖρας, ἐχρῆν δήπου
<span class="lb" data-page="3.175" data-line="13" id="l3.175.13"></span>τὰ μὲν τοῖς προσθίοις σκέλεσι προσφέρειν τὴν τροφὴν τῷ
<span class="lb" data-page="3.175" data-line="14" id="l3.175.14"></span>στόματι, τὰ δὲ κύπτοντα λαμβάνειν. ὅσα μὲν οὖν σαρκοφάγα,
<span class="lb" data-page="3.175" data-line="15" id="l3.175.15"></span>πολυσχιδεῖς τούτων οἱ πόδες· ὅσα δὲ ποηφάγα, τὰ
<span class="lb" data-page="3.175" data-line="16" id="l3.175.16"></span>μὲν ὁπλὰς ἔχει, τὰ δὲ χηλάς. τὰ μὲν οὖν σαρκοφάγα
<span class="lb" data-page="3.175" data-line="17" id="l3.175.17"></span>πάντη πάντως ἐστὶν ἄλκιμα, καὶ διὰ τοῦτο οὐ μόνον ἐσχίσθησαν
<span class="lb" data-page="3.175" data-line="18" id="l3.175.18"></span>αὐτῶν οἱ πόδες πολυειδῶς, ἀλλὰ καὶ στερεούς τε
<span class="pb" data-page="3.176" id="p3.176"></span>
<span class="lb" data-page="3.176" data-line="1" id="l3.176.1"></span>καὶ γαμψοὺς ὄνυχας ἔφυσαν· οὕτω γὰρ ἔμελλε καὶ δράσσειν
<span class="lb" data-page="3.176" data-line="2" id="l3.176.2"></span>θᾶττον, καὶ καθέξειν ῥᾷον. τῶν δὲ ποηφάγων οὐδὲν
<span class="lb" data-page="3.176" data-line="3" id="l3.176.3"></span>μὲν ἦν οὕτως ἄλκιμον, ὡς τὰ σαρκοφάγα. χρῆται οὖν οὐκ
<span class="lb" data-page="3.176" data-line="4" id="l3.176.4"></span>ὀλίγως πολλάκις θυμῷ καὶ ἵππος, καὶ ταῦρος, καὶ διὰ
<span class="lb" data-page="3.176" data-line="5" id="l3.176.5"></span>τοῦτο τῷ μὲν ὁπλαὶ, τῷ δὲ κέρατα γεγόνασιν. ὅσα δὲ
<span class="lb" data-page="3.176" data-line="6" id="l3.176.6"></span>παντελῶς δειλὰ, τούτοις οὔθ’ ὁπλή τίς ἐστιν, οὔτε κέρας
<span class="lb" data-page="3.176" data-line="7" id="l3.176.7"></span>ἀμυντήριον, ἀλλὰ χηλαὶ μόνον. ταῦτα μὲν οὖν ἐπικύπτοντα
<span class="lb" data-page="3.176" data-line="8" id="l3.176.8"></span>νέμονται. τὰ δὲ σαρκοφάγα τοῖς προσθίοις ποσὶν <span class="milestone ed2page" data-n="4.342" data-unit="ed2page" id="ed2page.4.342"></span>ἀντὶ
<span class="lb" data-page="3.176" data-line="9" id="l3.176.9"></span>χειρὸς χρῆται πρός τε τὸ κατασχεῖν τι ζῶον θηράσαντα
<span class="lb" data-page="3.176" data-line="10" id="l3.176.10"></span>καὶ τῷ στόματι προσενεγκεῖν τὴν τροφήν. εἰ δ’, ὥσπερ ἐστὶ
<span class="lb" data-page="3.176" data-line="11" id="l3.176.11"></span>παντὶ τῷ σώματι σύντονα καὶ σφοδρὰ, καὶ οἱ πόδες αὐτῶν
<span class="lb" data-page="3.176" data-line="12" id="l3.176.12"></span>στερεαῖς ὁπλαῖς ἐκρατύνθησαν, ἦν μὲν ἂν οὕτω γε πολλῷ
<span class="lb" data-page="3.176" data-line="13" id="l3.176.13"></span>μᾶλλον ὠκύτερα σφῶν αὐτῶν, ἢ νῦν ἐστι, τὰς δ’ εἰρημένας
<span class="lb" data-page="3.176" data-line="14" id="l3.176.14"></span>χρείας τῶν σκελῶν, ἀναγκαιοτέρας οὔσας, οὐκ ἂν ἔσχεν.
<span class="lb" data-page="3.176" data-line="15" id="l3.176.15"></span>ὅσα δὲ τῶν ζώων ἄναιμα, ταῦτα δηλονότι ψυχρότερα ταῖς
<span class="lb" data-page="3.176" data-line="16" id="l3.176.16"></span>κράσεσιν ὑπάρχει, καὶ διὰ τοῦτο ἀσθενέστερά τε πάντη καὶ
<span class="lb" data-page="3.176" data-line="17" id="l3.176.17"></span>πρὸς τὰς κινήσεις ἀργότερα μικροῖς καὶ πολλοῖς κέχρηται
<span class="pb" data-page="3.177" id="p3.177"></span>
<span class="lb" data-page="3.177" data-line="1" id="l3.177.1"></span>τοῖς σκέλεσι· μικροῖς μὲν, ὅτι μεγάλα βαστάζειν τε καὶ μεταφέρειν
<span class="lb" data-page="3.177" data-line="2" id="l3.177.2"></span>ἀδυνατεῖ, πολλοῖς δὲ, διότι μικροῖς. ἐπεὶ γὰρ ἢ
<span class="lb" data-page="3.177" data-line="3" id="l3.177.3"></span>ἐκ τοῦ πλήθους ἢ ἐκ τοῦ μεγέθους τῶν σκελῶν τὸ τάχος
<span class="lb" data-page="3.177" data-line="4" id="l3.177.4"></span>τῆς βαδίσεως περιγίγνεται, οἷς ἀδύνατον ἦν μεγάλα τὰ
<span class="lb" data-page="3.177" data-line="5" id="l3.177.5"></span>κῶλα φῦσαι, τούτοις ὑπόλοιπος ἡ ἐκ τοῦ πλήθους ὠφέλεια.
<span class="lb" data-page="3.177" data-line="6" id="l3.177.6"></span>τινὰ δὲ καὶ διὰ τοῦτο προμηκέστερα τοῖς ὅλοις σώμασιν
<span class="lb" data-page="3.177" data-line="7" id="l3.177.7"></span>ἐγίνετο, καθάπερ ἴουλος καὶ σκολόπενδρα, χώραν τῷ πλήθει
<span class="lb" data-page="3.177" data-line="8" id="l3.177.8"></span>τῆς τῶν σκελῶν ἐκφύσεως προμηθουμένης τῆς φύσεως.
<span class="lb" data-page="3.177" data-line="9" id="l3.177.9"></span>ὅσοις δ’ αὐτῶν ἐδυνήθη, κᾂν εἰ μὴ μεγάλα, μακρὰ γοῦν
<span class="lb" data-page="3.177" data-line="10" id="l3.177.10"></span>καὶ λεπτὰ φῦσαι τὰ κῶλα, καθάπερ ἀκρῖσί τε καὶ πάρνοψι,
<span class="lb" data-page="3.177" data-line="11" id="l3.177.11"></span>τούτοις οὐδὲν ἔδει πάμπολυ πλῆθος ἐργάζεσθαι σκελῶν.
<span class="lb" data-page="3.177" data-line="12" id="l3.177.12"></span>ἀλλὰ περὶ μὲν τῶν ἀναίμων ζώων τῆς διαφορᾶς ἐπὶ πλεῖστον
<span class="lb" data-page="3.177" data-line="13" id="l3.177.13"></span>Ἀριστοτέλει καλῶς εἴρηται. τῶν δ’ ἐναίμων τῶν πεζῶν,
<span class="lb" data-page="3.177" data-line="14" id="l3.177.14"></span>ἃ δὴ καὶ μάλιστ’ ἀνθρώποις ἔοικε, τέτταρες ἑκάστῳ
<span class="lb" data-page="3.177" data-line="15" id="l3.177.15"></span>πόδες ἐγένοντο, τάχους μὲν ἕνεκα καὶ ἀσφαλείας ἅπασι,
<span class="lb" data-page="3.177" data-line="16" id="l3.177.16"></span>τοῖς δὲ ἀλκίμοις ἐξ ἐπιμέτρου τὰ χειρῶν ἐνίοτε συνεργαζόμενοι.
<span class="lb" data-page="3.177" data-line="17" id="l3.177.17"></span>περὶ μὲν οὖν τῆς εἰς τάχος αὐτῶν ὠφελείας καὶ ﻿
<span class="pb" data-page="3.178" id="p3.178"></span>
<span class="lb" data-page="3.178" data-line="1" id="l3.178.1"></span>τῆς εἰς θήραν τε ἅμα καὶ ἐδωδὴν τοῖς ἀλκίμοις αὐτάρκως
<span class="lb" data-page="3.178" data-line="2" id="l3.178.2"></span>εἴρηται. ὅτι δὲ καὶ ἀσφαλέστερον ἦν αὐτοῖς ἐπὶ τεττάρων
<span class="lb" data-page="3.178" data-line="3" id="l3.178.3"></span>βαδίζειν σκελῶν, ἢ ὀρθοῖς ἐπὶ δυοῖν ἑστάναι, γνοίης ἂν, εἰ
<span class="lb" data-page="3.178" data-line="4" id="l3.178.4"></span>λογίσαιο, πόσῳ τινὶ τὰ κατὰ τὴν γαστέρα τε καὶ τὰ στέρνα
<span class="lb" data-page="3.178" data-line="5" id="l3.178.5"></span>μόρια τῶν κατὰ τὴν ῥάχιν εἰσὶν εὐπαθέστερα, καὶ ὡς,
<span class="lb" data-page="3.178" data-line="6" id="l3.178.6"></span>οὕτω μὲν βαδιζόντων, ὡς νῦν βαδίζει, τὰ μὲν εὐπαθῆ κατακέκρυπται
<span class="lb" data-page="3.178" data-line="7" id="l3.178.7"></span>καὶ φρουρεῖται πρὸς τῶν ὑπερκειμένων, ἔκκειται
<span class="lb" data-page="3.178" data-line="8" id="l3.178.8"></span>δὲ καὶ προβέβληται τὰ δυσπαθῆ, ὀρθῶς δ’ ἀναστάντων,
<span class="lb" data-page="3.178" data-line="9" id="l3.178.9"></span>ἀκάλυπτα καὶ ἀστέγαστα καὶ γυμνὰ καὶ ἀφύλακτα
<span class="lb" data-page="3.178" data-line="10" id="l3.178.10"></span>πανταχόθεν ἐγίνετο τὰ κατὰ τὴν γαστέρα μόρια καὶ
<span class="lb" data-page="3.178" data-line="11" id="l3.178.11"></span>τελέως εὐπαθῆ· οὐ γὰρ δὴ χερσί τε καὶ λόγῳ χρώμενα, καθάπερ
<span class="lb" data-page="3.178" data-line="12" id="l3.178.12"></span>ἄνθρωπος, ἔμελλέ τι προβάλλεσθαι τῆς γαστρὸς ἢ
<span class="lb" data-page="3.178" data-line="13" id="l3.178.13"></span>τῶν στέρνων, ἐπίκτητόν τι πρόβλημα, τῆς φυσικῆς τῶν
<span class="lb" data-page="3.178" data-line="14" id="l3.178.14"></span>ταύτῃ μελῶν ἀσθενείας ἐπανόρθωμα. διὰ ταῦτα μὲν δὴ
<span class="lb" data-page="3.178" data-line="15" id="l3.178.15"></span>τοῖς ἄλλοις ἅπασι ζώοις τοῖς ἐναίμοις τετράποσιν εἶναι
<span class="lb" data-page="3.178" data-line="16" id="l3.178.16"></span>βέλτιον ἦν, ὥσπερ τοῖς ἀναίμοις πολύποσι· διὰ δ’ αὖ τἀναντία
<span class="lb" data-page="3.178" data-line="17" id="l3.178.17"></span>τούτων τοῖς ἀνθρώποις δίποσιν, ὡς ἂν μήτε τῆς
<span class="pb" data-page="3.179" id="p3.179"></span>
<span class="lb" data-page="3.179" data-line="1" id="l3.179.1"></span>ὠφελείας, ἧς τἄλλα ζῶα, πρὸς τοῦ πλήθους τῶν σκελῶν
<span class="lb" data-page="3.179" data-line="2" id="l3.179.2"></span>ἀπολαύειν δεομένοις, εἰς πολλά τε βλαβησομένοις, εἰ μὴ
<span class="lb" data-page="3.179" data-line="3" id="l3.179.3"></span>δίποδες εἶεν. ἀλλὰ δίποδες μὲν καὶ ὄρνιθες· ὀρθῶς δὲ
<span class="lb" data-page="3.179" data-line="4" id="l3.179.4"></span>μόνος ζώων ἁπάντων ὁ ἄνθρωπος, μόνω γὰρ αὐτῷ κατ’
<span class="lb" data-page="3.179" data-line="5" id="l3.179.5"></span>εὐθὺ τῶν σκελῶν ἡ ῥάχις ἐστὶν, εἰ δ’ αὕτη, δηλονότι καὶ
<span class="lb" data-page="3.179" data-line="6" id="l3.179.6"></span>τὸ ἄλλο πᾶν σῶμα τὸ πρὸς τὴν ζωὴν ἀναγκαῖον. οἷον γὰρ
<span class="lb" data-page="3.179" data-line="7" id="l3.179.7"></span>τρόπις ἡ ῥάχις τούτου τοῦ σώματος ὑπάρχει, καὶ πρὸς
<span class="lb" data-page="3.179" data-line="8" id="l3.179.8"></span>αὐτὴν τὰ σκέλη τοῖς μὲν ὄρνισιν, ὥσπερ τοῖς τετράποσι,
<span class="lb" data-page="3.179" data-line="9" id="l3.179.9"></span>γωνίαν ὀρθὴν ἐργάζεται, μόνοις δὲ τοῖς ἀνθρώποις ἐπὶ
<span class="lb" data-page="3.179" data-line="10" id="l3.179.10"></span>μιᾶς εὐθείας ἐκτέταται. τοιοῦτον οὖν σχῆμα τὰ σκέλη πρὸς
<span class="lb" data-page="3.179" data-line="11" id="l3.179.11"></span>τὴν ῥάχιν ἔχει τοῖς τετράποσί τε καὶ πτηνοῖς ζώοις βαδίζουσιν,
<span class="lb" data-page="3.179" data-line="12" id="l3.179.12"></span>οἷον τοῖς ἀνθρώποις καθημένοις· καὶ διὰ τοῦτο
<span class="lb" data-page="3.179" data-line="13" id="l3.179.13"></span>ὀλίγῳ πρόσθεν ἐῤῥέθη, μηδὲν αὐτῶν ὀρθὸν ἵστασθαι
<span class="lb" data-page="3.179" data-line="14" id="l3.179.14"></span>μηδέποτε.
</p>
          </article>

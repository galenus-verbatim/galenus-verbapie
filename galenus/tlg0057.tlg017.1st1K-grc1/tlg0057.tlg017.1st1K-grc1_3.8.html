<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:3.8">
<span class="pb page1" data-page="3.200" id="p3.200"></span>
<span class="milestone ed1page page1" data-n="1.397" data-unit="ed1page" id="ed1page.1.397"></span>
<span class="milestone ed2page page1" data-n="4.349" data-unit="ed2page" id="ed2page.4.349"></span>
            <p>
<span class="lb" data-page="3.200" data-line="4" id="l3.200.4"></span>Ἡ μὲν γὰρ πτέρνα μεγίστη τε κατὰ λόγον
<span class="lb" data-page="3.200" data-line="5" id="l3.200.5"></span>ἐγένετο καὶ λεία μὲν κάτωθεν, ὄπισθεν δὲ κᾀκ τῶν ἄνω
<span class="lb" data-page="3.200" data-line="6" id="l3.200.6"></span>περιφερὴς, καὶ προμήκης ἐπὶ τἀκτὸς τοῦ ποδός· μεγίστη
<span class="lb" data-page="3.200" data-line="7" id="l3.200.7"></span>μὲν, ὅτι κατὰ κάθετον ὑπόκειται τῷ κώλῳ παντὶ, λεία δ’
<span class="lb" data-page="3.200" data-line="8" id="l3.200.8"></span>ἐκ τῶν κάτωθεν ἕδρας ἀσφαλοῦς ἕνεκεν, περιφερὴς δὲ
<span class="lb" data-page="3.200" data-line="9" id="l3.200.9"></span>κατὰ τἄλλα δυσπαθείας χάριν, ἐπὶ δὲ τἀκτὸς μέρη κατὰ
<span class="lb" data-page="3.200" data-line="10" id="l3.200.10"></span>τὸν μικρὸν δάκτυλον προμήκης τε καὶ κατ’ ὀλίγον λεπτυνομένη
<span class="lb" data-page="3.200" data-line="11" id="l3.200.11"></span>διὰ τὴν ἐντὸς τοῦ ποδὸς κοιλότητα. κατὰ δὲ τὸν
<span class="lb" data-page="3.200" data-line="12" id="l3.200.12"></span>αὐτὸν λογισμὸν καὶ ὁ ἀστράγαλος οὐκ ἀπολεπτύνεται, μένων
<span class="lb" data-page="3.200" data-line="13" id="l3.200.13"></span>δὲ μετέωρος ὑψηλὸς ὑψηλῷ συντάττεται τῷ σκαφοειδεῖ,
<span class="lb" data-page="3.200" data-line="14" id="l3.200.14"></span>ψαλίδι παραπλήσιον ἐνταῦθα ἀπεργαζόμενος σχῆμα.
<span class="lb" data-page="3.200" data-line="15" id="l3.200.15"></span>τούτοις δ’ ἐφεξῆς κεῖται τὰ τοῦ ταρσοῦ, τρία μὲν τὰ τῷ
<span class="lb" data-page="3.200" data-line="16" id="l3.200.16"></span>σκαφοειδεῖ συνταττόμενα, τέταρτον δὲ τῷ τῆς πτέρνης·
<span class="lb" data-page="3.200" data-line="17" id="l3.200.17"></span>τοῦτο μὲν, ὡς εἴρηται, κατὰ τῆς γῆς τιθέμενον ἑδραῖον ἐκ
<span class="lb" data-page="3.200" data-line="18" id="l3.200.18"></span>τῶν ἔξω μερῶν τοῦ ποδός· τὰ δ’ ἄλλα κατὰ βραχὺ
<span class="pb" data-page="3.201" id="p3.201"></span>
<span class="lb" data-page="3.201" data-line="1" id="l3.201.1"></span>προσυψούμενα, καὶ πάντων αὐτῶν ὑψηλότατον τοῦτο, ἵν’
<span class="lb" data-page="3.201" data-line="2" id="l3.201.2"></span>ἅμα μὲν ἔχοι, δι’ ὧν ἰσχυρίζοιτο τὸ μέλος, ὃ δὴ καλεῖται
<span class="lb" data-page="3.201" data-line="3" id="l3.201.3"></span>ταρσὸς, ἅμα δ’ ὑψηλοτέρα γίγνοιτο τὰ ἐντὸς τοῦ ποδός.
<span class="lb" data-page="3.201" data-line="4" id="l3.201.4"></span>ἑξῆς δὲ τούτων ἐστὶ τὰ τοῦ πεδίου ψαύοντα τῆς γῆς μετὰ
<span class="lb" data-page="3.201" data-line="5" id="l3.201.5"></span>τὸν ἀστράγαλόν τε καὶ τὸ σκαφοειδὲς, καὶ τὰ τούτῳ συνεχῆ
<span class="lb" data-page="3.201" data-line="6" id="l3.201.6"></span>τρία τὰ τοῦ ταρσοῦ· διὸ καὶ τοῦτο πρὸς τῶν ἀνατομικῶν
<span class="lb" data-page="3.201" data-line="7" id="l3.201.7"></span>ἐπετέθη τοὔνομα τῷδε τῷ μέρει τοῦ ποδός· εἶθ’ οἱ δάκτυλοι.
<span class="lb" data-page="3.201" data-line="8" id="l3.201.8"></span>καὶ τούτων ἐντός ἐστιν ὁ μέγιστος, οὐκέτι ἐκ τριῶν,
<span class="lb" data-page="3.201" data-line="9" id="l3.201.9"></span>ὥσπερ οἱ λοιποὶ, φαλάγγων συγκείμενος, ἀλλὰ ἐκ δυοῖν.
<span class="lb" data-page="3.201" data-line="10" id="l3.201.10"></span>ἐπειδὴ γὰρ ὑψηλόν τε καὶ κοῖλον, οἷον ψαλὶς, ἔμελλεν
<span class="lb" data-page="3.201" data-line="11" id="l3.201.11"></span>ἔσεσθαι τὸ ἐντὸς τοῦ ποδὸς, εὔλογον ἦν ἕδρας ἀσφαλεῖς
<span class="lb" data-page="3.201" data-line="12" id="l3.201.12"></span>ἑκατέρωθεν αὐτῷ περικεῖσθαι μεγίστων ὀστῶν. ὄπισθεν
<span class="lb" data-page="3.201" data-line="13" id="l3.201.13"></span>μὲν οὖν ἤδη τὸ τῆς πτέρνης ἦν· ἔμπροσθεν δὲ εἰ μὴ πολὺ
<span class="lb" data-page="3.201" data-line="14" id="l3.201.14"></span>μείζων ἅμα τῶν ἄλλων δακτύλων ὁ μέγας ἐγένετο κᾀκ
<span class="lb" data-page="3.201" data-line="15" id="l3.201.15"></span>δυοῖν συνετέθη φαλάγγων, οὐκ ἂν ἦν οὐδεμία τοῖς μετεώροις
<span class="lb" data-page="3.201" data-line="16" id="l3.201.16"></span>ὀστοῖς ἀσφάλεια. διὸ πρῶτον μὲν οὐ μόνον τοσοῦτον
<span class="lb" data-page="3.201" data-line="17" id="l3.201.17"></span>μείζων τῶν ἄλλων ὁ μέγας <span class="milestone ed2page" data-n="4.350" data-unit="ed2page" id="ed2page.4.350"></span>ἐν τῷ ποδὶ δάκτυλος,
<span class="lb" data-page="3.201" data-line="18" id="l3.201.18"></span>ὅσον περ καὶ ὁ ἐν τῇ χειρὶ, γέγονεν, ἀλλὰ καὶ πολὺ πλέον·
<span class="pb" data-page="3.202" id="p3.202"></span>
<span class="lb" data-page="3.202" data-line="1" id="l3.202.1"></span>δεύτερον δὲ οὐκ ἐκ τριῶν ὀστῶν, ὡς ἐκεῖνος καὶ οἱ ἄλλοι
<span class="lb" data-page="3.202" data-line="2" id="l3.202.2"></span>πάντες, ἀλλ’ ἐκ δυοῖν. ἅτε γὰρ, οἶμαι, καὶ μεγάλων
<span class="lb" data-page="3.202" data-line="3" id="l3.202.3"></span>ἡ φύσις δεομένη τῶν ταύτῃ τεθησομένων ὀστῶν, ἐφυλάξατο
<span class="lb" data-page="3.202" data-line="4" id="l3.202.4"></span>κατακερματίζειν εἰς πολλὰ καὶ μικρά. καὶ μὲν δὴ καὶ αὐτῷ
<span class="lb" data-page="3.202" data-line="5" id="l3.202.5"></span>τῷ τοῦ πεδίου μέρει προτεταγμένῳ τοῦ μεγάλου δακτύλου
<span class="lb" data-page="3.202" data-line="6" id="l3.202.6"></span>δύο φαίνεται προσυποκεῖσθαι κάτωθεν οἷον ἕρματά τινα
<span class="lb" data-page="3.202" data-line="7" id="l3.202.7"></span>καὶ στηρίγματα χάριν τοῦ τὸ πρῶτον ὀστοῦν τοῦ μεγάλου
<span class="lb" data-page="3.202" data-line="8" id="l3.202.8"></span>δακτύλου συνάπτεσθαι τῷ προειρημένῳ μέρει τοῦ πεδίου,
<span class="lb" data-page="3.202" data-line="9" id="l3.202.9"></span>τελέως ἤδη κατὰ τῆς γῆς ἐστηριγμένῳ, πανταχόθεν, οἶμαι,
<span class="lb" data-page="3.202" data-line="10" id="l3.202.10"></span>τῷδε τῷ μέρει τοῦ ποδὸς ἐκποριζούσης τῆς φύσεως τὴν
<span class="lb" data-page="3.202" data-line="11" id="l3.202.11"></span>ἀσφάλειαν, ὡς ἂν ἱκανῶς πονήσειν μέλλοντι διὰ τὴν προτεταγμένην
<span class="lb" data-page="3.202" data-line="12" id="l3.202.12"></span>αὐτοῦ κοιλότητά τε καὶ οἷον ψαλίδα τῶν ὀστῶν.
<span class="lb" data-page="3.202" data-line="13" id="l3.202.13"></span>εἴ ποτ’ οὖν τὸ πεδίον ἀνάλογον ἔχει μετακαρπίῳ, ἢ καὶ εἰ
<span class="lb" data-page="3.202" data-line="14" id="l3.202.14"></span>παραλλάττει κατά τι, καιρὸς ἂν εἴη λέγειν. ἐμοὶ μὲν δοκεῖ
<span class="lb" data-page="3.202" data-line="15" id="l3.202.15"></span>μὴ πάντη ὁμοίως ἔχειν. ἑκάστου γὰρ τῶν δακτύλων
<span class="lb" data-page="3.202" data-line="16" id="l3.202.16"></span>τῆς πρώτης φάλαγγος ἐν ἑκατέρῳ τῶν μερῶν ὀστοῦν φαίνεται
<span class="lb" data-page="3.202" data-line="17" id="l3.202.17"></span>προτεταγμένον. ἀλλ’ ἐν ποδὶ μὲν, ὡς ἂν ἐφ’ ἑνὸς
<span class="lb" data-page="3.202" data-line="18" id="l3.202.18"></span>στοίχου πάντων κειμένων, ὅσος ὁ ἐκείνων ἀριθμὸς, τοσοῦτος ﻿
<span class="pb" data-page="3.203" id="p3.203"></span>
<span class="lb" data-page="3.203" data-line="1" id="l3.203.1"></span>εὐλόγως καὶ ὁ τῶν ὀστῶν ἐστι τοῦ πεδίου· ἐν χειρὶ δὲ
<span class="lb" data-page="3.203" data-line="2" id="l3.203.2"></span>τοῦ μεγάλου δακτύλου θέσιν ἐξαίρετον λαβόντος, καὶ χωρισθέντος
<span class="lb" data-page="3.203" data-line="3" id="l3.203.3"></span>μέν τῶν ἄλλων ἐπὶ πλέον, ἐγγὺς δὲ τῆς κατὰ τὸν
<span class="lb" data-page="3.203" data-line="4" id="l3.203.4"></span>καρπὸν διαρθρώσεως ἀπαχθέντος, εὐλόγως ἐκ τεττάρων
<span class="lb" data-page="3.203" data-line="5" id="l3.203.5"></span>ὀστῶν τὸ μετακάρπιον ἐγένετο. Εὔδημος μὴν καὶ τὸ πεδίον
<span class="lb" data-page="3.203" data-line="6" id="l3.203.6"></span>καὶ τὸ μετακάρπιον ὡσαύτως ἑκάτερον ἐξ ὀστῶν πέντε
<span class="lb" data-page="3.203" data-line="7" id="l3.203.7"></span>συγκεῖσθαι λέγων, ὡσαύτως δὲ καὶ τὸν μέγαν δάκτυλον ἐν
<span class="lb" data-page="3.203" data-line="8" id="l3.203.8"></span>ποδί τε καὶ χειρὶ δύο φάλαγγας ἔχειν, ἐκ τοῦ φυλάττειν
<span class="lb" data-page="3.203" data-line="9" id="l3.203.9"></span>οἴεσθαι χρῆναι τὴν ἀναλογίαν αὐτῶν ἀκριβῆ, τῆς ἀληθείας
<span class="lb" data-page="3.203" data-line="10" id="l3.203.10"></span>ὑπερορᾷ. ἐκ τριῶν γὰρ ὁ ἐν τῇ χειρὶ δάκτυλος ὁ μέγας
<span class="lb" data-page="3.203" data-line="11" id="l3.203.11"></span>ὀστῶν συνέστηκε σαφῶς, ὡς αἵ τε διαρθρώσεις καὶ αἱ κινήσεις
<span class="lb" data-page="3.203" data-line="12" id="l3.203.12"></span>δηλοῦσιν. ἀλλὰ καὶ τούτων οὕτως ἐχόντων, ἡ ἀναλογία
<span class="lb" data-page="3.203" data-line="13" id="l3.203.13"></span>τῶν μορίων σαφὴς, οὐδὲν δεομένων ὁμοίως Εὐδήμῳ
<span class="lb" data-page="3.203" data-line="14" id="l3.203.14"></span>ψεύδεσθαι. οὐ μὴν οὐδ’ ἡ τοῦ καρποῦ πρὸς τὸν ταρσὸν
<span class="lb" data-page="3.203" data-line="15" id="l3.203.15"></span>ἀναλογία τῆς κατασκευῆς ἀσαφής. ἐκ τεττάρων μὲν γὰρ
<span class="lb" data-page="3.203" data-line="16" id="l3.203.16"></span>ὀστῶν ὁ ταρσὸς, ἐκ διπλασίων δ’ ὁ καρπὸς, ὡς ἂν ἐκ
<span class="lb" data-page="3.203" data-line="17" id="l3.203.17"></span>δύο στοίχων συγκείμενος, ἐγένετο. τὸ μὲν γὰρ ἐκ πλειόνων
<span class="lb" data-page="3.203" data-line="18" id="l3.203.18"></span>τε καὶ μικροτέρων συγκεῖσθαι μορίων ἀντιληπτικῶν ὀργάνων
<span class="pb" data-page="3.204" id="p3.204"></span>
<span class="lb" data-page="3.204" data-line="1" id="l3.204.1"></span>ἴδιον ἦν· τὸ δ’ ἐκ μειζόνων μὲν, ἐλαττόνων δὲ, βαδιστικῶν.
<span class="lb" data-page="3.204" data-line="2" id="l3.204.2"></span>τὰ μὲν οὖν πρόσθεν τοῦ ποδὸς, ἀκριβῶς ἐοικότα τοῖς ἀντιληπτικοῖς,
<span class="lb" data-page="3.204" data-line="3" id="l3.204.3"></span>ἐξ ἴσων τὸν ἀριθμὸν ἐκείνοις ὀστῶν ἐγένετο·
<span class="lb" data-page="3.204" data-line="4" id="l3.204.4"></span>τοῦ γὰρ ἑνὸς, ὅπερ ἀφῄρηται τοῦ μεγάλου δακτύλου, τῷ
<span class="lb" data-page="3.204" data-line="5" id="l3.204.5"></span>πεδίῳ προστεθέντος ὁ αὐτὸς ἀριθμὸς ἐφυλάχθη· τὰ δ’
<span class="lb" data-page="3.204" data-line="6" id="l3.204.6"></span>ὄπισθεν, ἀκριβῶς ὄντα βάσεως ὄργανα μόνης, οὐδὲν ἀνάλογον
<span class="lb" data-page="3.204" data-line="7" id="l3.204.7"></span>ἔχει ἐν χειρὶ μόριον. λοιπὸν οὖν τὸ μέσον ἀμφοῖν
<span class="lb" data-page="3.204" data-line="8" id="l3.204.8"></span>οὔτ’ ἀκριβῶς ἐστιν ὅμοιον, οὔτ’ ἤδη παντελῶς ἀνόμοιον,
<span class="lb" data-page="3.204" data-line="9" id="l3.204.9"></span>ἀλλ’, ὡς μόνως ἔπρεπε τῷ μέλλοντι μεταξὺ τῶν ἐναντίων
<span class="lb" data-page="3.204" data-line="10" id="l3.204.10"></span>τετάξεσθαι τὴν ἑκατέρου μετρίως μιμήσασθαι φύσιν, οὕτως
<span class="lb" data-page="3.204" data-line="11" id="l3.204.11"></span>ὁ ταρσὸς ἐδημιουργήθη. τὸ μὲν οὖν ἐκ τῶν ἔξω μερῶν
<span class="lb" data-page="3.204" data-line="12" id="l3.204.12"></span>αὐτοῦ τεταγμένον ὀστοῦν, ὃ δὴ καὶ κυβοειδὲς ὀνομάζεται,
<span class="lb" data-page="3.204" data-line="13" id="l3.204.13"></span>διαρθροῦται τῇ τῆς πτέρνης κοιλότητι κατὰ τὸ πέρας ἐπικειμένῃ·
<span class="lb" data-page="3.204" data-line="14" id="l3.204.14"></span>τά λοιπὰ δὲ τρία τρισὶν ἐπιβαίνει κύβοις τοῦ
<span class="lb" data-page="3.204" data-line="15" id="l3.204.15"></span>σκαφοειδοῦς ὀστοῦ. τοῦτο δ’ αὖ πάλιν αὐτὸ περιβέβηκε
<span class="lb" data-page="3.204" data-line="16" id="l3.204.16"></span>τὴν κεφαλὴν τοῦ ἀστραγάλου. ἐκεῖνος δ’ αὖ πάλιν ἔγκειται
<span class="lb" data-page="3.204" data-line="17" id="l3.204.17"></span>μὲν ταῖς τῆς κνήμης τε καὶ περόνης ἐπιφύσεσιν ἄνωθέν τε
<span class="lb" data-page="3.204" data-line="18" id="l3.204.18"></span>κᾀκ τῶν πλαγίων καὶ προσέτι τῶν ὀπισθίων, ὑπ’ αὐτῶν
<span class="pb" data-page="3.205" id="p3.205"></span>
<span class="lb" data-page="3.205" data-line="1" id="l3.205.1"></span>περιλαμβανόμενος, ἐπίκειται δὲ τῇ πτέρνῃ δύο τινὰς ἐξοχὰς
<span class="lb" data-page="3.205" data-line="2" id="l3.205.2"></span>ἐνταῦθα κατὰ δυοῖν ἐκείνης κοιλοτήτων ἐνηδρακώς. καὶ
<span class="lb" data-page="3.205" data-line="3" id="l3.205.3"></span>ἔστι τὸ μὲν ἐκτείνειν καὶ κάμπτειν τὸν πόδα τῆς ἄνω
<span class="lb" data-page="3.205" data-line="4" id="l3.205.4"></span>τοῦ ἀστραγάλου διαρθρώσεως ἔργον, ἣ γὰρ τὰς τῆς κνήμης
<span class="lb" data-page="3.205" data-line="5" id="l3.205.5"></span>τε καὶ περόνης ἐπιφύσεις ἐλέχθη ποιεῖσθαι, τὸ δ’ εἰς τὰ
<span class="lb" data-page="3.205" data-line="6" id="l3.205.6"></span>πλάγια περιφέρειν τῆς πρὸς τῷ σκαφοειδεῖ. <span class="milestone ed2page" data-n="4.351" data-unit="ed2page" id="ed2page.4.351"></span>αἱ γὰρ
<span class="lb" data-page="3.205" data-line="7" id="l3.205.7"></span>δὴ ἄλλαι τῶν ὀστῶν συντάξεις τῶν ἐν τοῖς ποσὶν ὁμοίως
<span class="lb" data-page="3.205" data-line="8" id="l3.205.8"></span>ταῖς πολλαῖς καὶ μικραῖς ταῖς ἐν χερσὶ βραχὺ μέν τι ταῖς
<span class="lb" data-page="3.205" data-line="9" id="l3.205.9"></span>εἰρημέναις ἐπιβοηθοῦσι, αἰσθηταὶ δ’ αὗται καθ’ αὑτὰς οὐκ
<span class="lb" data-page="3.205" data-line="10" id="l3.205.10"></span>εἰσίν. ἔοικε μὲν ἐκ τούτων ὁ μὲν ἀστράγαλος τὸ κυριώτατον
<span class="lb" data-page="3.205" data-line="11" id="l3.205.11"></span>εἶναι τῶν εἰς τὰς κινήσεις τοῦ ποδὸς διαφερόντων ὀστῶν,
<span class="lb" data-page="3.205" data-line="12" id="l3.205.12"></span>ἡ δὲ πτέρνα τῶν εἰς τὴν ἕδραν. ταῦτ’ ἄρα τῷ μὲν πανταχόθεν
<span class="lb" data-page="3.205" data-line="13" id="l3.205.13"></span>εἰς περιφερείας τινὰς τελευτᾷν ἔπρεπε, τῇ δὲ λείᾳ
<span class="lb" data-page="3.205" data-line="14" id="l3.205.14"></span>μὲν εἶναι κάτωθεν, ἀκινήτῳ δ’ ὡς ἔνι μάλιστα καὶ βεβαίως
<span class="lb" data-page="3.205" data-line="15" id="l3.205.15"></span>ἑδραίᾳ πρὸς τὰ παρακείμενα τῶν ὀστῶν. καὶ μὲν
<span class="lb" data-page="3.205" data-line="16" id="l3.205.16"></span>δὴ καὶ μεγέθει πάμπολυ πλεονεκτεῖν ἐχρῆν αὐτὴν οὐ τῶν
<span class="lb" data-page="3.205" data-line="17" id="l3.205.17"></span>ἄλλων μόνον, ἀλλὰ καὶ αὐτοῦ τοῦ ἀστραγάλου. καίτοι καὶ
<span class="pb" data-page="3.206" id="p3.206"></span>
<span class="lb" data-page="3.206" data-line="1" id="l3.206.1"></span>οὗτος μέγας, ὡς ἂν μεγίστοις μὲν ὀστοῖς τοῖς ἄνω διαρθρούμενος,
<span class="lb" data-page="3.206" data-line="2" id="l3.206.2"></span>οὐ μικρὰν δὲ οὐδὲ εἰς τὰ πρόσω ποιούμενος
<span class="lb" data-page="3.206" data-line="3" id="l3.206.3"></span>ἀπόφυσιν, ἵνα συντάττεται τῷ σκαφοειδεῖ· ἀλλ’ ὅμως καὶ
<span class="lb" data-page="3.206" data-line="4" id="l3.206.4"></span>οὕτω πάμπολυ μεῖζόν ἐστι τὸ τῆς πτέρνης ὀστοῦν, ὀπίσω
<span class="lb" data-page="3.206" data-line="5" id="l3.206.5"></span>τε γὰρ ὑπερεκπέπτωκεν οὐ τὸν ἀστράγαλον μόνον, ἀλλὰ
<span class="lb" data-page="3.206" data-line="6" id="l3.206.6"></span>καὶ τὴν κνήμην αὐτὴν, εἴς τε τὸ πρόσω μέχρι πλείστου παρήκει,
<span class="lb" data-page="3.206" data-line="7" id="l3.206.7"></span>καὶ τῷ μήκει τὸ πλάτος ἀνάλογον ἔχει, καὶ τούτοις
<span class="lb" data-page="3.206" data-line="8" id="l3.206.8"></span>ἀμφοτέροις τὸ βάθος ἀνάλογον. <span class="milestone ed1page" data-n="1.398" data-unit="ed1page" id="ed1page.1.398"></span>ὑπόκειται γάρ τῇ
<span class="lb" data-page="3.206" data-line="9" id="l3.206.9"></span>τῆς κνήμης εὐθύτητι, καὶ σχεδὸν ἅπασαν αὐτὴν μόνον βαστάζει,
<span class="lb" data-page="3.206" data-line="10" id="l3.206.10"></span>καὶ διὰ ταύτης τὸν μηρὸν, καὶ διὰ τούτου τὸ ὑπερκείμενον
<span class="lb" data-page="3.206" data-line="11" id="l3.206.11"></span>σῶμα, καὶ μάλισθ’ ὅταν πηδῆσαι βουληθῶμεν, ἢ
<span class="lb" data-page="3.206" data-line="12" id="l3.206.12"></span>μέγιστον προβῆναι. μέγεθος οὖν ἀξιόλογον ἐχρῆν εἶναι διὰ
<span class="lb" data-page="3.206" data-line="13" id="l3.206.13"></span>ταῦτα τῷ τῆς πτέρνης ὀστῷ, ἢ οὐκ ἂν εὐλόγως ἡ φύσις
<span class="lb" data-page="3.206" data-line="14" id="l3.206.14"></span>αὐτῷ ἐπίστευσε βάρη τηλικαῦτα. διὰ τὴν αὐτὴν αἰτίαν
<span class="lb" data-page="3.206" data-line="15" id="l3.206.15"></span>ἄμεινον ἑδραίαν εἶναι αὐτῷ τὴν ἔνθεσιν, οὐ σφαλερὰν καὶ
<span class="lb" data-page="3.206" data-line="16" id="l3.206.16"></span>πλανώδη γενέσθαι. ἀλλ’ εἴπερ τῇ κνήμῃ τε καὶ τῇ περόνῃ
<span class="lb" data-page="3.206" data-line="17" id="l3.206.17"></span>διήρθρωτο, καὶ μὴ μέσος ἀστράγαλος ἐτέτακτο, πάντως ἂν
<span class="lb" data-page="3.206" data-line="18" id="l3.206.18"></span>ἦν ἀστήρικτος καὶ χαλαρά. ἐντεῦθεν γὰρ ὁ ποὺς ἀρχόμενος
<span class="pb" data-page="3.207" id="p3.207"></span>
<span class="lb" data-page="3.207" data-line="1" id="l3.207.1"></span>ἐπὶ τελευτῶντι τῷ προτέρῳ κώλῳ μεγίστην ἐξ ἀνάγκης
<span class="lb" data-page="3.207" data-line="2" id="l3.207.2"></span>ἔμελλε τῶν καθ’ ἑαυτὸν ἁπασῶν τήν τε διάρθρωσιν καὶ
<span class="lb" data-page="3.207" data-line="3" id="l3.207.3"></span>τὴν κίνησιν ἕξειν. διὰ ταῦτα μὲν δὴ μέσος ἐτάχθη κνήμης
<span class="lb" data-page="3.207" data-line="4" id="l3.207.4"></span>τε καὶ πτέρνης ὁ ἀστράγαλος. ἀλλ’ ἐπεὶ τούτῳ γε πάντως
<span class="lb" data-page="3.207" data-line="5" id="l3.207.5"></span>συνταχθῆναι τὴν πτέρνην ἐχρῆν, εὐλαβουμένη πάλιν ἡ φύσις,
<span class="lb" data-page="3.207" data-line="6" id="l3.207.6"></span>μή τινος ἀπολαύουσα διὰ τὴν γειτνίασιν αὐτοῦ σφοδροτέρας
<span class="lb" data-page="3.207" data-line="7" id="l3.207.7"></span>κινήσεως εἰς τὴν τῆς ἕδρας ἀσφάλειαν παραβλάπτοιτο;
<span class="lb" data-page="3.207" data-line="8" id="l3.207.8"></span>πρῶτον μὲν, ὡς ἤδη προείρηται, δύο τινὰς ἀποφύσεις
<span class="lb" data-page="3.207" data-line="9" id="l3.207.9"></span>αὐτοῦ κατέπηξεν εἰς τὰς ἐκείνης κοιλότητας, ἔπειτα
<span class="lb" data-page="3.207" data-line="10" id="l3.207.10"></span>δὲ παμπόλλοις συνδέσμοις σκληροῖς καὶ χονδρώδεσι, τοῖς
<span class="lb" data-page="3.207" data-line="11" id="l3.207.11"></span>μὲν πλατέσι, τοῖς δὲ στρογγύλοις, συνῆψεν, οὐκ ἀστραγάλῳ
<span class="lb" data-page="3.207" data-line="12" id="l3.207.12"></span>μόνον αὐτὴν, ἀλλὰ καὶ τοῖς ἄλλοις τοῖς παρακειμένοις
<span class="lb" data-page="3.207" data-line="13" id="l3.207.13"></span>ὀστοῖς ἅπασι τοῖς πανταχόθεν, ὡς οἷόν τ’ ἦν, ἐναρμόζουσα,
<span class="lb" data-page="3.207" data-line="14" id="l3.207.14"></span>τοῦ φυλάττειν ἕνεκα τὴν πρέπουσαν ἕδραν. πονήσειν δὲ
<span class="lb" data-page="3.207" data-line="15" id="l3.207.15"></span>αὐτὴν ἐν ἅπασι τούτοις εἰδυῖα, σκληρὰν μὲν ἐσχάτως καὶ
<span class="lb" data-page="3.207" data-line="16" id="l3.207.16"></span>τὴν ἰδίαν οὐσίαν αὐτῆς ἀπειργάσατο, σκληρὸν δὲ καὶ τὸ
<span class="lb" data-page="3.207" data-line="17" id="l3.207.17"></span>κάτωθεν ὑπέτεινε δέρμα, προμαλάττειν τε καὶ προεκλύειν
<span class="lb" data-page="3.207" data-line="18" id="l3.207.18"></span>ἐπιτηδειότατον ἐσόμενον πάντων τῶν βιαίων τε καὶ σκληρῶν ﻿
<span class="pb" data-page="3.208" id="p3.208"></span>
<span class="lb" data-page="3.208" data-line="1" id="l3.208.1"></span>σωμάτων τὰς προσβολάς. ἐπεὶ δ’, ὡς εἴρηται, τὰ μὲν ἐκτὸς
<span class="lb" data-page="3.208" data-line="2" id="l3.208.2"></span>τοῦ ποδὸς ἐχρῆν εἶναι ταπεινότερα, τὰ δὲ ἐντὸς ὑψηλότερα,
<span class="lb" data-page="3.208" data-line="3" id="l3.208.3"></span>καὶ φόβος ἦν, εἰ διὰ πολλῶν καὶ μεγάλων ὀστῶν ὑψωθείη,
<span class="lb" data-page="3.208" data-line="4" id="l3.208.4"></span>βαρὺν ἀποδειχθῆναι τὸν πόδα, κοῖλον αὐτοῦ τοὐντεῦθεν
<span class="lb" data-page="3.208" data-line="5" id="l3.208.5"></span>μέσον ἀπειργάσατο, προμηθουμένη καὶ ἄλλο τι χρηστὸν ἐκ
<span class="lb" data-page="3.208" data-line="6" id="l3.208.6"></span>τῆς τοιαύτης κατασκευῆς ὡς ἀντιληπτικοῖς ὀργάνοις ἔσεσθαι
<span class="lb" data-page="3.208" data-line="7" id="l3.208.7"></span>τοῖς ποσὶν, εἰς ἕδρας ἀσφάλειαν ἐν τοῖς κυρτοῖς ἐδάφεσι
<span class="lb" data-page="3.208" data-line="8" id="l3.208.8"></span>διαφέρον, ὑπὲρ οὗ φθάνομεν ἤδη διειλέχθαι. τριῶν οὖν
<span class="lb" data-page="3.208" data-line="9" id="l3.208.9"></span>ἕνεκεν ἡ κοιλότης αὕτη φαίνεται γεγενημένη, καὶ πρώτου
<span class="lb" data-page="3.208" data-line="10" id="l3.208.10"></span>μὲν ὕψους τῶν ἐντὸς μερῶν τοῦ ποδὸς, δευτέρας δ’ ἀντιλήψεως,
<span class="lb" data-page="3.208" data-line="11" id="l3.208.11"></span>καὶ τρίτης ἐπὶ τούτοις κουφότητος· ὧν τὸ μὲν
<span class="lb" data-page="3.208" data-line="12" id="l3.208.12"></span>πρῶτον εἰς ἀσφάλειαν ἕδρας, τὸ δὲ δεύτερον εἰς ποικιλίαν
<span class="lb" data-page="3.208" data-line="13" id="l3.208.13"></span>βαδίσεως, <span class="milestone ed2page" data-n="4.352" data-unit="ed2page" id="ed2page.4.352"></span>τὸ δὲ τρίτον εἰς ὠκύτητα κινήσεως
<span class="lb" data-page="3.208" data-line="14" id="l3.208.14"></span>διαφέρει. μνημονεύσωμεν οὖν πάλιν κᾀνταῦθα τοῦ πιθηκείου
<span class="lb" data-page="3.208" data-line="15" id="l3.208.15"></span>ποδός. οὐ γὰρ, ὥσπερ ἡ χεὶρ αὐτοῦ μόνον τὸν μέγαν
<span class="lb" data-page="3.208" data-line="16" id="l3.208.16"></span>δάκτυλον κολοβὸν κτησαμένη μίμημα γελοῖον ἐδείκνυτο τῆς
<span class="lb" data-page="3.208" data-line="17" id="l3.208.17"></span>ἀνθρωπείας χειρὸς, οὕτω καὶ ὁ ποὺς ἔκ τινος ἑνὸς μορίου
<span class="lb" data-page="3.208" data-line="18" id="l3.208.18"></span>κατασκευῆς πλημμεληθεὶς παραλλάττει τὸν ἀνθρώπειον,
<span class="pb" data-page="3.209" id="p3.209"></span>
<span class="lb" data-page="3.209" data-line="1" id="l3.209.1"></span>ἀλλ’ ἐν πάνυ πολλοῖς κεχώρισται. διεστήκασι μὲν γὰρ
<span class="lb" data-page="3.209" data-line="2" id="l3.209.2"></span>ἐπὶ πλεῖστον ἀλλήλων οἱ δάκτυλοι, καὶ πολὺ μείζονές εἰσι
<span class="lb" data-page="3.209" data-line="3" id="l3.209.3"></span>τῶν τῆς χειρός. ὃν δ’ ἐχρῆν ἐν αὐτοῖς μέγιστον τῶν ἄλλων
<span class="lb" data-page="3.209" data-line="4" id="l3.209.4"></span>ὑπάρχειν, οὗτος σμικρότατός ἐστιν. οὐχ ὑπόκειται δὲ οὐδὲ
<span class="lb" data-page="3.209" data-line="5" id="l3.209.5"></span>τοῖς προτεταγμένοις αὐτοῦ μέρεσι τὰ στηρίζοντα τὸ ταύτης
<span class="lb" data-page="3.209" data-line="6" id="l3.209.6"></span>πεδίον· οὐδὲ γὰρ ἀσφαλὴς ὅλως ἡ βάσις αὐτῶν, κοίλη μᾶλλον
<span class="lb" data-page="3.209" data-line="7" id="l3.209.7"></span>ὥσπερ χεὶρ γενηθεῖσα. καὶ ἡ τῶν σκελῶν δὲ φύσις οὐκ
<span class="lb" data-page="3.209" data-line="8" id="l3.209.8"></span>ἀκριβῶς ὀρθὴ πρὸς τὴν ῥάχιν ἐστὶν ὥσπερ ἀνθρώποις, οὐδ’
<span class="lb" data-page="3.209" data-line="9" id="l3.209.9"></span>ἡ κατὰ γόνυ καμπὴ τῇ τῶν ἀνθρώπων ἔοικεν. ἀπολώλασι
<span class="lb" data-page="3.209" data-line="10" id="l3.209.10"></span>δὲ τελέως αὐτοῦ καὶ αἱ κατὰ τὰ ἰσχία σάρκες ὄπισθεν αἱ
<span class="lb" data-page="3.209" data-line="11" id="l3.209.11"></span>σκέπουσαι καὶ κατακρύπτουσαι τὸν πόρον ταῖς τῶν περιττωμάτων
<span class="lb" data-page="3.209" data-line="12" id="l3.209.12"></span>ἐκκρίσεσιν, ἑδραζομένοις δὲ ἐπ’ αὐτῶν ἐπιτηδειότατον
<span class="lb" data-page="3.209" data-line="13" id="l3.209.13"></span>γενόμεναι πρόβλημα τῶν ὑποκειμένων σωμάτων. ὥστε
<span class="lb" data-page="3.209" data-line="14" id="l3.209.14"></span>οὔτε καθέζεσθαι καλῶς, οὔθ’ ἵστασθαι πίθηκος, ἀλλ’ οὐδὲ
<span class="lb" data-page="3.209" data-line="15" id="l3.209.15"></span>θέειν δύναται. τάχιστα δ’ ἀναῤῥιχᾶται, καθάπερ οἱ μύες,
<span class="lb" data-page="3.209" data-line="16" id="l3.209.16"></span>πρὸς ὄρθιά τε καὶ λεῖα διά τε τὸ κοῖλον κτήσασθαι πόδα
<span class="lb" data-page="3.209" data-line="17" id="l3.209.17"></span>καὶ τοὺς δακτύλους ἐπὶ πλεῖστον ἐσχισμένους. ἡ γὰρ τοιαύτη
<span class="pb" data-page="3.210" id="p3.210"></span>
<span class="lb" data-page="3.210" data-line="1" id="l3.210.1"></span>κατασκευὴ, περιπτύσσεσθαι καλῶς ἅπασι τοῖς κυρτοῖς σώμασι
<span class="lb" data-page="3.210" data-line="2" id="l3.210.2"></span>δυναμένη καὶ πάντοθεν αὐτὰ περιλαμβάνειν ἀσφαλῶς,
<span class="lb" data-page="3.210" data-line="3" id="l3.210.3"></span>ἐπιτήδειός ἐστι τοῖς ἀνέρπειν εἰς ὑψηλὰ πεφυκόσι.
</p>
          </article>

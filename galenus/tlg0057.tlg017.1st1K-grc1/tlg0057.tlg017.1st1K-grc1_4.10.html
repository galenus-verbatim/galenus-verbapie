<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:4.10">
<span class="pb page1" data-page="3.292" id="p3.292"></span>
<span class="milestone ed1page page1" data-n="1.410" data-unit="ed1page" id="ed1page.1.410"></span>
<span class="milestone ed2page page1" data-n="4.379" data-unit="ed2page" id="ed2page.4.379"></span>
            <p>
<span class="lb" data-page="3.292" data-line="14" id="l3.292.14"></span>Ὅπως δὲ συνδεῖ θ’ ἅμα καὶ ἀμφιέννυσιν
<span class="lb" data-page="3.292" data-line="15" id="l3.292.15"></span>ἕκαστον ἰδίᾳ τῶν κάτω τοῦ θώρακος ὀργάνων, ἑξῆς ἂν εἴη
<span class="lb" data-page="3.292" data-line="16" id="l3.292.16"></span>ῥητέον ἐνθένδε ποθὲν ἀρξαμένους. ἐν μὲν τοῖς πρόσω μέρεσιν
<span class="lb" data-page="3.292" data-line="17" id="l3.292.17"></span>ἁπάντων αὐτῶν προτέτακται κοινῇ· προέρχεται δ’ ἐντεῦθεν
<span class="pb" data-page="3.293" id="p3.293"></span>
<span class="lb" data-page="3.293" data-line="1" id="l3.293.1"></span>ἐπὶ μὲν τὰ δεξιά τε καὶ τὰ ἀριστερὰ κατὰ τὰς λαγόνας
<span class="lb" data-page="3.293" data-line="2" id="l3.293.2"></span>ἄχρι τῶν τῆς ὀσφύος σπονδύλων, ὅθεν ἑκάστῳ τῶν ἐντέρων
<span class="lb" data-page="3.293" data-line="3" id="l3.293.3"></span>τε καὶ σπλάγχνων, καὶ ταῖς ἀρτηρίαις ἁπάσαις, καὶ
<span class="lb" data-page="3.293" data-line="4" id="l3.293.4"></span>ταῖς φλεψὶ, καὶ τοῖς νεύροις περιτείνεται. τὸ δ’ ἄνω καὶ
<span class="lb" data-page="3.293" data-line="5" id="l3.293.5"></span>κάτω πέρας αὐτοῦ, τὸ μὲν ἄνω ταῖς φρεσὶν ὑποφύεται, τὸ
<span class="lb" data-page="3.293" data-line="6" id="l3.293.6"></span>δὲ κάτω τοῖς καλουμένοις ἥβης ὀστοῖς, καὶ προσέτι τοῖς
<span class="lb" data-page="3.293" data-line="7" id="l3.293.7"></span>τῶν λαγόνων. καὶ τοίνυν ἀμφιέννυται τῶν κατὰ ταῦτα τεταγμένων
<span class="lb" data-page="3.293" data-line="8" id="l3.293.8"></span>ὀργάνων τὸ μὲν ἄνω μέρος τῆς γαστρὸς καὶ τοῦ
<span class="lb" data-page="3.293" data-line="9" id="l3.293.9"></span>ἥπατος ὑπὸ τοῦ ταῖς φρεσὶν ὑποφύντος, τὸ δὲ κάτω τῆς τε
<span class="lb" data-page="3.293" data-line="10" id="l3.293.10"></span>κύστεως καὶ τῶν ἐντέρων ὑπὸ τοῦ τῆς ἥβης ὀστοῦ. ἀλλὰ
<span class="lb" data-page="3.293" data-line="11" id="l3.293.11"></span>περὶ μὲν τῶν ἄλλων ἑξῆς εἰρήσεται· τὸ δ’ ἀπὸ τῶν φρενῶν
<span class="lb" data-page="3.293" data-line="12" id="l3.293.12"></span>τῷ στόματι τῆς γαστρὸς ἔξωθεν <span class="milestone ed1page" data-n="1.411" data-unit="ed1page" id="ed1page.1.411"></span>ἐπιφυόμενον ἑνοῦται
<span class="lb" data-page="3.293" data-line="13" id="l3.293.13"></span>τοῖς ἑκατέρωθεν ἀπὸ τῆς ῥάχεως ἀνιοῦσι· καὶ αὕτη γενέσεως
<span class="lb" data-page="3.293" data-line="14" id="l3.293.14"></span>ἀρχὴ τῷ τρίτῳ τῆς γαστρὸς χιτῶνι τῷ πάντοθεν
<span class="lb" data-page="3.293" data-line="15" id="l3.293.15"></span>ἔξωθεν, ὃν δὴ σκέπασμα μέν τι καὶ πρόβλημα δευτέρῳ τῷ
<span class="lb" data-page="3.293" data-line="16" id="l3.293.16"></span>σαρκώδει περιέβαλεν ἡ φύσις, σύνδεσμον δ’ ἐποιήσατο τῆς
<span class="lb" data-page="3.293" data-line="17" id="l3.293.17"></span>γαστρὸς ὅλης πρὸς τὰ κατὰ τὴν ῥάχιν σώματα. καί σοι
<span class="pb" data-page="3.294" id="p3.294"></span>
<span class="lb" data-page="3.294" data-line="1" id="l3.294.1"></span>δόξει παχὺς ὁ χιτὼν ὑπάρχειν οὗτος, καίτοι τῶν ἄλλων
<span class="lb" data-page="3.294" data-line="2" id="l3.294.2"></span>ἀποφύσεων τοῦ περιτοναίου, τῶν εἰς τὰ τῆς τροφῆς ὄργανα
<span class="lb" data-page="3.294" data-line="3" id="l3.294.3"></span>φερομένων, λεπτῶν ἁπασῶν γεγενημένων· ἀλλ’ ἐπεὶ μέγα τέ
<span class="lb" data-page="3.294" data-line="4" id="l3.294.4"></span>τι μόριον ἡ γαστὴρ καὶ μεγίστας ἔχει διαστάσεις τὰς ἐπὶ
<span class="lb" data-page="3.294" data-line="5" id="l3.294.5"></span>τοῖς ἐδέσμασί τε καὶ πόμασιν, εὐλόγως ἰσχυρῶν δεσμῶν καὶ
<span class="lb" data-page="3.294" data-line="6" id="l3.294.6"></span>σκεπασμάτων ἐδεήθη.
</p>
          </article>

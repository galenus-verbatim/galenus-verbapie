<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:4.14">
<span class="pb page1" data-page="3.311" id="p3.311"></span>
<span class="milestone ed1page page1" data-n="1.413" data-unit="ed1page" id="ed1page.1.413"></span>
<span class="milestone ed2page page1" data-n="4.384" data-unit="ed2page" id="ed2page.4.384"></span>
            <p>
<span class="lb" data-page="3.311" data-line="5" id="l3.311.5"></span>Ἅπαντα μὲν οὖν ἤδη καλῶς ἔχει τῷ ἥπατι·
<span class="lb" data-page="3.311" data-line="6" id="l3.311.6"></span>μόνης δ’ ἔτι δεῖται τῷ λόγῳ τῆς ἀσφαλοῦς θέσεως, ἣν ἐν
<span class="lb" data-page="3.311" data-line="7" id="l3.311.7"></span>ἔργῳ πάλαι ποτὲ ἡ φύσις αὐτῷ προὐνοήσατο. τῇ μὲν δὴ
<span class="lb" data-page="3.311" data-line="8" id="l3.311.8"></span>γαστρὶ καὶ <span class="milestone ed2page" data-n="4.385" data-unit="ed2page" id="ed2page.4.385"></span>τοῖς ἐντέροις ἅπασι διά τε τῶν φλεβῶν
<span class="lb" data-page="3.311" data-line="9" id="l3.311.9"></span>καὶ τοῦ συνδοῦντος αὐτὰ χιτῶνος συνῆπτο, δυσαπόσπαστον
<span class="lb" data-page="3.311" data-line="10" id="l3.311.10"></span>δ’ ἦν αὐτῆς διά τε τὸ σχῆμα καὶ τοὺς λοβούς. ἀλλ’ οὐκ
<span class="lb" data-page="3.311" data-line="11" id="l3.311.11"></span>ἤρκει ταῦτα. πανταχόθεν οὖν δεσμοῖς αὐτό τισιν ἡ φύσις
<span class="lb" data-page="3.311" data-line="12" id="l3.311.12"></span>ἑρματίζουσα τοῖς παρακειμένοις σώμασιν ἐνέφυσεν, ἑνὶ μὲν
<span class="lb" data-page="3.311" data-line="13" id="l3.311.13"></span>καὶ μεγίστῳ τῷ σκέπειν αὐτὰ μέλλοντι χιτῶνι, τὴν γένεσιν
<span class="lb" data-page="3.311" data-line="14" id="l3.311.14"></span>ἐκ τοῦ περιτοναίου λαβόντι, ὥστε διὰ τούτου πᾶσιν ἔμελλε
<span class="lb" data-page="3.311" data-line="15" id="l3.311.15"></span>τοῖς ἐντὸς συναφθήσεσθαι· πᾶσι γὰρ ὁ χιτὼν οὗτος ἐπεκτείνεται.
<span class="lb" data-page="3.311" data-line="16" id="l3.311.16"></span>μεγάλῳ δ’ ἄλλῳ δεσμῷ συνῆπται ταῖς φρεσὶ, καὶ
<span class="lb" data-page="3.311" data-line="17" id="l3.311.17"></span>τισιν ἄλλοις ὑμενώδεσί τε καὶ σμικροῖς ταῖς νόθαις πλευραῖς.
<span class="lb" data-page="3.311" data-line="18" id="l3.311.18"></span>ὁ δὲ δὴ πρὸς τὰς φρένας αὐτὸ συνάπτειν εἰρημένος
<span class="pb" data-page="3.312" id="p3.312"></span>
<span class="lb" data-page="3.312" data-line="1" id="l3.312.1"></span>δεσμός ἐστι μὲν καὶ αὐτὸς, οἷόν περ καὶ τὸ περιτόναιον
<span class="lb" data-page="3.312" data-line="2" id="l3.312.2"></span>κατὰ τὴν οὐσίαν τοῦ σώματος. καὶ γὰρ δὴ καὶ τὴν γένεσιν
<span class="lb" data-page="3.312" data-line="3" id="l3.312.3"></span>ἔκ τε τοῦ περιέχοντος ἔχει τὸ ἧπαρ χιτῶνος καὶ τοῦ τὰς
<span class="lb" data-page="3.312" data-line="4" id="l3.312.4"></span>φρένας ὑποζωννύντος κάτωθεν, οὓς ἀμφοτέρους ἀποβλαστάνειν
<span class="lb" data-page="3.312" data-line="5" id="l3.312.5"></span>ἔφαμεν τοῦ περιτοναίου. τὸ δὲ πάχος αὐτοῦ, ῥώμη τε
<span class="lb" data-page="3.312" data-line="6" id="l3.312.6"></span>καὶ δυσπάθεια πάμπολυ παραλλάττει τοῦ περιτοναίου· δεόντως.
<span class="lb" data-page="3.312" data-line="7" id="l3.312.7"></span>εἰ γὰρ ὀρθοὶ σταίημεν, ἐκ τῶν φρενῶν ἀνάγκη κρεμασθῆναι
<span class="lb" data-page="3.312" data-line="8" id="l3.312.8"></span>τῷ ἥπατι. κίνδυνος οὖν ἦν οὐ σμικρὸς, ἀποῤῥαγῆναι
<span class="lb" data-page="3.312" data-line="9" id="l3.312.9"></span>ῥᾳδίως αὐτὸ κατὰ τὰς σφοδροτέρας κινήσεις, καὶ
<span class="lb" data-page="3.312" data-line="10" id="l3.312.10"></span>τεθνάναι τὸ ζῶον αὐτίκα δὴ μάλα· συνάπτεται γὰρ οὐ
<span class="lb" data-page="3.312" data-line="11" id="l3.312.11"></span>ταῖς φρεσὶ μόναις ἐνταυθοῖ τὸ ἧπαρ, ἀλλὰ καὶ τῇ καρδίᾳ
<span class="lb" data-page="3.312" data-line="12" id="l3.312.12"></span>διὰ τῶν φρενῶν. ἡ γὰρ κοίλη φλὲψ ἐκείνη, περὶ ἧς ἤδη
<span class="lb" data-page="3.312" data-line="13" id="l3.312.13"></span>διειλέχθην, παντὶ τῷ σώματι διανέμουσα τὸ αἷμα, πάντως
<span class="lb" data-page="3.312" data-line="14" id="l3.312.14"></span>μὲν ἐδεῖτο καὶ πρὸς τὴν καρδίαν ἀνιέναι, δι’ ἑτέρου δὲ οὐκ
<span class="lb" data-page="3.312" data-line="15" id="l3.312.15"></span>ἦν ἄμεινον ἀγαγεῖν αὐτὴν χωρίου, μέλλουσαν τὰς φρένας
<span class="lb" data-page="3.312" data-line="16" id="l3.312.16"></span>ἐξ ἀνάγκης διέρχεσθαι, μέσας κειμένας τῶν σπλάγχνων ἀμφοτέρων.
<span class="lb" data-page="3.312" data-line="17" id="l3.312.17"></span>οὔκουν ἑτέρους μὲν δεσμοὺς τῇ φλεβὶ παρασκευάζειν,
<span class="pb" data-page="3.313" id="p3.313"></span>
<span class="lb" data-page="3.313" data-line="1" id="l3.313.1"></span>ἑτέρους δὲ τῷ σπλάγχνῳ καλῶς εἶχεν. ἀλλὰ σκληρὸν
<span class="lb" data-page="3.313" data-line="2" id="l3.313.2"></span>ἕνα καὶ παχὺν, ἀμφίεσμά τε ἅμα τῆς κοίλης φλεβὸς καὶ
<span class="lb" data-page="3.313" data-line="3" id="l3.313.3"></span>κοινὸν σύνδεσμον πρὸς τὸ διάφραγμα, τῇ τε φλεβὶ καὶ
<span class="lb" data-page="3.313" data-line="4" id="l3.313.4"></span>παντὶ τῷ σπλάγχνῳ ποιήσασθαι βέλτιον ἦν. ἐπίκαιρον οὖν
<span class="lb" data-page="3.313" data-line="5" id="l3.313.5"></span>ἱκανῶς ἔμελλεν ἔσεσθαι τουτὶ τὸ χωρίον, καὶ ἡ βλάβη τῆς
<span class="lb" data-page="3.313" data-line="6" id="l3.313.6"></span>ἐνθάδε φλεβὸς ἁπάσαις διαφέρειν ταῖς κατὰ τὸ ζῶον
<span class="lb" data-page="3.313" data-line="7" id="l3.313.7"></span>φλεψίν, ὡς εἰ καὶ πρέμνον ποτὲ δένδρου πάθοι. τρωθείσης
<span class="lb" data-page="3.313" data-line="8" id="l3.313.8"></span>γὰρ τῆσδε τῆς φλεβὸς, ἢ ἀποσπασθείσης, οὕτως ὀξὺς ἕπεται
<span class="lb" data-page="3.313" data-line="9" id="l3.313.9"></span>θάνατος, ὥστε, καίτοι πολλαπλασίῳ τὸ μέγεθος ὄντι τῷ
<span class="lb" data-page="3.313" data-line="10" id="l3.313.10"></span>Κύκλωπι, τὸν σοφώτατον Ὀδυσσέα γράφων ὁ ποιητὴς, ἐπιχειροῦντά
<span class="lb" data-page="3.313" data-line="11" id="l3.313.11"></span>τε καὶ σφάττειν διανοούμενον, οὐκ εἰς ἄλλο τι
<span class="lb" data-page="3.313" data-line="12" id="l3.313.12"></span>μέρος τοῦ σώματος ὠθεῖν μέλλοντα τὸ ξίφος ἐποίησεν, ἀλλ’
<span class="lb" data-page="3.313" data-line="13" id="l3.313.13"></span>ἵνα τε φρένες ἧπαρ ἔχουσι· κᾂν ἔπραξε, φησὶν, οὕτως, εἴ
<span class="lb" data-page="3.313" data-line="14" id="l3.313.14"></span>περ ἤλπισεν, ἀποθανόντος αὐτοῦ, καὶ χερσὶν ἀπώσασθαι
<span class="lb" data-page="3.313" data-line="15" id="l3.313.15"></span>λίθον ὄμβριμον, ὃν προσέθηκεν. οὕτως ἄρα πάνυ σφόδρα
<span class="lb" data-page="3.313" data-line="16" id="l3.313.16"></span>τῷ χωρίῳ τούτῳ κατεπίστευσεν, ὡς οὐδ’ ἐπ’ ὀλίγον χρόνον,
<span class="lb" data-page="3.313" data-line="17" id="l3.313.17"></span>εἰ τρωθείη, ζῇν ἐπιτρέψοντι. τοῦ δὲ δὴ δεσμοῦ τοῦ μεγάλου
<span class="lb" data-page="3.313" data-line="18" id="l3.313.18"></span>καὶ σκληροῦ, τοῦ τὴν <span class="milestone ed1page" data-n="1.414" data-unit="ed1page" id="ed1page.1.414"></span>κοίλην φλέβα περιέχοντος,
<span class="pb" data-page="3.314" id="p3.314"></span>
<span class="lb" data-page="3.314" data-line="1" id="l3.314.1"></span>ἐν μὲν τοῖς ὀπίσω μέρεσι τὸ λεπτότατον, ἐν δὲ τοῖς πρόσω
<span class="lb" data-page="3.314" data-line="2" id="l3.314.2"></span>τὸ παχύτατον ἡ φύσις ἐπέθηκεν, ὑπὲρ τοῦ μὴ μόνον ἀπείργειν
<span class="lb" data-page="3.314" data-line="3" id="l3.314.3"></span>τὴν ἐξ αὐτῶν τοῖς ζώοις ἐσομένην εὐπάθειαν, ἀλλὰ
<span class="lb" data-page="3.314" data-line="4" id="l3.314.4"></span>καὶ τὴν ἀπὸ τῶν ἔξωθεν. ὅσα μὲν γὰρ ἢ τρεχόντων ἢ
<span class="lb" data-page="3.314" data-line="5" id="l3.314.5"></span>πηδώντων αὐτῶν σφοδρῶς ἡ φλέψ ἔμελλε πείσεσθαι μὴ
<span class="lb" data-page="3.314" data-line="6" id="l3.314.6"></span>καλῶς συνδεθεῖσα, ταῦτα μὲν ἐξ αὐτῶν τοῖς ζώοις ὁρμᾶται
<span class="lb" data-page="3.314" data-line="7" id="l3.314.7"></span>τὰ παθήματα, τὰ δ’ ἄλλα ἀπὸ τῶν προσπιπτόντων, ὅσα
<span class="lb" data-page="3.314" data-line="8" id="l3.314.8"></span>θλᾷν ἢ τιτρώσκειν πέφυκεν, ἔξωθεν ἐπέρχεται. καὶ τοίνυν,
<span class="lb" data-page="3.314" data-line="9" id="l3.314.9"></span>τῇ τούτων ἐφόδῳ πλεονεκτούντων εἰς εὐπάθειαν τῶν πρόσω
<span class="lb" data-page="3.314" data-line="10" id="l3.314.10"></span>τῆς κοιλίας, οὐκ ἴσον ἐχρῆν εἶναι τοῦ σκεπάσματος αὐτῆς
<span class="lb" data-page="3.314" data-line="11" id="l3.314.11"></span>τὸ πάχος, ἀλλ’ ἐν τοῖς ἑτοιμοτέροις πάθεσιν εὐρωστότερον
<span class="lb" data-page="3.314" data-line="12" id="l3.314.12"></span>γενέσθαι δίκαιον ἦν. <span class="milestone ed2page" data-n="4.386" data-unit="ed2page" id="ed2page.4.386"></span>ἐπεὶ δ’ αἱ φρένες οὐ τοῦτο
<span class="lb" data-page="3.314" data-line="13" id="l3.314.13"></span>μόνον ἦσαν, ὡς Πλάτων αὐτάς φησι, διάφραγμα τῶν ἄνω
<span class="lb" data-page="3.314" data-line="14" id="l3.314.14"></span>σπλάγχνων πρὸς τὰ κάτω, ἀλλ’, ὡς ἐν ἑτέροις ἐδείξαμεν, οὐ
<span class="lb" data-page="3.314" data-line="15" id="l3.314.15"></span>τὸ φαυλότατον ὄργανον ὑπάρχουσι τῆς ἀναπνοῆς, οὐκ ἐχρῆν
<span class="lb" data-page="3.314" data-line="16" id="l3.314.16"></span>αὐτὰς στενοχωρεῖσθαι καὶ θλίβεσθαι, καί ποτε καὶ τῆς
<span class="lb" data-page="3.314" data-line="17" id="l3.314.17"></span>ἐπιπλέον κωλύεσθαι κινήσεως οὐδὲ πρὸς ἑνὸς τῶν κάτω
<span class="lb" data-page="3.314" data-line="18" id="l3.314.18"></span>μορίων. ταῦτα δὴ προορώμενος ὁ δημιουργὸς, εἰς ὅσον
<span class="pb" data-page="3.315" id="p3.315"></span>
<span class="lb" data-page="3.315" data-line="1" id="l3.315.1"></span>οἷόν τ’ ἦν, ἑκάτερον τῶν γειτνιώντων ὀργάνων ἐπὶ πλεῖστον
<span class="lb" data-page="3.315" data-line="2" id="l3.315.2"></span>ἀπήγαγεν, οὔτε τῆς γαστρὸς τὸ κύτος εὐθὺς συνάψας τῷ
<span class="lb" data-page="3.315" data-line="3" id="l3.315.3"></span>στομάχῳ κατὰ τὸ ἐξελθεῖν τὰς φρένας, ἀλλ’ οἷον ἐξ
<span class="lb" data-page="3.315" data-line="4" id="l3.315.4"></span>ἰσθμοῦ τινος ἐπιμήκους καὶ στενοῦ τὸν διαδεχόμενον αὐλῶνα,
<span class="lb" data-page="3.315" data-line="5" id="l3.315.5"></span>κατὰ σμικρὸν ἀνευρυνόμενον ἐργασάμενος τὸ καλούμενον
<span class="lb" data-page="3.315" data-line="6" id="l3.315.6"></span>στόμα τῆς γαστρὸς, οὔτε τοῦ ἥπατος ἅπαν τὸ κυρτὸν
<span class="lb" data-page="3.315" data-line="7" id="l3.315.7"></span>ἐνθεὶς ταῖς φρεσὶν, ἀλλ’ ἐπὶ πλεῖστον ὑψώσας τε καὶ κυρτώσας
<span class="lb" data-page="3.315" data-line="8" id="l3.315.8"></span>καὶ ἀνατείνας τὸ κατὰ τὴν κοίλην φλέβα, καὶ τούτῳ
<span class="lb" data-page="3.315" data-line="9" id="l3.315.9"></span>μόνῳ ψαύειν ἀλλήλων ἐργασάμενος τὰ μόρια. περὶ μὲν
<span class="lb" data-page="3.315" data-line="10" id="l3.315.10"></span>οὖν τῶν ἐν ἥπατι τοσαύτη τε καὶ τοιαύτη τέχνη.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:4.16">
<span class="pb page1" data-page="3.322" id="p3.322"></span>
<span class="milestone ed1page page1" data-n="1.415" data-unit="ed1page" id="ed1page.1.415"></span>
<span class="milestone ed2page page1" data-n="4.388" data-unit="ed2page" id="ed2page.4.388"></span>
            <p>
<span class="lb" data-page="3.322" data-line="1" id="l3.322.1"></span>Ἔστραπται δ’ αὐτοῦ τὰ μὲν σιμὰ πρὸς
<span class="lb" data-page="3.322" data-line="2" id="l3.322.2"></span>τὸ ἧπάρ τε καὶ τὴν γαστέρα, τὰ δ’ αὖ κυρτὰ δῆλον ὡς ἀντίκειται
<span class="lb" data-page="3.322" data-line="3" id="l3.322.3"></span>τοῖς σιμοῖς. καὶ τὰ μὲν σιμὰ τάς τε τῶν φλεβῶν
<span class="lb" data-page="3.322" data-line="4" id="l3.322.4"></span>καὶ τὰς τῶν ἀρτηριῶν ἐμφύσεις ἔχει καὶ τὴν πρὸς τὸ ἐπίπλοον
<span class="lb" data-page="3.322" data-line="5" id="l3.322.5"></span>διάφυσιν. τοῖς κυρτοῖς δὲ, πρός τε τὰς νόθας
<span class="lb" data-page="3.322" data-line="6" id="l3.322.6"></span>πλευρὰς καὶ τὰς λαγόνας ἀποχωροῦσιν, οὐδὲν ἀγγεῖον ἐμπέφυκεν,
<span class="lb" data-page="3.322" data-line="7" id="l3.322.7"></span>ἀλλά τινες ἰνώδεις διαφύσεις ἐνταῦθα συνδοῦσιν
<span class="lb" data-page="3.322" data-line="8" id="l3.322.8"></span>αὐτὸ τοῖς περικειμένοις, οὔτε τὸ μέγεθος οὔτε τὸ πλῆθος
<span class="lb" data-page="3.322" data-line="9" id="l3.322.9"></span>ἴσον ἐν ἅπασιν ἔχουσι τοῖς ζώοις, ἀλλὰ καὶ κατ’ εἶδος ἐν
<span class="lb" data-page="3.322" data-line="10" id="l3.322.10"></span>αὐτοῖς ἐστί τις διαφορὰ, καὶ καθ’ ἕκαστον ζῶον ὡσαύτως,
<span class="lb" data-page="3.322" data-line="11" id="l3.322.11"></span>οὐδὲ γὰρ ἄλλου τινὸς ἕνεκα γεγόνασιν, ἢ, ὥσπερ εἴρηται,
<span class="lb" data-page="3.322" data-line="12" id="l3.322.12"></span>τοῦ συνδεῖν. ὅθεν καὶ πλείους, καὶ ἐλάττους, καὶ ἰσχυρότεροι,
<span class="lb" data-page="3.322" data-line="13" id="l3.322.13"></span>καὶ ἀσθενέστεροι, καὶ κατάλληλον τόπον γεγόνασιν,
<span class="lb" data-page="3.322" data-line="14" id="l3.322.14"></span>οὐχ οἱ τοῦ σπληνὸς μόνον, ἀλλὰ καὶ οἱ τοῦ ἥπατος δεσμοί.
<span class="lb" data-page="3.322" data-line="15" id="l3.322.15"></span>ὁ μέντοι χιτὼν ὁ περιέχων αὐτὸν οὐ σύνδεσμος μόνον ἐστὶ,
<span class="lb" data-page="3.322" data-line="16" id="l3.322.16"></span>ἀλλὰ καὶ χιτὼν, ὥσπερ ὀνομάζεται, σκέπων καὶ ἀμφιεννὺς ἐκ
<span class="lb" data-page="3.322" data-line="17" id="l3.322.17"></span>παντὸς μέρους τὸ σπλάγχνον. ἡ δ’ ἀρχὴ καὶ τούτου τῆς
<span class="pb" data-page="3.323" id="p3.323"></span>
<span class="lb" data-page="3.323" data-line="1" id="l3.323.1"></span>γενέσεως ἐκ τοῦ περιτοναίου, καθάπερ καὶ πρόσθεν εἴρηται.
<span class="lb" data-page="3.323" data-line="2" id="l3.323.2"></span>καὶ μέν γε καὶ ὡς παχύτατον ἐχρῆν εἶναι τὸ τῆς γαστρὸς
<span class="lb" data-page="3.323" data-line="3" id="l3.323.3"></span>σκέπασμα τῶν ἄλλων ἁπάντων, ἔμπροσθεν εἴρηται. τὰ μὲν
<span class="lb" data-page="3.323" data-line="4" id="l3.323.4"></span>δὴ κατὰ τὴν γαστέρα καὶ τὸ ἧπαρ καὶ τὸ ἐπίπλοόν τε
<span class="lb" data-page="3.323" data-line="5" id="l3.323.5"></span>καὶ σπλῆνα μόρια τὸν εἰρημένον κεκόσμηται τρόπον.
</p>
          </article>

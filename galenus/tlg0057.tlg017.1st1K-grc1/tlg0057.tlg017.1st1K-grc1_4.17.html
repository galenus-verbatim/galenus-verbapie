<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:4.17">
<span class="pb page1" data-page="3.323" id="p3.323"></span>
<span class="milestone ed1page page1" data-n="1.415" data-unit="ed1page" id="ed1page.1.415"></span>
<span class="milestone ed2page page1" data-n="4.388" data-unit="ed2page" id="ed2page.4.388"></span>
            <p>
<span class="lb" data-page="3.323" data-line="6" id="l3.323.6"></span>Ἑξῆς δὲ περὶ τῶν ἐντέρων λεκτέον.
<span class="lb" data-page="3.323" data-line="7" id="l3.323.7"></span>πέπτεται μὲν οὖν ἔτι καὶ κατὰ τὴν τούτων δίοδον ἡ τροφὴ,
<span class="lb" data-page="3.323" data-line="8" id="l3.323.8"></span>καθάπερ καὶ ἐν ταῖς φλεψὶν ἁπάσαις τὸ αἷμα, γέγονε δ’
<span class="lb" data-page="3.323" data-line="9" id="l3.323.9"></span>οὔτε τῶν ἐντέρων οὐδὲν ἕνεκα πέψεως, οὔτε φλέβες αἱματώσεως,
<span class="lb" data-page="3.323" data-line="10" id="l3.323.10"></span>ἀλλ’, ὡς καὶ πρόσθεν εἴρηται, τὸ μέν πού τι συγχρῆται
<span class="lb" data-page="3.323" data-line="11" id="l3.323.11"></span>πρὸς τὸ βέλτιον ἑκάστῳ τῶν ὀργάνων ἡ φύσις, τὸ
<span class="lb" data-page="3.323" data-line="12" id="l3.323.12"></span>δέ τι κᾀξ ἀνάγκης ἕπεται πᾶσι τοῖς ἕνεκά του γεγονόσιν.
<span class="lb" data-page="3.323" data-line="13" id="l3.323.13"></span>ὥσπερ οὖν, τὰς φλέβας ἀναδόσεως ὄργανα ποιήσασα, δύναμιν
<span class="lb" data-page="3.323" data-line="14" id="l3.323.14"></span>ἐνέθηκεν αὐταῖς αἵματος γεννητικὴν, ὅπως μὴ μάτην ὁ
<span class="lb" data-page="3.323" data-line="15" id="l3.323.15"></span>χρόνος ἀπόλοιτο τῆς δι’ αὐτῶν φορᾶς τῇ τροφῇ, κατὰ τὸν
<span class="lb" data-page="3.323" data-line="16" id="l3.323.16"></span>αὐτὸν λόγον καὶ τοῖς ἐντέροις, ἀναδόσεως ἕνεκα τῆς εἰς
<span class="lb" data-page="3.323" data-line="17" id="l3.323.17"></span>τὰς φλέβας γεγενημένοις, δύναμίς τις ὑπάρχει πεπτικὴ σιτίων.
<span class="pb" data-page="3.324" id="p3.324"></span>
<span class="lb" data-page="3.324" data-line="1" id="l3.324.1"></span>ἀλλ’ οὐδὲ δυνατὸν ὅλως ἦν, ὡς ἐν τοῖς περὶ φυσικῶν
<span class="lb" data-page="3.324" data-line="2" id="l3.324.2"></span>δυνάμεων ἀποδέδεικται ὑπομνήμασι, μὴ οὐχὶ καθ’ ἕκαστον
<span class="lb" data-page="3.324" data-line="3" id="l3.324.3"></span>τῶν τοῦ ζώου μορίων ὑπάρχειν τινὰ δύναμιν ἀλλοιωτικήν.
<span class="lb" data-page="3.324" data-line="4" id="l3.324.4"></span>οὐ μὴν οὐδὲ πόῤῥω που τῆς γαστρὸς ἡ <span class="milestone ed2page" data-n="4.389" data-unit="ed2page" id="ed2page.4.389"></span>τῶν ἐντέρων
<span class="lb" data-page="3.324" data-line="5" id="l3.324.5"></span>οὐσία· ὥστ’, εἰ καὶ δύναμιν ἀλλοιωτικὴν ἀναγκαῖον ἦν ἔχειν
<span class="lb" data-page="3.324" data-line="6" id="l3.324.6"></span>αὐτὰ καὶ τῇ γαστρὶ παραπλησίαν, ἐξ ἀνάγκης ἕπεται τὸ
<span class="lb" data-page="3.324" data-line="7" id="l3.324.7"></span>κᾀν τούτοις πέπτεσθαι τὴν τροφήν. ἀλλ’, ὥσπερ ἐν ἥπατι
<span class="lb" data-page="3.324" data-line="8" id="l3.324.8"></span>τὸ οἷον ἐργαστήριόν ἐστι τῆς αἱματώσεως, οὕτως ἐν τῇ γαστρὶ
<span class="lb" data-page="3.324" data-line="9" id="l3.324.9"></span>τὸ τῆς πέψεως. ὅτι δὲ οὔτε τῆς τῶν περιττωμάτων εἰς
<span class="lb" data-page="3.324" data-line="10" id="l3.324.10"></span>τὸ πρόσω φορᾶς ἕνεκεν, οὔτε πέψεως, ἀλλὰ τοῦ πᾶν εἰς
<span class="lb" data-page="3.324" data-line="11" id="l3.324.11"></span>τὰς φλέβας ἀναλαμβάνεσθαι τὸ κεχυλωμένον ἐν τῇ κοιλίᾳ
<span class="lb" data-page="3.324" data-line="12" id="l3.324.12"></span>παρεσκεύασται τὰ ἔντερα, μαθεῖν ἔνεστι· πρώτῳ μὲν τῷ
<span class="lb" data-page="3.324" data-line="13" id="l3.324.13"></span>μηδενὶ τῶν ζώων ἁπτομένην αὐτὴν τῶν ὀργάνων οἷς ἀποπατεῖ,
<span class="lb" data-page="3.324" data-line="14" id="l3.324.14"></span>κατασκευασθῆναι, καίτοι γ’ οὐκ ἦν ἀδύνατον εὐθὺς
<span class="lb" data-page="3.324" data-line="15" id="l3.324.15"></span>εἰς τὴν ἕδραν καλουμένην τὸ κάτω πέρας αὐτῆς ἐκτετάσθαι·
<span class="lb" data-page="3.324" data-line="16" id="l3.324.16"></span>δευτέρῳ δὲ τῷ παμπόλλας τῶν ἐντέρων τὰς ἕλικας ἐν τοῖς
<span class="pb" data-page="3.325" id="p3.325"></span>
<span class="lb" data-page="3.325" data-line="1" id="l3.325.1"></span>πλείστοις ζώοις γενέσθαι· καὶ τρίτῳ τῷ μηδ’ ἂν ἐκπεμφθῆναι
<span class="lb" data-page="3.325" data-line="2" id="l3.325.2"></span>τῆς γαστρὸς τὴν τροφὴν, εἰ μὴ τελέως πεφθῇ· δέδεικται
<span class="lb" data-page="3.325" data-line="3" id="l3.325.3"></span>γὰρ καὶ τοῦτο. τὸ μὲν δὴ μὴ συναφθῆναι ταῖς ἕδραις
<span class="lb" data-page="3.325" data-line="4" id="l3.325.4"></span>τῶν ζώων τὰς γαστέρας ἐνδείκνυται σαφῶς, ἕτερον μὲν
<span class="lb" data-page="3.325" data-line="5" id="l3.325.5"></span>εἶναι δεῖν ὄργανον πέψεως σιτίων, ἕτερον δ’ ἀναδόσεως.
<span class="lb" data-page="3.325" data-line="6" id="l3.325.6"></span>εἴπερ γὰρ ταὐτὸν ἦν, ἐκινδύνευον ἂν πολλάκις ὠμὴν καὶ
<span class="lb" data-page="3.325" data-line="7" id="l3.325.7"></span>ἄπεπτον ἀναλαμβάνειν αἱ φλέβες τροφήν· οὐ μὴν ἔδει γίνεσθαι
<span class="lb" data-page="3.325" data-line="8" id="l3.325.8"></span>τοῦτο. δῆλον γὰρ ἦν, ὡς ἕτερον μὲν πέψεως, ἕτερον
<span class="lb" data-page="3.325" data-line="9" id="l3.325.9"></span>δ’ ἀναδόσεως ἐχρῆν εἶναι μόριον. τὸ δὲ μηδ’ ἁπλοῦν
<span class="lb" data-page="3.325" data-line="10" id="l3.325.10"></span>ἐκτετάσθαι μέχρι τῆς ἕδρας αὐτὸ, παμπόλλαις δ’ ἐπανόδοις
<span class="lb" data-page="3.325" data-line="11" id="l3.325.11"></span>κυκλοτερέσιν ἐν τῷ μεταξὺ διειλῆφθαι, τοῦ μὴ ῥᾳδίως ἐκπίπτειν
<span class="lb" data-page="3.325" data-line="12" id="l3.325.12"></span>τοῦ ζώου τὴν τροφὴν ἐνδεικτικὸν ὑπάρχον ὁμολογεῖ
<span class="lb" data-page="3.325" data-line="13" id="l3.325.13"></span>τοῖς προειρημένοις. εἰ γὰρ ἑτέρα τις κοιλία διεδέχετο τὴν
<span class="lb" data-page="3.325" data-line="14" id="l3.325.14"></span>προτέραν, καὶ ἦν, ὥσπερ ἐκείνη πέψεως ὄργανον, οὕτως ἡ
<span class="lb" data-page="3.325" data-line="15" id="l3.325.15"></span>δευτέρα ταμιεῖον ἀναδόσεως, οὐκ ἂν ἐν ὀλίγῳ χρόνῳ παμπόλλη
<span class="lb" data-page="3.325" data-line="16" id="l3.325.16"></span>τε καὶ διὰ πολλῶν φλεβῶν εἰς ἧπαρ ἀνελαμβάνετο ἡ ﻿
<span class="pb" data-page="3.326" id="p3.326"></span>
<span class="lb" data-page="3.326" data-line="1" id="l3.326.1"></span>τροφή. νῦν μὲν γὰρ αἱ τῶν ἐντέρων ἕλικες, ἀναρίθμητόν τι
<span class="lb" data-page="3.326" data-line="2" id="l3.326.2"></span>πλῆθος φλεβῶν ἐξ ἥπατος εἰς αὐτὰς ἐμφυόμενον ἔχουσαι,
<span class="lb" data-page="3.326" data-line="3" id="l3.326.3"></span>σύμπαντα τὸν ἐν τῇ γαστρὶ πεπεμμένον χυμὸν ἀναπέμπουσι·
<span class="lb" data-page="3.326" data-line="4" id="l3.326.4"></span>τότε δ’ ἂν ὀλίγοις στόμασι φλεβῶν, ὀλίγον ἑκάστοτε τῆς
<span class="lb" data-page="3.326" data-line="5" id="l3.326.5"></span>κεχυλωμένης ἐναρμόττων τροφῆς, βραδεῖάν τε καὶ πολυχρόνιον
<span class="lb" data-page="3.326" data-line="6" id="l3.326.6"></span>ἐποιεῖτο τὴν ἀνάδοσιν. ἅπτεσθαι μὲν γὰρ δεῖ τὰ στόματα
<span class="lb" data-page="3.326" data-line="7" id="l3.326.7"></span>τῶν ἀγγείων τοῦ κατειργασμένου καὶ πεπεμμένου χυμοῦ.
<span class="lb" data-page="3.326" data-line="8" id="l3.326.8"></span>μεγάλῃ δ’ ὑποτεθείσης τῇ προτέρᾳ κοιλίᾳ δευτέρας,
<span class="lb" data-page="3.326" data-line="9" id="l3.326.9"></span>βραχέος ἂν ἥπτετο μέρους ἡ τροφὴ τῆς γαστρὸς, ὅσον περ
<span class="lb" data-page="3.326" data-line="10" id="l3.326.10"></span>ἔψαυσεν αὐτῆς μόνον, τὸ πλεῖστον δ’, ὅσον ἦν ἐν τῷ βάθει,
<span class="lb" data-page="3.326" data-line="11" id="l3.326.11"></span>διέφυγεν ἂν τὰς λαβὰς τῶν φλεβῶν. ἀλλὰ νῦν γε τὸ τῆς
<span class="lb" data-page="3.326" data-line="12" id="l3.326.12"></span>διεξόδου στενὸν, εἰς βραχέα μόρια κατακερματίζον τὴν τροφὴν
<span class="lb" data-page="3.326" data-line="13" id="l3.326.13"></span>ἅπασαν, ὀλίγου δεῖν ἀναγκάζει τῶν ἐντέρων ἅπτεσθαι
<span class="lb" data-page="3.326" data-line="14" id="l3.326.14"></span>τοῦ χιτῶνος, εἰς ὃν αἱ φλέβες ἀναστομοῦνται, καὶ διὰ
<span class="lb" data-page="3.326" data-line="15" id="l3.326.15"></span>τοῦτο καὶ τῶν ἐπὶ τοῖς ἀγγείοις στομάτων. εἰ δὲ δὴ καὶ
<span class="lb" data-page="3.326" data-line="16" id="l3.326.16"></span>διαφύγοι τις ἐν τῇ κατὰ τὴν πρώτην ἕλικα διεξόδῳ, κατὰ
<span class="lb" data-page="3.326" data-line="17" id="l3.326.17"></span>τὴν δευτέραν ἅψεται, κᾂν εἰ ταύτην διαφύγοι, κατὰ τὴν
<span class="lb" data-page="3.326" data-line="18" id="l3.326.18"></span>τρίτην, ἢ τετάρτην, ἢ πέμπτην, ἤ τινα τῶν ἐφεξῆς·
<span class="pb" data-page="3.327" id="p3.327"></span>
<span class="lb" data-page="3.327" data-line="1" id="l3.327.1"></span>πάμπολλαι γάρ εἰσι. κατά γε τὴν οὕτως στενὴν καὶ μακρὰν
<span class="lb" data-page="3.327" data-line="2" id="l3.327.2"></span>καὶ παμπόλλας ἕλικας ἔχουσαν ὅλον ἀναγκάζεται τῆς τροφῆς
<span class="lb" data-page="3.327" data-line="3" id="l3.327.3"></span>τὸ μέρος ὁμιλῆσαί ποτε τῷ τοῦ ἀγγείου στόματι. καταπεπύκνωται
<span class="lb" data-page="3.327" data-line="4" id="l3.327.4"></span>γὰρ ἐν κύκλῳ πᾶν ἔντερον ἀναρίθμῳ τινὶ
<span class="lb" data-page="3.327" data-line="5" id="l3.327.5"></span>πλήθει στομάτων εἴσω καθηκόντων, ὑφ’ ὧν ἀναρπάζεται
<span class="lb" data-page="3.327" data-line="6" id="l3.327.6"></span>τὸ χρηστὸν τῆς διεξερχομένης τροφῆς. ὥστ’ οὐκ ἄν τις διαλάθοι
<span class="lb" data-page="3.327" data-line="7" id="l3.327.7"></span>καὶ ἐκπέσοι τοῦ ζώου χυμὸς εἰς θρέψιν χρήσιμος,
<span class="lb" data-page="3.327" data-line="8" id="l3.327.8"></span><span class="milestone ed2page" data-n="4.390" data-unit="ed2page" id="ed2page.4.390"></span>ὅταν γε νόμῳ φύσεως διοικῆται τὰ κατὰ τὸ σῶμα.
<span class="lb" data-page="3.327" data-line="9" id="l3.327.9"></span>τούτων γὰρ ἡ νῦν ἐξήγησις, οὐ τῶν ἀῤῥωστημάτων, ἡνίκα
<span class="lb" data-page="3.327" data-line="10" id="l3.327.10"></span>συγκέχυται μὲν ἡ τάξις, ἐμποδίζεται <span class="milestone ed1page" data-n="1.416" data-unit="ed1page" id="ed1page.1.416"></span>δὲ ἡ τέχνη τῆς
<span class="lb" data-page="3.327" data-line="11" id="l3.327.11"></span>φύσεως, ἐπικούρου δέ τινος ὀρέγοντος χεῖρα καὶ τὸ λυποῦν
<span class="lb" data-page="3.327" data-line="12" id="l3.327.12"></span>ἐξάγοντος προσδεῖται. τοῦτο μὲν οὖν καὶ εἰ μὴ λέγοιτο καθ’
<span class="lb" data-page="3.327" data-line="13" id="l3.327.13"></span>ἑκάστην ὧν προχειριζόμεθα χρειῶν, οὐχ ὁ μὴ λέγων ἀμελητὴς,
<span class="lb" data-page="3.327" data-line="14" id="l3.327.14"></span>ἀλλ’ ὁ μὴ προσυπακούων ἀβέλτερος. αἱ δὲ δὴ τῶν
<span class="lb" data-page="3.327" data-line="15" id="l3.327.15"></span>ἐντέρων ἕλικες ἐδείχθησαν ἕνεκα τοῦ πᾶσαν ἀκριβῶς ἀναδοθῆναι
<span class="lb" data-page="3.327" data-line="16" id="l3.327.16"></span>τὴν πεπεμμένην τροφὴν γεγονυῖαι· καὶ τοῦτο ἄρα ἦν
<span class="lb" data-page="3.327" data-line="17" id="l3.327.17"></span>τὸ πρὸς τοῦ Πλάτωνος εἰρημένον, ὅπως μὴ ταχὺ διαπερῶσα
<span class="pb" data-page="3.328" id="p3.328"></span>
<span class="lb" data-page="3.328" data-line="1" id="l3.328.1"></span>ἡ τροφὴ ταχὺ πάλιν ἑτέρας δεῖσθαι τὸ σῶμα ἀναγκάζῃ,
<span class="lb" data-page="3.328" data-line="2" id="l3.328.2"></span>καὶ παρέχουσα ἀπληστίαν διὰ γαστριμαργίας ἀφιλόσοφον
<span class="lb" data-page="3.328" data-line="3" id="l3.328.3"></span>καὶ ἄμουσον ἀποτελῇ πᾶν τὸ θνητὸν γένος. ὅσοις
<span class="lb" data-page="3.328" data-line="4" id="l3.328.4"></span>γοῦν τῶν ζώων οὐκ εἰσὶν ἕλικες, ἀλλ’ ἁπλοῦν ἔχει μέχρις
<span class="lb" data-page="3.328" data-line="5" id="l3.328.5"></span>τῆς ἕδρας ἀπὸ τῆς γαστρὸς ἐκτεταμένον ἔντερον, ἄπληστα
<span class="lb" data-page="3.328" data-line="6" id="l3.328.6"></span>πάντα καὶ γαστρίμαργα, καὶ διὰ παντὸς προσκείμενα τῇ
<span class="lb" data-page="3.328" data-line="7" id="l3.328.7"></span>τροφῇ, καθάπερ φυτά. ἀλλὰ γὰρ καὶ περὶ τούτων Ἀριστοτέλει
<span class="lb" data-page="3.328" data-line="8" id="l3.328.8"></span>καλῶς εἴρηται τά τ’ ἄλλα καὶ ὅτι κατὰ βραχὺ τῶν
<span class="lb" data-page="3.328" data-line="9" id="l3.328.9"></span>φυτῶν ἡ φύσις ἀποχωροῦσα ἕτερον ἑτέρου ζῶον ἐργάζεται
<span class="lb" data-page="3.328" data-line="10" id="l3.328.10"></span>τελεώτερον, ἕως πρὸς τὸ πάντων ἀφίκηται τελεώτατον, ὑπὲρ
<span class="lb" data-page="3.328" data-line="11" id="l3.328.11"></span>οὗ νῦν ἡμῖν πρόκειται λέγειν. οὐκ οὖν περὶ τοῦ πλήθους
<span class="lb" data-page="3.328" data-line="12" id="l3.328.12"></span>τῶν ἐν τοῖς μηρυκάζουσι ζώοις κοιλιῶν ἐμὸν ἂν εἴη λέγειν,
<span class="lb" data-page="3.328" data-line="13" id="l3.328.13"></span>οὐδὲ περὶ τῆς καθ’ ἕκαστον εἶδος ζώου γαστρὸς, ὥσπερ
<span class="lb" data-page="3.328" data-line="14" id="l3.328.14"></span>οὐδὲ περὶ τῶν ἄλλων ὀργάνων τῆς τροφῆς· εἴρηται γὰρ
<span class="lb" data-page="3.328" data-line="15" id="l3.328.15"></span>Ἀριστοτέλει καλῶς ὑπὲρ ἁπάντων. εἰ δὲ μὴ βραχὺς ἦν
<span class="lb" data-page="3.328" data-line="16" id="l3.328.16"></span>ὁ βίος εἰς τὸν τῶν καλλίστων ἔρανον, ἴσως ἄν ποτε
<span class="lb" data-page="3.328" data-line="17" id="l3.328.17"></span>καὶ τὸ κατ’ ἐκείνην τὴν θεωρίαν ἐλλεῖπον ἐξειργασάμεθα.
<span class="pb" data-page="3.329" id="p3.329"></span>
<span class="lb" data-page="3.329" data-line="1" id="l3.329.1"></span>νυνὶ δ’ ἀγαπῶμεν, εἰ μόνου δυνηθείημεν ἀνθρώπου τὴν
<span class="lb" data-page="3.329" data-line="2" id="l3.329.2"></span>κατασκευὴν ἀκριβῶς ἐξηγήσασθαι. πάλιν οὖν τὸν λόγον ἐπὶ
<span class="lb" data-page="3.329" data-line="3" id="l3.329.3"></span>τὰ συνεχῆ τοῖς εἰρημένοις ἐπαναγάγωμεν, ἀναμνήσαντες κᾀνταῦθα
<span class="lb" data-page="3.329" data-line="4" id="l3.329.4"></span>τοὺς ἀναγνωσομένους τόδε τὸ γράμμα, μηδεμίαν ἐπιζητεῖν
<span class="lb" data-page="3.329" data-line="5" id="l3.329.5"></span>ἀκούσειν ἀπόδειξιν ἐνεργείας μηδεμιᾶς, εἰρῆσθαι γὰρ
<span class="lb" data-page="3.329" data-line="6" id="l3.329.6"></span>ἅπασαν ἐν τοῖς περὶ φυσικῶν δυνάμεων ὑπομνήμασιν, ὥσπερ
<span class="lb" data-page="3.329" data-line="7" id="l3.329.7"></span>καὶ ὅτι τὰ καθήκοντα ἀρτηριῶν εἰς ἔντερα στόματα βραχύ
<span class="lb" data-page="3.329" data-line="8" id="l3.329.8"></span>τι τῆς τροφῆς ἀναλαμβάνει, τὸ δὲ πλεῖστον αἱ φλέβες.
<span class="lb" data-page="3.329" data-line="9" id="l3.329.9"></span>αὐτὸ μέντοι τοῦτο, ὅτι κατὰ φύσιν ἐν ἀρτηρίαις αἷμα περιέχεται,
<span class="lb" data-page="3.329" data-line="10" id="l3.329.10"></span>καθ’ ἕτερον λόγον ἰδίᾳ λέλεκται. νῦν οὖν, ὅσον
<span class="lb" data-page="3.329" data-line="11" id="l3.329.11"></span>ἐλλεῖπόν ἐστι τῆς τῶν ἐντέρων κατασκευῆς, λεχθήσεται.
<span class="lb" data-page="3.329" data-line="12" id="l3.329.12"></span>πάσας τὰς ἐκκριτικάς τε καὶ προωστικὰς ὀνομαζομένας ἐνεργείας
<span class="lb" data-page="3.329" data-line="13" id="l3.329.13"></span>τε καὶ δυνάμεις αἱ τῶν ἐγκαρσίων ἰνῶν ἐδείχθησαν
<span class="lb" data-page="3.329" data-line="14" id="l3.329.14"></span>ἐργαζόμεναι κινήσεις, ὡς τὰς ἐπισπαστικὰς αἱ τῶν εὐθειῶν.
<span class="lb" data-page="3.329" data-line="15" id="l3.329.15"></span>ὥσπερ οὖν ἡ γαστὴρ ἀμφοτέρας ἔχουσα δυοῖν ἐδεήθη χιτώνων
<span class="lb" data-page="3.329" data-line="16" id="l3.329.16"></span>ἐναντίως ἐχόντων ἀλλήλοις, οὕτω τῶν ἐντέρων ἕκαστον,
<span class="lb" data-page="3.329" data-line="17" id="l3.329.17"></span>ἓν εἶδος ἔχον κινήσεως τὸ προωστικὸν, ἓν καὶ χιτῶνος
<span class="pb" data-page="3.330" id="p3.330"></span>
<span class="lb" data-page="3.330" data-line="1" id="l3.330.1"></span>εἶδος εἰς ἐγκαρσίας τε καὶ κυκλοτερεῖς ἶνας ἀναλυόμενον
<span class="lb" data-page="3.330" data-line="2" id="l3.330.2"></span>ἐκτήσατο. τί δὴ οὖν οἱ χιτῶνες αὐτῶν δύο γεγόνασιν, εἴπερ
<span class="lb" data-page="3.330" data-line="3" id="l3.330.3"></span>ὁμοίως ἔχουσιν ἀμφότεροι; περιττὸς γὰρ ἂν εἶναι δόξειεν ὁ
<span class="lb" data-page="3.330" data-line="4" id="l3.330.4"></span>ἕτερος. ἀλλ’ οὐχ ᾧδε ἔχει· σφοδρότητός τε γὰρ ἕνεκα τῆς
<span class="lb" data-page="3.330" data-line="5" id="l3.330.5"></span>ἀποκριτικῆς δυνάμεως καὶ δυσπαθείας αὐτῶν τῶν ὀργάνων
<span class="lb" data-page="3.330" data-line="6" id="l3.330.6"></span>ὁ τῶν ἐντέρων χιτὼν διττὸς ἐγένετο. ὥσπερ γὰρ ἐν τῇ γαστρὶ
<span class="lb" data-page="3.330" data-line="7" id="l3.330.7"></span>μένειν ἐπὶ πλέον, ἵν’ ἀκριβῶς πεφθῇ, βέλτιον ἦν τὰ
<span class="lb" data-page="3.330" data-line="8" id="l3.330.8"></span>σιτία, οὕτως ἐνταυθοῖ μὴ μένειν. ἐν γὰρ τῷ φέρεσθαι διὰ
<span class="lb" data-page="3.330" data-line="9" id="l3.330.9"></span>μακρᾶς ὁδοῦ καὶ στενῆς ἀκριβῶς θ’ ἅμα καὶ ταχέως ἡ
<span class="lb" data-page="3.330" data-line="10" id="l3.330.10"></span>ἐξ αὐτῶν εἰς ἧπαρ ἀνάδοσις ἐγίνετο. ὅτι δὲ καὶ τὴν εἰς
<span class="lb" data-page="3.330" data-line="11" id="l3.330.11"></span>ἀσφαλείας καὶ δυσπαθείας ἀκρίβειαν οὐ μικρὰν ἐν τοῖς ἐντέροις
<span class="lb" data-page="3.330" data-line="12" id="l3.330.12"></span>ὠφέλειαν οἱ δύο χιτῶνες παρέχονται, <span class="milestone ed2page" data-n="4.391" data-unit="ed2page" id="ed2page.4.391"></span>δηλοῖ
<span class="lb" data-page="3.330" data-line="13" id="l3.330.13"></span>μάλιστα τὰ δυσεντερικὰ παθήματα. πολλοῖς γοῦν καὶ πολλάκις
<span class="lb" data-page="3.330" data-line="14" id="l3.330.14"></span>ἐθεασάμεθα, κακῶς θ’ ἅμα καὶ χρονίως νοσήσασι,
<span class="lb" data-page="3.330" data-line="15" id="l3.330.15"></span>πλεῖστον τῶν ἐντέρων ἀποσαπὲν, ὡς πολλαχόθεν τὸν ὅλον
<span class="lb" data-page="3.330" data-line="16" id="l3.330.16"></span>ἔνδον ἀπολέσθαι χιτῶνα, καὶ ὅμως ἐβίων τε οὗτοι καὶ
<span class="lb" data-page="3.330" data-line="17" id="l3.330.17"></span>διεγένοντο, μὴ ἂν διασωθέντες, εἰ μὴ καὶ δεύτερός τις ἦν ﻿
<span class="pb" data-page="3.331" id="p3.331"></span>
<span class="lb" data-page="3.331" data-line="1" id="l3.331.1"></span>ἐπὶ τῷ διεφθαρμένῳ χιτῶνι ἕτερος ἔξωθεν. ἐνίοις δὲ τῶν
<span class="lb" data-page="3.331" data-line="2" id="l3.331.2"></span>ἐντέρων ἐπιτείνονταί τινες ἔξωθεν ἶνες εὐθεῖαι κατὰ μῆκος
<span class="lb" data-page="3.331" data-line="3" id="l3.331.3"></span>ἕνεκα τῆς τῶν ἐγκαρσίων δυσπαθείας· διὸ καὶ τοῖς λεπτοὺς
<span class="lb" data-page="3.331" data-line="4" id="l3.331.4"></span>ἔχουσι ζώοις τοὺς τῶν ἐντέρων χιτῶνας ἢ τὰς ἐνεργείας
<span class="lb" data-page="3.331" data-line="5" id="l3.331.5"></span>σφοδροτέρας τοῦθ’ ὑπάρχει μάλιστα. κίνδυνος γὰρ ἦν
<span class="lb" data-page="3.331" data-line="6" id="l3.331.6"></span>ἀποσπασθῆναι τὰς ἐγκαρσίας ἀλλήλων μὴ συνεχομένας ἔξωθεν
<span class="lb" data-page="3.331" data-line="7" id="l3.331.7"></span>οἷον δεσμῷ τινι ταῖς εὐθείαις. διὰ τοῦτο δὲ καὶ
<span class="lb" data-page="3.331" data-line="8" id="l3.331.8"></span>κατὰ τὸ ἀπευθυσμένον αἱ τοιαῦται πλείους εἰσὶν, ὅτι πολλοῖς
<span class="lb" data-page="3.331" data-line="9" id="l3.331.9"></span>καὶ σκληροῖς περιττώμασι τῆς ξηρᾶς τροφῆς ἀθροιζομένοις
<span class="lb" data-page="3.331" data-line="10" id="l3.331.10"></span>ἐνταῦθα βιαίως περιστέλλεσθαι τοὺς ταύτῃ χιτῶνας
<span class="lb" data-page="3.331" data-line="11" id="l3.331.11"></span>ἀναγκαῖον ἦν. ἔξωθεν οὖν αὐταῖς ἐπιβέβληται δεσμὸς,
<span class="lb" data-page="3.331" data-line="12" id="l3.331.12"></span>εὐθεῖαί τινες ἶνες. ἐπὶ δὲ τῶν πλείστων ζώων ὅλον τὸ
<span class="lb" data-page="3.331" data-line="13" id="l3.331.13"></span>κῶλον ἰσχυροῖς δεσμοῖς ἔσφιγκται κατὰ μῆκος, ἄνωθεν
<span class="lb" data-page="3.331" data-line="14" id="l3.331.14"></span>κάτω παρατεταμένοις ἑνὶ καθ’ ἑκάτερον μέρει. ὅτι δὲ καὶ
<span class="lb" data-page="3.331" data-line="15" id="l3.331.15"></span>τὸ περιτόναιον αὐτὸ πάλιν τοῦτον τὸν δεύτερον χιτῶνα ἀμφιέννυσι
<span class="lb" data-page="3.331" data-line="16" id="l3.331.16"></span>καὶ συνδεῖ τὰ ἔντερα πάντα πρός τε τὰ κατὰ τὴν
<span class="lb" data-page="3.331" data-line="17" id="l3.331.17"></span>ῥάχιν σώματα καὶ πρὸς ἄλλα, πρόσθεν εἴρηται. καθόλου
<span class="pb" data-page="3.332" id="p3.332"></span>
<span class="lb" data-page="3.332" data-line="1" id="l3.332.1"></span>γὰρ οὐδέν ἐστι τῶν κάτω φρενῶν ὄργανον, ὃ μὴ καλύπτεταί
<span class="lb" data-page="3.332" data-line="2" id="l3.332.2"></span>τινι χιτῶνι, τὴν ἀρχὴν τῆς γενέσεως ἐκ τοῦ περιτοναίου
<span class="lb" data-page="3.332" data-line="3" id="l3.332.3"></span>λαμβάνοντι. ἀλλὰ περὶ μὲν τῶν ἐντέρων τῶν λεπτῶν ἱκανὰ
<span class="lb" data-page="3.332" data-line="4" id="l3.332.4"></span>ταῦτα.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:4.19">
<span class="pb page1" data-page="3.334" id="p3.334"></span>
<span class="milestone ed1page page1" data-n="1.417" data-unit="ed1page" id="ed1page.1.417"></span>
<span class="milestone ed2page page1" data-n="4.392" data-unit="ed2page" id="ed2page.4.392"></span>
            <p>
<span class="lb" data-page="3.334" data-line="9" id="l3.334.9"></span>Ταῦτά τε οὖν ἅπαντα θαυμαστῶς τῇ φύσει
<span class="lb" data-page="3.334" data-line="10" id="l3.334.10"></span>παρεσκεύασται, καὶ πρὸς τούτοις ἔτι μύες ἑκατέραις ἐπίκεινται
<span class="lb" data-page="3.334" data-line="11" id="l3.334.11"></span>τῶν περιττωμάτων ταῖς ἐκροαῖς, οἷον κλεῖθρόν τι,
<span class="lb" data-page="3.334" data-line="12" id="l3.334.12"></span>τοῦ μήτε συνεχῶς ἐκκρίνεσθαι μήτε ἀκαίρως ἕνεκα. τῆς
<span class="lb" data-page="3.334" data-line="13" id="l3.334.13"></span>μὲν γὰρ κύστεως ὁ καλούμενος αὐχὴν μυώδης ἐστὶ, τοῦ
<span class="lb" data-page="3.334" data-line="14" id="l3.334.14"></span>δ’ ἀπευθυσμένου τὸ κάτω πέρας ὑπὸ μυῶν ἐν κύκλῳ περικειμένων
<span class="lb" data-page="3.334" data-line="15" id="l3.334.15"></span>σφίγγεται· καὶ δὴ τοὔνομα αὐτῷ σφιγκτῆρα διὰ
<span class="lb" data-page="3.334" data-line="16" id="l3.334.16"></span>τοῦτ’ οἶμαι τεθεικέναι τινάς. οἱ γὰρ δὴ μύες ἅπαντες, ὄργανα
<span class="lb" data-page="3.334" data-line="17" id="l3.334.17"></span>τῆς κατὰ προαίρεσιν ὑπάρχοντες κινήσεως, οὐκ ἐπιτρέπουσι
<span class="lb" data-page="3.334" data-line="18" id="l3.334.18"></span>τοῖς περιττώμασιν ἔξω φέρεσθαι, πρὶν κελεῦσαι
<span class="pb" data-page="3.335" id="p3.335"></span>
<span class="lb" data-page="3.335" data-line="1" id="l3.335.1"></span>τὸν λογισμὸν, καὶ τοῦθ’ ἓν μόνον ὄργανον ψυχικὸν ἐπὶ
<span class="lb" data-page="3.335" data-line="2" id="l3.335.2"></span>τοσαύτῃ τε καὶ τοιαύτῃ διεξόδῳ φυσικῶν ὀργάνων ἐπίκειται
<span class="lb" data-page="3.335" data-line="3" id="l3.335.3"></span>καθ’ ἑκατέραν τῶν περιττωμάτων τὴν ἐκροήν. καὶ οἷς ἂν
<span class="lb" data-page="3.335" data-line="4" id="l3.335.4"></span>ἢ παραλυθῶσιν οἵδε οἱ μύες, ἢ ὁπωσοῦν ἑτέρως φθαρῶσιν,
<span class="lb" data-page="3.335" data-line="5" id="l3.335.5"></span>ἀκουσίως ἐκρέοντα τὰ περιττωμάτα τούτοις δεικνῦσιν ἐναργῶς,
<span class="lb" data-page="3.335" data-line="6" id="l3.335.6"></span>εἰς ὅσον αἰσχρὸς ἦν καὶ ἄμουσος ἂν ἡμῶν ὁ βίος,
<span class="lb" data-page="3.335" data-line="7" id="l3.335.7"></span>εἰ μηδὲν ἐξ ἀρχῆς ἡ φύσις προὐνοήσατο βέλτιον. ἀλλὰ
<span class="lb" data-page="3.335" data-line="8" id="l3.335.8"></span>ταῦτά τε θαυμαστῶς αὐτῇ παρεσκεύασται, καὶ ὅπως ἂν
<span class="lb" data-page="3.335" data-line="9" id="l3.335.9"></span>ἅπαντα τὰ κατὰ τὴν γαστέρα καὶ τὰ ἔντερα μὴ μόνον
<span class="lb" data-page="3.335" data-line="10" id="l3.335.10"></span>τοῖς ἄλλοις μέρεσι τοῦ σώματος ὑπηρετῇ πρὸς θρέψιν;
<span class="lb" data-page="3.335" data-line="11" id="l3.335.11"></span>ἀλλὰ καὶ αὐτὰ τρέφηται καλῶς, οὐκ ἀργῶς οὐδὲ ῥᾳθύμως
<span class="lb" data-page="3.335" data-line="12" id="l3.335.12"></span>προῆλθε. πρῶτον μὲν γὰρ παντὶ τῷ μεσεντερίῳ φλέβας
<span class="lb" data-page="3.335" data-line="13" id="l3.335.13"></span>ἐποίησεν ἰδίας, ἀνακειμένας αὐτῶν τῇ θρέψει τῶν ἐντέρων,
<span class="lb" data-page="3.335" data-line="14" id="l3.335.14"></span>μὴ περαιουμένας εἰς τὸ ἧπαρ· ὡς γὰρ καὶ Ἡρόφιλος ἔλεγεν,
<span class="lb" data-page="3.335" data-line="15" id="l3.335.15"></span>εἰς ἀδενώδη τινὰ σώματα τελευτῶσιν αὗται αἱ φλέβες,
<span class="lb" data-page="3.335" data-line="16" id="l3.335.16"></span>τῶν ἄλλων ἁπασῶν ἐπὶ τὰς πύλας ἀναφερομένων· ἔπειτα ﻿
<span class="pb" data-page="3.336" id="p3.336"></span>
<span class="lb" data-page="3.336" data-line="1" id="l3.336.1"></span>καὶ κατὰ τὸ ἐπίπλοον ἀγγεῖα πάμπολλα τὸν ἀριθμὸν ὄντα
<span class="lb" data-page="3.336" data-line="2" id="l3.336.2"></span>παρεσκεύασεν οὐχ ἥκιστα καὶ πρὸς τήνδε τὴν χρείαν, ὡς
<span class="lb" data-page="3.336" data-line="3" id="l3.336.3"></span>ἅπαντα θρέψοντα τὰ συνεχῆ. καὶ ταῦτ’ ἐπήρκεσεν ἄμφω
<span class="lb" data-page="3.336" data-line="4" id="l3.336.4"></span>τὰ σοφίσματα τῇ φύσει πρὸς τὴν τελείαν θρέψιν ἐντέρων
<span class="lb" data-page="3.336" data-line="5" id="l3.336.5"></span>τε καὶ γαστρός. ἦσαν γὰρ δὴ καὶ ἄλλαι δύο τῆς
<span class="lb" data-page="3.336" data-line="6" id="l3.336.6"></span>θρέψεως ἐπικουρίαι, μία μὲν ἡ ἐν αὐτῷ τῷ πέπτειν τὴν
<span class="lb" data-page="3.336" data-line="7" id="l3.336.7"></span>τροφὴν, (ἐδείχθη γὰρ οὖν καὶ τοῦτο,) καί τις ἑτέρα κατὰ
<span class="lb" data-page="3.336" data-line="8" id="l3.336.8"></span>τὰς μακροτέρας ἀσιτίας ἑλκόντων τι τῶν κάτω μορίων καὶ
<span class="lb" data-page="3.336" data-line="9" id="l3.336.9"></span>ἐξ αὐτοῦ τοῦ ἥπατος, ἤδη μὲν τῆς ἀναδόσεως τῆς εἰς αὐτὸ
<span class="lb" data-page="3.336" data-line="10" id="l3.336.10"></span>καὶ τῆς τῶν ἀναδοθέντων ἀκριβοῦς κατεργασίας τε καὶ διακρίσεως
<span class="lb" data-page="3.336" data-line="11" id="l3.336.11"></span>ἐπιτετελεσμένων, τῶν κάτω δὲ ὀργάνων τηνικαῦτα
<span class="lb" data-page="3.336" data-line="12" id="l3.336.12"></span>δεομένων τε καὶ ἕλκειν δυναμένων χρηστὸν αἷμα.
<span class="lb" data-page="3.336" data-line="13" id="l3.336.13"></span>θαυμάζουσι δέ τινες, εἰ, δι’ ὧν ἔμπροσθεν φλεβῶν ἀνάδοσις
<span class="lb" data-page="3.336" data-line="14" id="l3.336.14"></span>εἰς ἧπαρ ἐγίνετο, δι’ αὐτῶν αὖθίς ποτε παλινδρομήσει
<span class="lb" data-page="3.336" data-line="15" id="l3.336.15"></span>χρηστὸν αἷμα, μήτ’ ἄλλο τι τῆς φύσεως ἔργον εἰδότες,
<span class="lb" data-page="3.336" data-line="16" id="l3.336.16"></span>μήθ’ ὅσην ἔχει δύναμιν ἡ τῶν δεομένων θρέψεως ὀργάνων
<span class="lb" data-page="3.336" data-line="17" id="l3.336.17"></span>ὁλκὴ, περὶ ἧς ἐν ἑτέροις ἀποδέδεικται.
</p>
          </article>

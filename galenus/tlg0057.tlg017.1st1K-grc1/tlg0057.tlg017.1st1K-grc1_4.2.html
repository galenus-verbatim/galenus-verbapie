<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:4.2">
<span class="pb page1" data-page="3.267" id="p3.267"></span>
<span class="milestone ed1page page1" data-n="1.406" data-unit="ed1page" id="ed1page.1.406"></span>
<span class="milestone ed2page page1" data-n="4.369" data-unit="ed2page" id="ed2page.4.369"></span>
            <p>
<span class="lb" data-page="3.267" data-line="15" id="l3.267.15"></span><span class="milestone ed2page" data-n="4.371" data-unit="ed2page" id="ed2page.4.371"></span>Αἱ δὲ, ὥσπερ οἱ ἐν ταῖς πόλεσιν
<span class="lb" data-page="3.267" data-line="16" id="l3.267.16"></span>ἀχθοφόροι τὸν κεκαθαρμένον ἐν τῷ ταμιείῳ σῖτον εἴς τι
<span class="lb" data-page="3.267" data-line="17" id="l3.267.17"></span>κοινὸν τῆς πόλεως φέρουσιν ἐργαστήριον, ἵνα πεφθησόμενόν
<span class="pb" data-page="3.268" id="p3.268"></span>
<span class="lb" data-page="3.268" data-line="1" id="l3.268.1"></span>τε καὶ χρήσιμον εἰς τὸ τρέφειν ἤδη γενησόμενον, οὕτω καὶ
<span class="lb" data-page="3.268" data-line="2" id="l3.268.2"></span>αὗται τὴν ἐν τῇ γαστρὶ κατειργασμένην τροφὴν ἀναφέρουσιν
<span class="lb" data-page="3.268" data-line="3" id="l3.268.3"></span>εἴς τι κοινὸν ὅλου τοῦ ζώου πέψεως χωρίον, ὅ καλοῦμεν
<span class="lb" data-page="3.268" data-line="4" id="l3.268.4"></span>ἧπαρ. εἴσοδος δ’ εἰς τὸ χωρίον τοῦτο, πολλοῖς στενωποῖς
<span class="lb" data-page="3.268" data-line="5" id="l3.268.5"></span>κατατετμημένη, ὑπάρχει μία. καί τις αὐτὴν ἀνὴρ παλαιὸς,
<span class="lb" data-page="3.268" data-line="6" id="l3.268.6"></span>δεινὸς, οἶμαι, περὶ φύσιν, ὠνόμασε πύλας, ἀπ’ ἐκείνου τε
<span class="lb" data-page="3.268" data-line="7" id="l3.268.7"></span>μένει τοὔνομα δεῦρο αἰεί. καὶ Ἱπποκράτης τε οὕτω καὶ
<span class="lb" data-page="3.268" data-line="8" id="l3.268.8"></span>πᾶς ὁ σὺν αὐτῷ χορὸς τῶν Ἀσκληπιαδῶν ὀνομάζουσιν,
<span class="lb" data-page="3.268" data-line="9" id="l3.268.9"></span>ἐπαινέσαντες τὴν σοφίαν τοῦ πρώτου, πολιτικῇ διοικήσει
<span class="lb" data-page="3.268" data-line="10" id="l3.268.10"></span>τὴν κατὰ τὸ ζῶον εἰκάσαντος. ἀλλ’ ὥσπερ Ὅμηρος ἐποίησεν
<span class="lb" data-page="3.268" data-line="11" id="l3.268.11"></span>αὐτοκίνητα τὰ τοῦ Ἡφαίστου δημιουργήματα, καὶ τὰς μὲν
<span class="lb" data-page="3.268" data-line="12" id="l3.268.12"></span>φύσας εὐθὺς ἅμα τῷ κελεῦσαι τὸν δεσπότην παντοίην εὔπρηκτον
<span class="lb" data-page="3.268" data-line="13" id="l3.268.13"></span>ἀϋτμὴν ἐξανιείσας, τὰς δὲ θεραπαίνας ἐκείνας τὰς
<span class="lb" data-page="3.268" data-line="14" id="l3.268.14"></span>χρυσᾶς ὁμοίως αὐτῷ τῷ δημιουργῷ κινουμένας ἐξ αὑτῶν,
<span class="lb" data-page="3.268" data-line="15" id="l3.268.15"></span>οὕτω μοι καὶ σὺ νόει κατὰ τὸ τοῦ ζώου σῶμα μηδὲν ἀργὸν
<span class="lb" data-page="3.268" data-line="16" id="l3.268.16"></span>μήτ’ ἀκίνητον, ἀλλὰ πάντα μετὰ τῆς πρεπούσης κατασκευῆς,
<span class="lb" data-page="3.268" data-line="17" id="l3.268.17"></span>θείας τινὰς αὐτοῖς δυνάμεις τοῦ δημιουργοῦ χαρισαμένου·
<span class="pb" data-page="3.269" id="p3.269"></span>
<span class="lb" data-page="3.269" data-line="1" id="l3.269.1"></span>καὶ τὰς μὲν φλέβας οὐ παραγούσας μόνον τὴν τροφὴν ἐκ
<span class="lb" data-page="3.269" data-line="2" id="l3.269.2"></span>τῆς γαστρὸς, ἀλλ’ ἑλκούσας ἅμα καὶ προπαρασκευαζούσας
<span class="lb" data-page="3.269" data-line="3" id="l3.269.3"></span>τῷ ἥπατι τὸν ὁμοιότατον ἐκείνῳ τρόπον, ὡς ἂν καὶ παραπλησίας
<span class="lb" data-page="3.269" data-line="4" id="l3.269.4"></span>αὐτῷ φύσεως ὑπαρχούσας καὶ τὴν πρώτην βλάστησιν
<span class="lb" data-page="3.269" data-line="5" id="l3.269.5"></span>ἐξ ἐκείνου πεποιημένας.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:4.20">
<span class="pb page1" data-page="3.337" id="p3.337"></span>
<span class="milestone ed1page page1" data-n="1.417" data-unit="ed1page" id="ed1page.1.417"></span>
<span class="milestone ed2page page1" data-n="4.392" data-unit="ed2page" id="ed2page.4.392"></span>
            <p>
<span class="lb" data-page="3.337" data-line="1" id="l3.337.1"></span><span class="milestone ed2page" data-n="4.393" data-unit="ed2page" id="ed2page.4.393"></span>Τὸ δὲ δὴ λοιπὸν ἔτι τῆς περὶ τὰ
<span class="lb" data-page="3.337" data-line="2" id="l3.337.2"></span>νῦν προκείμενα μόρια διηγήσεως ἔργον τε καὶ τέχνημα τῆς
<span class="lb" data-page="3.337" data-line="3" id="l3.337.3"></span>φύσεως ἤδη λεγέσθω. πάμπολλα μὲν εἰς ἕκαστον τῶν ἐντέρων
<span class="lb" data-page="3.337" data-line="4" id="l3.337.4"></span>ἐπεραιοῦτο στόματα φλεβῶν, οἷον δένδρου τινὸς ἔσχατά
<span class="lb" data-page="3.337" data-line="5" id="l3.337.5"></span>τε καὶ λεπτὰ ῥιζῶν πέρατα. συνάγουσα δὲ ἡ φύσις,
<span class="lb" data-page="3.337" data-line="6" id="l3.337.6"></span>ὥσπερ ἐν τοῖς δένδροις τὰς λεπτὰς ἐκείνας ῥίζας εἰς παχυτέρας,
<span class="lb" data-page="3.337" data-line="7" id="l3.337.7"></span>οὕτως ἐν τοῖς ζώοις εἰς ἀγγεῖα μείζω τὰ σμικρότερα,
<span class="lb" data-page="3.337" data-line="8" id="l3.337.8"></span>κᾀκεῖνα πάλιν εἰς ἕτερα μείζω, καὶ τοῦτ’ ἀεὶ ποιοῦσα, μέχρι
<span class="lb" data-page="3.337" data-line="9" id="l3.337.9"></span>τοῦ ἥπατος εἰς μίαν ἤγαγεν ἅπαντα φλέβα τὴν ἐπὶ πύλαις,
<span class="lb" data-page="3.337" data-line="10" id="l3.337.10"></span>ἀφ’ ἧς καὶ ἡ εἰς τὴν γαστέρα καὶ ἡ εἰς τὸν σπλῆνα
<span class="lb" data-page="3.337" data-line="11" id="l3.337.11"></span>φερομένη φλὲψ ἀποφύεται. καὶ μήν γε καὶ τὰς ἀρτηρίας
<span class="lb" data-page="3.337" data-line="12" id="l3.337.12"></span>εἰς μίαν ὡσαύτως ἁπάσας μεγάλην ἀρτηρίαν ἀνήγαγε τὴν
<span class="lb" data-page="3.337" data-line="13" id="l3.337.13"></span>ἐπὶ ῥάχει. μακροῦ δ’ ὄντος τοῦ μεταξὺ χωρίου τῆς ἀρχῆς
<span class="lb" data-page="3.337" data-line="14" id="l3.337.14"></span>τῶν ἀγγείων ἁπάντων καὶ τῆς τελευτῆς, οὐκ ἦν ἀσφαλὲς
<span class="lb" data-page="3.337" data-line="15" id="l3.337.15"></span>ἀφρούρητα παράγειν ἀγγεῖα λεπτὰ, καὶ γὰρ αὖ καὶ ὥσπερ
<span class="lb" data-page="3.337" data-line="16" id="l3.337.16"></span>ἐκρέμαστο τὰ πρὸς τὰς πύλας ἀναφερόμενα τοῦ ἥπατος, ἐπ’
<span class="lb" data-page="3.337" data-line="17" id="l3.337.17"></span>οὐδενὸς ἑδραίου βεβαίως κείμενα, καὶ οὐδὲ βοήθεια μέντοι
<span class="lb" data-page="3.337" data-line="18" id="l3.337.18"></span>τις ἦν αὐτοῖς ἑτέρα κατὰ τὴν ὁδὸν, ὑφ’ ἧς ἑδράζοιτό τε καὶ
<span class="pb" data-page="3.338" id="p3.338"></span>
<span class="lb" data-page="3.338" data-line="1" id="l3.338.1"></span>διαλαμβάνοιτο καὶ στηρίζοιτο. πῶς οὖν καὶ τούτων προὐνοήσατο
<span class="lb" data-page="3.338" data-line="2" id="l3.338.2"></span>τῆς ἀσφαλείας, ὡς μήτε πηδῶντος, μήτ’ ἐμπίπτοντος,
<span class="lb" data-page="3.338" data-line="3" id="l3.338.3"></span>μήτε πληττομένου σφοδρῶς ἔξωθεν τοῦ ζώου, θλασθῆναί
<span class="lb" data-page="3.338" data-line="4" id="l3.338.4"></span>πη καὶ διαῤῥαγῆναι καὶ παθεῖν αὐτά; ἀπὸ τοῦ
<span class="lb" data-page="3.338" data-line="5" id="l3.338.5"></span>συνδοῦντός τε καὶ ἀμφιεννύντος τὰ ἔντερα χιτῶνος, ὃν
<span class="lb" data-page="3.338" data-line="6" id="l3.338.6"></span>ἀπὸ τοῦ περιτοναίου τὴν γένεσιν ἔχειν ἐλέγομεν, ἀποφύσασα
<span class="lb" data-page="3.338" data-line="7" id="l3.338.7"></span>χιτῶνα παραπλήσιον αὐτῷ τῷ περιτοναίῳ, τούτῳ τῶν ἀγγείων
<span class="lb" data-page="3.338" data-line="8" id="l3.338.8"></span>ἕκαστον ἠμφίασεν. ἐν δὲ ταῖς μεταξὺ χώραις τῶν ἀγγείων
<span class="lb" data-page="3.338" data-line="9" id="l3.338.9"></span>ταῖς κεναῖς αὐτὸν ἑαυτῷ τοῦτον ἐπιβάλλουσα τὸν χιτῶνα,
<span class="lb" data-page="3.338" data-line="10" id="l3.338.10"></span>καὶ διπλοῦν ἐργαζομένη, δυσπαθῆ μὲν οὕτω καὶ αὐτὸν
<span class="lb" data-page="3.338" data-line="11" id="l3.338.11"></span>τὸν χιτῶνα δεσμόν τε καὶ φρουρὰν ἀσφαλῆ τοῖς ἀγγείοις
<span class="lb" data-page="3.338" data-line="12" id="l3.338.12"></span>κατεσκευάσατο. τοῖς πλείστοις δ’ αὐτῶν, ὅσα πάνυ μετέωρα
<span class="lb" data-page="3.338" data-line="13" id="l3.338.13"></span>καὶ ὄρθια πρὸς τὸ ἧπαρ ἀνετέτατο, καθ’ ὃ συνάπτει
<span class="lb" data-page="3.338" data-line="14" id="l3.338.14"></span>πρὸς ἄλληλα, ταύτῃ αὑτῶν εὐπαθέστερα ἔσεσθαι γνοῦσα
<span class="lb" data-page="3.338" data-line="15" id="l3.338.15"></span>σαρκοειδῆ τινα φύσιν ἐνέθηκε, τοὺς καλουμένους ἀδένας,
<span class="lb" data-page="3.338" data-line="16" id="l3.338.16"></span>οἳ δὴ, ὥσπερ σφῆνές τινες ἐγκείμενοι ταῖς σχίσεσι τῶν ἀγγείων,
<span class="lb" data-page="3.338" data-line="17" id="l3.338.17"></span>ἕδραν ἀσφαλῆ παρέχουσιν αὐτοῖς, ὡς μηδὲν πάσχειν
<span class="lb" data-page="3.338" data-line="18" id="l3.338.18"></span>ὑπὸ βιαίου συμπτώματος μῃδενός. ἤδη μὲν ἡμῖν καὶ τὸ
<span class="pb" data-page="3.339" id="p3.339"></span>
<span class="lb" data-page="3.339" data-line="1" id="l3.339.1"></span>μεσάραιον ἀπείργασται τῷ λόγῳ. σκοπεῖν δὲ χρὴ τοὐντεῦθεν,
<span class="lb" data-page="3.339" data-line="2" id="l3.339.2"></span>εἰς τίνα ποτὲ χώραν ἄμεινον ἦν τῇ φύσει κατάγειν τὴν
<span class="lb" data-page="3.339" data-line="3" id="l3.339.3"></span>ἐξ ἥπατος ἐκείνην φλέβα τὴν μεγάλην, τὴν τὰς ἐκ τοῦ μεσαραίου
<span class="lb" data-page="3.339" data-line="4" id="l3.339.4"></span>φλέβας ἁπάσας ἐκδεχομένην. ἀλλ’ ἐπεὶ μέγεθος
<span class="lb" data-page="3.339" data-line="5" id="l3.339.5"></span>αὔταρκές ἐστι τῷ βιβλίῳ, διὰ τοῦ μετ’ αὐτὸ καὶ τοῦτο
<span class="lb" data-page="3.339" data-line="6" id="l3.339.6"></span>καὶ τἄλλα τὰ περὶ τῶν ὀργάνων τῆς τροφῆς ὑπόλοιπα
<span class="lb" data-page="3.339" data-line="7" id="l3.339.7"></span>διέξιμεν.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:4.3">
<span class="pb page1" data-page="3.269" id="p3.269"></span>
<span class="milestone ed1page page1" data-n="1.406" data-unit="ed1page" id="ed1page.1.406"></span>
<span class="milestone ed2page page1" data-n="4.371" data-unit="ed2page" id="ed2page.4.371"></span>
            <p>
<span class="lb" data-page="3.269" data-line="6" id="l3.269.6"></span>Αὐτὸ δὲ τὸ ἧπαρ, ἐπειδὰν αὐτὴν παραλάβῃ,
<span class="lb" data-page="3.269" data-line="7" id="l3.269.7"></span>πρὸς τῶν ὑπηρετῶν ἤδη παρεσκευασμένην, καὶ οἷον
<span class="lb" data-page="3.269" data-line="8" id="l3.269.8"></span>ὑπογραφήν τινα καὶ ἀμυδρὸν εἶδος αἵματος ἔχουσαν, ἐπάγει
<span class="lb" data-page="3.269" data-line="9" id="l3.269.9"></span>τέλεον αὐτῇ τὸν κόσμον εἰς αἵματος ἀκριβοῦς γένεσιν.
<span class="lb" data-page="3.269" data-line="10" id="l3.269.10"></span>ἀλλ’ ἐπεὶ τῶν κατὰ τὴν γαστέρα τὰ μὲν οὕτω μοχθηρὰ,
<span class="lb" data-page="3.269" data-line="11" id="l3.269.11"></span>καθάπερ ἐν τῷ σίτῳ γῆ καὶ λίθοι καὶ τὰ τῶν ἀγρίων
<span class="lb" data-page="3.269" data-line="12" id="l3.269.12"></span>σπέρματα ὀσπρίων, διεκέκριτο, τὸ δ’, οἷον ἄχνη καὶ πίτυρον,
<span class="lb" data-page="3.269" data-line="13" id="l3.269.13"></span>ἑτέρας καθάρσεως ἐδεῖτο, καὶ ταύτην αὖθις ἐπάγει τῇ
<span class="lb" data-page="3.269" data-line="14" id="l3.269.14"></span>τροφῇ τὴν κάθαρσιν τὸ ἧπαρ. ἄμεινον δ’ ἂν εἴη εἰς εἰκόνος
<span class="lb" data-page="3.269" data-line="15" id="l3.269.15"></span>ἐνέργειαν, μὴ ξηροῖς σιτίοις, ἀλλ’ ὑγρῷ χυμῷ προπεπεμμένῳ
<span class="lb" data-page="3.269" data-line="16" id="l3.269.16"></span>μὲν ἤδη καὶ προκατειργασμένῳ, δεομένῳ δὲ τελεωτέρας πέψεως,
<span class="lb" data-page="3.269" data-line="17" id="l3.269.17"></span>ὁμοιῶσαι τὸν ἐκ τῆς κοιλίας διὰ τῶν φλεβῶν εἰς τὸ
<span class="pb" data-page="3.270" id="p3.270"></span>
<span class="lb" data-page="3.270" data-line="1" id="l3.270.1"></span>ἧπαρ ἀναφερόμενον χυλόν. ἔστω δή τις οἶνος, ἄρτι μὲν
<span class="lb" data-page="3.270" data-line="2" id="l3.270.2"></span>τῶν βοτρύων ἐκτεθλιμμένος, ἐγκεχυμένος δ’ ἐν πιθάκναις.
<span class="lb" data-page="3.270" data-line="3" id="l3.270.3"></span>ὑπὸ δὲ τῆς ἐμφύτου θερμότητος ἔτι κατεργαζόμενός τε καὶ
<span class="lb" data-page="3.270" data-line="4" id="l3.270.4"></span>διακρινόμενος καὶ πεττόμενος καὶ ζέων, καὶ αὐτῶν τῶν
<span class="lb" data-page="3.270" data-line="5" id="l3.270.5"></span>περιττωμάτων τὸ μὲν βαρὺ καὶ γεῶδες, ὅπερ, οἶμαι, τρύγα
<span class="lb" data-page="3.270" data-line="6" id="l3.270.6"></span>καλοῦσιν, ἐν τοῖς πυθμέσι τῶν ἀγγείων ὑφιστάσθω, τὸ δ’
<span class="lb" data-page="3.270" data-line="7" id="l3.270.7"></span>ἕτερον, τὸ κοῦφόν τε καὶ ἀερῶδες, ἐποχείσθω· καλεῖται δ’
<span class="lb" data-page="3.270" data-line="8" id="l3.270.8"></span>ἄνθος τοῦτο, καὶ πλεῖστον ἐφίσταται τοῖς λεπτοῖς οἴνοις,
<span class="lb" data-page="3.270" data-line="9" id="l3.270.9"></span>ὥσπερ τοῖς παχυτέροις θάτερον ὑφίσταται πάμπολυ. κατὰ
<span class="lb" data-page="3.270" data-line="10" id="l3.270.10"></span>δὲ τὴν τοῦ παραδείγματος εἰκόνα νόει μοι τὸν ἐκ τῆς κοιλίας
<span class="lb" data-page="3.270" data-line="11" id="l3.270.11"></span>εἰς τὸ ἧπαρ ἀναδοθέντα χυλὸν ὑπὸ τῆς ἐν τῷ
<span class="lb" data-page="3.270" data-line="12" id="l3.270.12"></span>σπλάγχνῳ θερμασίας, ὥσπερ τὸν οἶνον τὸν γλεύκινον,
<span class="lb" data-page="3.270" data-line="13" id="l3.270.13"></span><span class="milestone ed2page" data-n="4.372" data-unit="ed2page" id="ed2page.4.372"></span>ζέοντά τε καὶ πεττόμενον καὶ ἀλλοιούμενον εἰς αἵματος
<span class="lb" data-page="3.270" data-line="14" id="l3.270.14"></span>χρηστοῦ γένεσιν· ἐν δὲ τῇ ζέσει ταύτῃ τὸ μὲν ὑφιστάμενον
<span class="lb" data-page="3.270" data-line="15" id="l3.270.15"></span>αὐτῷ τῶν περιττωμάτων, ὅσον ἰλυῶδές τε καὶ
<span class="lb" data-page="3.270" data-line="16" id="l3.270.16"></span>παχὺ, τὸ δ’ ἐπιπολάζον, ὃ δὴ λεπτόν τε καὶ κοῦφον,
<span class="lb" data-page="3.270" data-line="17" id="l3.270.17"></span>οἷον ἀφρός τις, ἐποχεῖται τῷ αἵματι.
</p>
          </article>

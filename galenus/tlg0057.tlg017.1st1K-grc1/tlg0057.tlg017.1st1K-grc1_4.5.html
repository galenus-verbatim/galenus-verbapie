<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:4.5">
<span class="pb page1" data-page="3.272" id="p3.272"></span>
<span class="milestone ed1page page1" data-n="1.406" data-unit="ed1page" id="ed1page.1.406"></span>
<span class="milestone ed2page page1" data-n="4.372" data-unit="ed2page" id="ed2page.4.372"></span>
            <p>
<span class="lb" data-page="3.272" data-line="10" id="l3.272.10"></span>Ἐκδέχεται δ’ αὐτῶν ἐνταῦθα μία φλὲψ μεγίστη,
<span class="lb" data-page="3.272" data-line="11" id="l3.272.11"></span>ἐκ τῶν κυρτῶν τοῦ ἥπατος διαπεφυκυῖα, πρὸς ἄμφω
<span class="lb" data-page="3.272" data-line="12" id="l3.272.12"></span>τοῦ ζώου τὰ μέρη φερομένη, τό τε ἄνω καὶ τὸ κάτω.
<span class="lb" data-page="3.272" data-line="13" id="l3.272.13"></span>φαίης ἂν οἷον ἀγωγόν τινα μεστὸν αἵματος ὑπάρχουσαν αὐτὴν,
<span class="lb" data-page="3.272" data-line="14" id="l3.272.14"></span>καὶ ὀχετοὺς παμπόλλους ἀποῤῥέοντας ἴσχειν, ἐλάττους
<span class="lb" data-page="3.272" data-line="15" id="l3.272.15"></span>τε καὶ μείζους, εἰς πᾶν μόριον τοῦ ζώου νενεμημένους. ἀλλὰ
<span class="lb" data-page="3.272" data-line="16" id="l3.272.16"></span>γὰρ καὶ κατὰ ταύτην ἔτι τὴν φλέβα πολλῆς ὑγρότητος
<span class="lb" data-page="3.272" data-line="17" id="l3.272.17"></span>λεπτῆς καὶ ὑδατώδους μεστόν ἐστι τὸ αἷμα. καλεῖ δ’ αὐτὴν
<span class="lb" data-page="3.272" data-line="18" id="l3.272.18"></span>Ἱπποκράτης ὄχημα τροφῆς, ἐνδεικνύμενος εὐθὺς ἅμα τῇ
<span class="pb" data-page="3.273" id="p3.273"></span>
<span class="lb" data-page="3.273" data-line="1" id="l3.273.1"></span>προσηγορίᾳ καὶ τὴν χρείαν. οὔτε γὰρ ἐκ τῆς γαστρὸς εἰς
<span class="lb" data-page="3.273" data-line="2" id="l3.273.2"></span>τὰς φλέβας ἀναληφθῆναι καλῶς οἷόν τε ἦν τὸν ἐκ τῶν
<span class="lb" data-page="3.273" data-line="3" id="l3.273.3"></span>σιτίων χυμὸν, οὔτε ῥᾳδίως διεξέρχεσθαι τὰς ἐν ἥπατι
<span class="lb" data-page="3.273" data-line="4" id="l3.273.4"></span><span class="milestone ed1page" data-n="1.408" data-unit="ed1page" id="ed1page.1.408"></span>φλέβας, πολλὰς καὶ στενὰς ὑπαρχούσας, εἰ μή τις
<span class="lb" data-page="3.273" data-line="5" id="l3.273.5"></span>αὐτῷ λεπτοτέρα καὶ ὑδατώδης ὑγρότης ἀνεμέμικτο καθάπερ
<span class="lb" data-page="3.273" data-line="6" id="l3.273.6"></span>ὄχημα. καὶ πρὸς αὐτὴν ἄρα τὴν χρείαν ὑπηρετεῖ
<span class="lb" data-page="3.273" data-line="7" id="l3.273.7"></span>τοῖς ζώοις τὸ ὕδωρ. τρέφεσθαι μὲν οὐδὲν ἐξ αὐτοῦ δύναται
<span class="lb" data-page="3.273" data-line="8" id="l3.273.8"></span>μόριον, ἀναδοθῆναι δ’ ἐκ τῆς κοιλίας τὸ θρέψον
<span class="lb" data-page="3.273" data-line="9" id="l3.273.9"></span>οὐκ ἐνεδέχετο, μὴ παραπεμπόμενον ὑπό τινος οὕτως
<span class="lb" data-page="3.273" data-line="10" id="l3.273.10"></span>ὑγροῦ.
</p>
          </article>

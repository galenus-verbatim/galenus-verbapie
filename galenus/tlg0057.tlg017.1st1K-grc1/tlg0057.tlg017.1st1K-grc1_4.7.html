<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:4.7">
<span class="pb page1" data-page="3.275" id="p3.275"></span>
<span class="milestone ed1page page1" data-n="1.408" data-unit="ed1page" id="ed1page.1.408"></span>
<span class="milestone ed2page page1" data-n="4.373" data-unit="ed2page" id="ed2page.4.373"></span>
            <p>
<span class="lb" data-page="3.275" data-line="3" id="l3.275.3"></span>Ταύτης οὖν ἐστι μέν τις ἑλκτικὴ δύναμις
<span class="lb" data-page="3.275" data-line="4" id="l3.275.4"></span>τῆς οἰκείας ποιότητος, ὡς ἐν τοῖς περὶ τῶν φυσικῶν δυνάμεων
<span class="lb" data-page="3.275" data-line="5" id="l3.275.5"></span>ὑπομνήμασιν ἀποδέδεικται· ἔστι δέ τις καὶ καθεκτικὴ
<span class="lb" data-page="3.275" data-line="6" id="l3.275.6"></span>τῶν ληφθέντων, καὶ αὖθις ἀποκριτικὴ τῶν περιττωμάτων,
<span class="lb" data-page="3.275" data-line="7" id="l3.275.7"></span>καὶ πρό γε τούτων ἁπασῶν ἡ ἀλλοιωτικὴ, δι’ ἣν ἐδέησεν
<span class="lb" data-page="3.275" data-line="8" id="l3.275.8"></span>αὐτῇ κᾀκείνων. ἀλλὰ τοῖς μὲν ἄλλοις ἅπασι τοῦ ζώου μορίοις,
<span class="lb" data-page="3.275" data-line="9" id="l3.275.9"></span>καίτοι τὰς αὐτὰς ἔχουσι δυνάμεις, οὐ συνῆψεν ἡ
<span class="lb" data-page="3.275" data-line="10" id="l3.275.10"></span>φύσις αἴσθησιν τῶν ἐλλειπόντων, ἀλλ’ οἷον φυτὰ τρέφεται
<span class="lb" data-page="3.275" data-line="11" id="l3.275.11"></span>ταῦτα, διὰ παντὸς ἐκ τῶν φλεβῶν ἀρυόμενα τὴν τροφήν.
<span class="lb" data-page="3.275" data-line="12" id="l3.275.12"></span>μόνῃ δὲ τῇ γαστρὶ, καὶ ταύτης μάλιστα τοῖς κατὰ τὸ στόμα
<span class="lb" data-page="3.275" data-line="13" id="l3.275.13"></span>μέρεσιν ἐνδείας αἴσθησιν ἐπέστησεν, ἐπεγείρουσάν τε καὶ
<span class="lb" data-page="3.275" data-line="14" id="l3.275.14"></span>κεντρίζουσαν τὸ ζῶον προσάρασθαι σῖτον. καὶ τοῦτ’ εὐλόγως
<span class="lb" data-page="3.275" data-line="15" id="l3.275.15"></span>εἰργάσατο. τῶν μὲν γὰρ καθ’ ὅλον τὸ σῶμα μορίων
<span class="lb" data-page="3.275" data-line="16" id="l3.275.16"></span>ἐκ τῶν ἀπὸ τῆς κοίλης πεφυκυιῶν φλεβῶν ἑλκόντων τὴν
<span class="lb" data-page="3.275" data-line="17" id="l3.275.17"></span>τροφὴν, αὐτῆς δ’ αὖ πάλιν τῆς κοίλης ἐκ τῶν κατὰ τὸ ﻿
<span class="pb" data-page="3.276" id="p3.276"></span>
<span class="lb" data-page="3.276" data-line="1" id="l3.276.1"></span>ἧπαρ, τούτων δ’ αὖθις ἐκ τῶν ἐπὶ τὰς πύλας ἀναφερομένων,
<span class="lb" data-page="3.276" data-line="2" id="l3.276.2"></span>ἐκείνων δ’ αὖ πάλιν ἐκ τῆς γαστρός τε καὶ τῶν ἐντέρων,
<span class="lb" data-page="3.276" data-line="3" id="l3.276.3"></span>ὄντος δ’ οὐδενὸς ἔτι μορίου, παρ’ οὗ χρὴ λαβεῖν τὴν
<span class="lb" data-page="3.276" data-line="4" id="l3.276.4"></span>κοιλίαν, ἔξωθεν αὐτὴν πληροῦν ἦν ἀναγκαῖον τοῖς ζώοις,
<span class="lb" data-page="3.276" data-line="5" id="l3.276.5"></span>κᾀν τούτῳ διαφέρει ἤδη τῶν φυτῶν. τοῖς μὲν γὰρ, εἰ καὶ
<span class="lb" data-page="3.276" data-line="6" id="l3.276.6"></span>ὅτι μάλιστα τὰς ἄλλας τέτταρας δυνάμεις τὰς ὀλίγον πρόσθεν
<span class="lb" data-page="3.276" data-line="7" id="l3.276.7"></span>εἰρημένας ὁμοίως τοῖς ζώοις ἔχειν ὑπάρχει, ἀλλ’ ἥ γε
<span class="lb" data-page="3.276" data-line="8" id="l3.276.8"></span>τῶν ἐλλειπόντων αἴσθησις ἄπεστιν. οὐ γὰρ ἔμελλεν διὰ
<span class="lb" data-page="3.276" data-line="9" id="l3.276.9"></span>στόματος θρέψεσθαι, <span class="milestone ed2page" data-n="4.374" data-unit="ed2page" id="ed2page.4.374"></span>ταμιεῖον ἀφθόνου τροφῆς ὑποβεβλημένην
<span class="lb" data-page="3.276" data-line="10" id="l3.276.10"></span>ἔχοντα τὴν γῆν, ᾗ ξυμπεφυκότα τε καὶ συνημμένα
<span class="lb" data-page="3.276" data-line="11" id="l3.276.11"></span>διὰ παντὸς εὐπορεῖ τοῦ θρέψοντος. τῇ δὲ τῶν ζώων
<span class="lb" data-page="3.276" data-line="12" id="l3.276.12"></span>οὐσίᾳ, πρὸς τῷ πόῤῥω γῆς εἶναι κατὰ τὰς συμφύτους τῶν μορίων
<span class="lb" data-page="3.276" data-line="13" id="l3.276.13"></span>ποιότητας, ἔτι καὶ τὸ κινεῖσθαι κατὰ προαίρεσιν ὑπάρχει,
<span class="lb" data-page="3.276" data-line="14" id="l3.276.14"></span>καὶ χώραν ἐκ χώρας ἀμείβειν καὶ μεταλλάττειν τοὺς τόπους·
<span class="lb" data-page="3.276" data-line="15" id="l3.276.15"></span>ὥστε δι’ ἄμφω ταῦτα ἀδύνατον ἦν αὐτοῖς, ὥσπερ φυτοῖς,
<span class="lb" data-page="3.276" data-line="16" id="l3.276.16"></span>τὸν ἐκ τῆς γῆς εἰσβάλλειν χυμόν. ἐδεήθη τοιγαροῦν κατὰ
<span class="lb" data-page="3.276" data-line="17" id="l3.276.17"></span>τὴν οἰκείαν ἕκαστον φύσιν ἢ βοτάναις, ἢ σπέρμασιν, ἢ
<span class="lb" data-page="3.276" data-line="18" id="l3.276.18"></span>ἀκροδρύοις, ἢ ζώων ἑτέρων τρέφεσθαι σαρξὶ, καὶ ταῦτα
<span class="pb" data-page="3.277" id="p3.277"></span>
<span class="lb" data-page="3.277" data-line="1" id="l3.277.1"></span>κατ’ ἐκεῖνον προσφέρεσθαι τὸν καιρὸν, καθ’ ὃν ἂν ἡ γαστὴρ
<span class="lb" data-page="3.277" data-line="2" id="l3.277.2"></span>αἴσθηται τῆς ἐνδείας. ἀλλ’ οὐδὲν τῶν τοῦ ζώου μορίων
<span class="lb" data-page="3.277" data-line="3" id="l3.277.3"></span>ἐξ ἑαυτοῦ κέκτηται σύμφυτον αἴσθησιν, ὡς καὶ τοῦτ’
<span class="lb" data-page="3.277" data-line="4" id="l3.277.4"></span>ἐν ἄλλοις ἀποδέδεικται. ἐπιῤῥεῖν οὖν τῇ γαστρὶ τὴν τοιαύτην
<span class="lb" data-page="3.277" data-line="5" id="l3.277.5"></span>δύναμιν ἑτέρωθεν ἐχρῆν, οἷον δι’ ὀχετῶν τινων ἀπὸ τῆς
<span class="lb" data-page="3.277" data-line="6" id="l3.277.6"></span>αἰσθητικῆς ἀρχῆς. καὶ τούτου χάριν εἰς αὐτὴν ζεῦγος οὐ
<span class="lb" data-page="3.277" data-line="7" id="l3.277.7"></span>σμικρῶν νεύρων ἄνωθεν καταφέρεται, καὶ διασπείρεταί τε
<span class="lb" data-page="3.277" data-line="8" id="l3.277.8"></span>καὶ διαπλέκει μάλιστα μὲν τὸ στόμα καὶ τὰ τούτῳ συνεχῆ,
<span class="lb" data-page="3.277" data-line="9" id="l3.277.9"></span>καὶ τοῖς ἄλλοις δὲ ἤδη τοῖς μέχρι τοῦ πυθμένος αὐτῆς ἐπεκτείνεται
<span class="lb" data-page="3.277" data-line="10" id="l3.277.10"></span>μέρεσιν. ἐτέθη δὲ ἡ γαστὴρ οὐκ ἐφεξῆς τῷ στόματι,
<span class="lb" data-page="3.277" data-line="11" id="l3.277.11"></span>καίτοι τούτου δεομένη πρός γε τὴν τῆς τροφῆς χορηγίαν,
<span class="lb" data-page="3.277" data-line="12" id="l3.277.12"></span>ἀλλὰ τὸν καλούμενον θώρακα καὶ τὰ κατ’ αὐτὸν
<span class="lb" data-page="3.277" data-line="13" id="l3.277.13"></span>σπλάγχνα προὔταξεν ἡ φύσις, ἴν’ ἡ μὲν ἐν τοῖς κάτω μέρεσι
<span class="lb" data-page="3.277" data-line="14" id="l3.277.14"></span>τὰς ἐκροὰς ἔχῃ τῶν περιττωμάτων, ὁ δὲ διὰ τοῦ στόματος
<span class="lb" data-page="3.277" data-line="15" id="l3.277.15"></span>ἕλκων τε καὶ αὖθις ἐκπέμπων τὸν ἀέρα φωνῆς καὶ
<span class="lb" data-page="3.277" data-line="16" id="l3.277.16"></span>ἀναπνοῆς γίνηται δημιουργός. ἀλλὰ περὶ μὲν θώρακός
<span class="lb" data-page="3.277" data-line="17" id="l3.277.17"></span>τε καὶ τῶν κατ’ αὐτὸν σπλάγχνων ἐπιπλέον ἐν τοῖς μετὰ
<span class="lb" data-page="3.277" data-line="18" id="l3.277.18"></span>ταῦτα λεχθήσεται, περὶ δὲ τῆς γαστρὸς αὖθις ἐπάνειμι.
<span class="pb" data-page="3.278" id="p3.278"></span>
<span class="lb" data-page="3.278" data-line="1" id="l3.278.1"></span>οὐ γὰρ, ὅτι κατωτέρω τοῦ θώρακος ἡ φύσις αὐτὴν κατέθετο,
<span class="lb" data-page="3.278" data-line="2" id="l3.278.2"></span>διὰ τοῦτο χρὴ μόνον ἐπαινεῖν, ἀλλ’ ἔτι τούτου μᾶλλον, ὅτι
<span class="lb" data-page="3.278" data-line="3" id="l3.278.3"></span>μὴ μέσην ἀκριβῶς τῶν ἀριστερῶν καὶ τῶν δεξιῶν τοῦ ζώου
<span class="lb" data-page="3.278" data-line="4" id="l3.278.4"></span>μερῶν, ἀλλ’ ἐν τοῖς ἀριστεροῖς μᾶλλον. ἐπειδὴ γὰρ αὐτῇ
<span class="lb" data-page="3.278" data-line="5" id="l3.278.5"></span>περιθήσειν ἔμελλε δύο σπλάγχνα, μήτε τοῖς μεγέθεσιν ἴσα,
<span class="lb" data-page="3.278" data-line="6" id="l3.278.6"></span>μήτε τοῖς ἀξιώμασιν ὁμότιμα, διὰ τοῦτο τῷ μείζονι καὶ κυριωτέρῳ
<span class="lb" data-page="3.278" data-line="7" id="l3.278.7"></span>μείζονά τε ἅμα καὶ ἐντιμοτέραν ἀπενείματο χώραν,
<span class="lb" data-page="3.278" data-line="8" id="l3.278.8"></span>καὶ τοῦτο μὲν εἰς τὰ δεξιὰ φέρουσα κατέθετο, θάτερον
<span class="lb" data-page="3.278" data-line="9" id="l3.278.9"></span>δὲ, τὸ οἷον ἐκμαγεῖον αὐτοῦ, τοῖς ἀριστεροῖς τῆς γαστρὸς
<span class="lb" data-page="3.278" data-line="10" id="l3.278.10"></span>παρέτεινε μέρεσιν. ἐπεὶ δὲ τὸ μὲν ἧπαρ ἀνωτέρω τὴν θέσιν
<span class="lb" data-page="3.278" data-line="11" id="l3.278.11"></span>εἶχεν, ὡς ψαύειν τῶν φρενῶν, ὁ δὲ σπλὴν κατωτέρω δι’ ἣν
<span class="lb" data-page="3.278" data-line="12" id="l3.278.12"></span>ὀλίγῳ πρόσθεν ἐλέγομεν αἰτίαν, εὐλόγως εἰς τὰ δεξιὰ τὸν
<span class="lb" data-page="3.278" data-line="13" id="l3.278.13"></span>πυθμένα τῆς κοιλίας ἐξέτεινεν, ἀργὸς γὰρ ἂν ὁ τόπος οὗτος
<span class="lb" data-page="3.278" data-line="14" id="l3.278.14"></span>ἦν καὶ τελέως κενὸς, ὡς ἂν μηκέτ’ εἰς αὐτὸν ἐξικνουμένου
<span class="lb" data-page="3.278" data-line="15" id="l3.278.15"></span>τοῦ ἥπατος. αὕτη μὲν ἡ πρόνοια τῆς θέσεως τῶν τριῶν ὀργάνων,
<span class="lb" data-page="3.278" data-line="16" id="l3.278.16"></span>ἥπατός τε καὶ σπληνὸς καὶ γαστρός· ἡ δὲ τοῦ
<span class="lb" data-page="3.278" data-line="17" id="l3.278.17"></span>σχήματος καὶ τῆς διαπλάσεως ἁπάσης, καὶ προσέτι τῆς πλοκῆς
<span class="pb" data-page="3.279" id="p3.279"></span>
<span class="lb" data-page="3.279" data-line="1" id="l3.279.1"></span>καὶ τῆς πρὸς τὰ παρακείμενα συμφύσεως ᾧδ’ ἔχει. ἡ μὲν
<span class="lb" data-page="3.279" data-line="2" id="l3.279.2"></span>γὰρ γαστὴρ, ὡς ἂν ὑποδοχῆς σιτίων ἕνεκα γεγενημένη καὶ
<span class="lb" data-page="3.279" data-line="3" id="l3.279.3"></span>μέλλουσα τὸν μεταξὺ τόπον ἅπαντα καθέξειν ἥπατος καὶ
<span class="lb" data-page="3.279" data-line="4" id="l3.279.4"></span>σπληνὸς, εὐλόγως ἅμα μὲν περιφερὴς, ἅμα δὲ προμήκης
<span class="lb" data-page="3.279" data-line="5" id="l3.279.5"></span>ἐγένετο· περιφερὴς μὲν, ὅτι δυσπαθέστατον τοῦτο τῶν σχημάτων
<span class="lb" data-page="3.279" data-line="6" id="l3.279.6"></span>καὶ μέγιστον, ἁπάντων γὰρ τῶν ἴσην ἐχόντων τὴν
<span class="lb" data-page="3.279" data-line="7" id="l3.279.7"></span>περίμετρον σχημάτων, τῶν μὲν ἐπιπέδων ὁ κύκλος, τῶν δὲ
<span class="lb" data-page="3.279" data-line="8" id="l3.279.8"></span>στερεῶν ἡ σφαῖρα μέγιστα τετύχηκεν ὄντα· προμήκης δὲ,
<span class="lb" data-page="3.279" data-line="9" id="l3.279.9"></span>διότι κάτω μὲν ἡ εἰς τὰ ἔντερα ἔκφυσις, ἄνω δὲ ἡ ἐπὶ τὸν
<span class="lb" data-page="3.279" data-line="10" id="l3.279.10"></span>οἰσοφάγον αὐτὴ προέρχεται, καθ’ ἃ δὲ περιβέβηκε τοῖς σπονδύλοις,
<span class="lb" data-page="3.279" data-line="11" id="l3.279.11"></span>ἐντετύπωταί τε καὶ διέφθαρται, καὶ κατὰ τοῦτ’ αὐτῆς
<span class="lb" data-page="3.279" data-line="12" id="l3.279.12"></span>ἡ κυρτότης. ἔστι δὲ ἐπὶ μὲν ἀνθρώπων εὐρύτερος ὁ
<span class="lb" data-page="3.279" data-line="13" id="l3.279.13"></span>πυθμὴν τῶν κατὰ τὸ στόμα διὰ τὸ καταῤῥέπειν, ὀρθοῦ
<span class="lb" data-page="3.279" data-line="14" id="l3.279.14"></span>μόνου τούτου τοῦ ζώου γεγονότος· <span class="milestone ed2page" data-n="4.375" data-unit="ed2page" id="ed2page.4.375"></span>ἐπὶ δὲ τῶν ἄλλων
<span class="lb" data-page="3.279" data-line="15" id="l3.279.15"></span>εἰς τὰ πρόσω κατὰ τὸ ὑποχόνδριον ἡ ῥοπὴ τῆς γαστρὸς,
<span class="lb" data-page="3.279" data-line="16" id="l3.279.16"></span>ἐκείνοις γὰρ τοῦτο κάτω. καί σοι δῆλον ἤδη τὸ σύμπαν
<span class="lb" data-page="3.279" data-line="17" id="l3.279.17"></span>αὐτῆς σχῆμα. σφαῖραν γὰρ ἀκριβῆ νοήσας, αὖθις αὐτὴν
<span class="pb" data-page="3.280" id="p3.280"></span>
<span class="lb" data-page="3.280" data-line="1" id="l3.280.1"></span>εὐρυτέραν <span class="milestone ed1page" data-n="1.409" data-unit="ed1page" id="ed1page.1.409"></span>ἐπινόησον κάτωθεν, εἶτ’ ἔργασαι διττὰς
<span class="lb" data-page="3.280" data-line="2" id="l3.280.2"></span>ἀποφύσεις, εὐρυτέραν μὲν τὴν κατὰ τὸν οἰσοφάγον, στενοτέραν
<span class="lb" data-page="3.280" data-line="3" id="l3.280.3"></span>δὲ τὴν κάτω. εἶτ’ ἐπὶ τούτοις ἔτι θλίψας αὐτὴν, καὶ
<span class="lb" data-page="3.280" data-line="4" id="l3.280.4"></span>σιμώσας τὴν ὄπισθεν κυρτότητα, τὸ σύμπαν σχῆμα μεμαθηκὼς
<span class="lb" data-page="3.280" data-line="5" id="l3.280.5"></span>ἔσῃ τῆς γαστρός. ἀλλὰ τὰ μὲν ἄλλα δῆλα. διὰ τίνα
<span class="lb" data-page="3.280" data-line="6" id="l3.280.6"></span>δὲ αἰτίαν ὑπεναντίως ἔχει τὰ μέρη ταῖς ἀποφύσεσιν, ἄνωθεν
<span class="lb" data-page="3.280" data-line="7" id="l3.280.7"></span>μὲν, ἐν οἷς ἐστιν αὐτὴ ἡ στενότης, τοῦ στομάχου γενηθέντος
<span class="lb" data-page="3.280" data-line="8" id="l3.280.8"></span>εὐρυτέρου, κάτωθεν δὲ, ἐν οἷς ἐστιν ἡ εὐρύτης, τῆς εἰς
<span class="lb" data-page="3.280" data-line="9" id="l3.280.9"></span>τὸ ἔντερον ἐκφύσεως στενοτέρας ἀποτελεσθείσης; ἢ ὅτι πρῶτον
<span class="lb" data-page="3.280" data-line="10" id="l3.280.10"></span>μὲν ἀτρίπτους καὶ σκληροὺς ὄγκους καὶ μεγάλους
<span class="lb" data-page="3.280" data-line="11" id="l3.280.11"></span>ἐνίοτε καταπίνει τὰ ζῶα, καὶ χρὴ πρὸς τὴν τούτων δίοδον
<span class="lb" data-page="3.280" data-line="12" id="l3.280.12"></span>εὐρεῖαν ὁδὸν τετμῆσθαι τὴν διὰ τοῦ στομάχου, κάτωθεν
<span class="lb" data-page="3.280" data-line="13" id="l3.280.13"></span>δ’ ἔμπαλιν οὐδὲν χρὴ παριέναι μέγα καὶ σκληρὸν καὶ
<span class="lb" data-page="3.280" data-line="14" id="l3.280.14"></span>ἀχύλωτον καὶ ἄπεπτον, ἀλλ’ οἷον πυλωρός τις δίκαιος ἡ
<span class="lb" data-page="3.280" data-line="15" id="l3.280.15"></span>στενότης ἐστὶ τούτου τοῦ πόρου, μηδενὶ, πρὶν χυλωθῆναί τε
<span class="lb" data-page="3.280" data-line="16" id="l3.280.16"></span>καὶ πεφθῆναι, συγχωροῦσα παρέρχεσθαι ῥᾳδίως κάτω; καὶ
<span class="lb" data-page="3.280" data-line="17" id="l3.280.17"></span>πολλοῖς γε τῶν ζώων οἷον ἀδενώδης τις φύσις ἐνταῦθα ﻿
<span class="pb" data-page="3.281" id="p3.281"></span>
<span class="lb" data-page="3.281" data-line="1" id="l3.281.1"></span>πρόσκειται συνεπαύξουσα τὴν στενοχωρίαν, καὶ μάλισθ’ ὅταν
<span class="lb" data-page="3.281" data-line="2" id="l3.281.2"></span>ἡ γαστὴρ τῇ καθεκτικῇ δυνάμει χρωμένη, συναγαγοῦσα πανταχόθεν
<span class="lb" data-page="3.281" data-line="3" id="l3.281.3"></span>ἑαυτὴν καὶ συσπειράσασα καὶ περισταλεῖσα τοῖς
<span class="lb" data-page="3.281" data-line="4" id="l3.281.4"></span>ἐνυπάρχουσι, περὶ τὴν πέψιν αὐτῶν καταγίνηται. τηνικαῦτα
<span class="lb" data-page="3.281" data-line="5" id="l3.281.5"></span>γὰρ ἑκάτερον τῶν στομάχων εἰς ἐλάχιστον συνῆκται καὶ
<span class="lb" data-page="3.281" data-line="6" id="l3.281.6"></span>μέμυκεν, ὥσπερ αὖ πάλιν, ὅταν τῇ προωστικῇ καλουμένῃ
<span class="lb" data-page="3.281" data-line="7" id="l3.281.7"></span>δυνάμει χρωμένη τὰ μὲν ἄλλα πάντα στενώσῃ καὶ συναγάγῃ
<span class="lb" data-page="3.281" data-line="8" id="l3.281.8"></span>καὶ σφίγξῃ, τὸν πόρον δ’ ἀναπετάσῃ, δι’ οὗ χρὴ κενωθῆναι
<span class="lb" data-page="3.281" data-line="9" id="l3.281.9"></span>τὰ προωθούμενα. ταῦτά τε οὖν αὐτῆς τὰ ἔργα,
<span class="lb" data-page="3.281" data-line="10" id="l3.281.10"></span>δι’ ἑτέρων ἡμῖν ἀποδεδειγμένα γραμμάτων, τῇ κατασκευῇ
<span class="lb" data-page="3.281" data-line="11" id="l3.281.11"></span>θαυμαστῶς ὁμολογεῖν φαίνεται, καὶ πρὸς τούτοις ἔτι τὸ
<span class="lb" data-page="3.281" data-line="12" id="l3.281.12"></span>κατὰ βραχὺ μὲν ἀπὸ τῆς τοῦ στομάχου καταφύσεως ἀνευρύνεσθαι,
<span class="lb" data-page="3.281" data-line="13" id="l3.281.13"></span>σαφῶς αὐτοῦ τοῦ φαινομένου διδάσκοντος, μέρος
<span class="lb" data-page="3.281" data-line="14" id="l3.281.14"></span>τι πρόμηκες ἀποτεταμένον αὐτῆς ὑπάρχειν τὸν οἰσοφάγον,
<span class="lb" data-page="3.281" data-line="15" id="l3.281.15"></span>οὐ κατὰ βραχὺ δὲ, ἀλλ’ ἀθρόως ἐκ τοῦ πυθμένος ἐκφύεσθαι
<span class="lb" data-page="3.281" data-line="16" id="l3.281.16"></span>τὸ ἔντερον, ὡς ἂν οὐκ αὐτοῦ τοῦ σώματος τῆς κοιλίας μόριον
<span class="lb" data-page="3.281" data-line="17" id="l3.281.17"></span>ὑπάρχον, ἀλλ’ ἕτερόν τι συμφυὲς αὐτῇ.
</p>
          </article>

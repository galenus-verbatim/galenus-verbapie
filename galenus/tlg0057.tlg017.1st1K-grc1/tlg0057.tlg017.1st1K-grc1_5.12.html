<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:5.12">
<span class="pb page1" data-page="3.387" id="p3.387"></span>
<span class="milestone ed1page page1" data-n="1.424" data-unit="ed1page" id="ed1page.1.424"></span>
<span class="milestone ed2page page1" data-n="4.409" data-unit="ed2page" id="ed2page.4.409"></span>
            <p>
<span class="lb" data-page="3.387" data-line="4" id="l3.387.4"></span>Ἀλλὰ διὰ τί τοῦ μὲν ἐκτὸς χιτῶνος ἐγκάρσιαι
<span class="lb" data-page="3.387" data-line="5" id="l3.387.5"></span>μόνον εἰσὶ, τοῦ δ’ ἐντὸς εὐθεῖαι μὲν αἱ πλεῖσται,
<span class="lb" data-page="3.387" data-line="6" id="l3.387.6"></span>παντελῶς δ’ ὀλίγαι καὶ λοξαὶ, καὶ διὰ τί δύο χιτῶνες ἐγένοντο,
<span class="lb" data-page="3.387" data-line="7" id="l3.387.7"></span>δυναμένης γε τῆς φύσεως καὶ δι’ ἑνὸς χιτῶνος τὰς
<span class="lb" data-page="3.387" data-line="8" id="l3.387.8"></span>τρεῖς ἐνεργείας τοῖς ὀργάνοις ἐκπορίζειν, ὡς ἐπί τε τῶν
<span class="lb" data-page="3.387" data-line="9" id="l3.387.9"></span>κύστεων ἐνεδείξατο καὶ τῶν ὑστερῶν, ἄμεινον ἂν εἴη,
<span class="lb" data-page="3.387" data-line="10" id="l3.387.10"></span>προσθέντας ἔτι τῷ παρόντι λόγῳ καταπαύειν αὐτὸν ἐν
<span class="lb" data-page="3.387" data-line="11" id="l3.387.11"></span>τούτῳ. λέλεκται μὲν οὖν καὶ πρόσθεν<span class="milestone ed1page" data-n="1.425" data-unit="ed1page" id="ed1page.1.425"></span> ἐπὶ τῶν ἐντέρων,
<span class="lb" data-page="3.387" data-line="12" id="l3.387.12"></span>ὡς δυσπαθείας ἕνεκα διττὸς αὐτοῖς ὁ χιτὼν ἐγένετο,
<span class="lb" data-page="3.387" data-line="13" id="l3.387.13"></span>καὶ ὡς πολλάκις ὁ μὲν ἕτερος ἐξεσάπη τελέως ἔν τισι δυσεντερίαις
<span class="lb" data-page="3.387" data-line="14" id="l3.387.14"></span>οὐκ εὐήθεσιν, ὁ δ’ ἕτερος ἐξήρκεσε τῷ ζώῳ μόνος.
<span class="lb" data-page="3.387" data-line="15" id="l3.387.15"></span>νυνὶ δ’ ἔτι καὶ μᾶλλον οἶμαι πιστὸν εἶναι τὸν λόγον,
<span class="lb" data-page="3.387" data-line="16" id="l3.387.16"></span>ἐπιδειξάντων ἡμῶν, ὡς τοῖς μὲν ἐντέροις ἐναντιώταται τὴν
<span class="lb" data-page="3.387" data-line="17" id="l3.387.17"></span>φύσιν εἰσὶν αἱ διαῤῥέουσαι χολαὶ, τῶν κύστεων δὲ τῇ μὲν
<span class="pb" data-page="3.388" id="p3.388"></span>
<span class="lb" data-page="3.388" data-line="1" id="l3.388.1"></span>ἐπὶ τῷ ἥπατι τελέως οἰκεία καὶ ἄλυπος ἡ ξανθὴ, τῇ δ’
<span class="lb" data-page="3.388" data-line="2" id="l3.388.2"></span>ἑτέρᾳ τῇ τὸ οὖρον ὑποδεχομένῃ σπάνιον ποτὲ γίνεται λυπηρὰ,
<span class="lb" data-page="3.388" data-line="3" id="l3.388.3"></span>πολλὴ καὶ κακοήθης ἀθροισθεῖσα, τοὐπίπαν δ’ αὐτῇ
<span class="lb" data-page="3.388" data-line="4" id="l3.388.4"></span>μετρίως τε καὶ ἀλύπως ὁμιλεῖ. προσκείσεται δ’ ἔτι τῷ λόγῳ
<span class="lb" data-page="3.388" data-line="5" id="l3.388.5"></span>καὶ τόδε. ἐπειδὴ μεταβάλλεσθαι μὲν ἐχρῆν τὴν τροφὴν ἐν
<span class="lb" data-page="3.388" data-line="6" id="l3.388.6"></span>τοῖς κατὰ τὴν γαστέρα καὶ τὰ ἔντερα χωρίοις, εἰς τὴν οἰκείαν
<span class="lb" data-page="3.388" data-line="7" id="l3.388.7"></span>τῷ ζώῳ ποιότητα τρεπομένην, εὔλογον ἦν αὐτοῖς παχὺν
<span class="lb" data-page="3.388" data-line="8" id="l3.388.8"></span>ἱκανῶς γενέσθαι τὸν χιτῶνα. μᾶλλον γὰρ ὁ τοιοῦτος
<span class="lb" data-page="3.388" data-line="9" id="l3.388.9"></span>ἀλλοιοῖ, καὶ θερμαίνει, καὶ μεταβάλλει τοῦ λεπτοῦ καὶ τοῦ
<span class="lb" data-page="3.388" data-line="10" id="l3.388.10"></span>ψυχροῦ. οὕτω γοῦν καὶ οἷς ἰσχνὰ φύσει τὰ καθ’ ὅλην τὴν
<span class="lb" data-page="3.388" data-line="11" id="l3.388.11"></span>γαστέρα, χείρους πέπτειν εἰσὶ τῶν εὐσάρκων. ἐν δὲ τοῖς
<span class="lb" data-page="3.388" data-line="12" id="l3.388.12"></span>τῶν περιττωμάτων ὀργάνων οὐδὲν ἔμελλε πέπτεσθαι, καὶ
<span class="lb" data-page="3.388" data-line="13" id="l3.388.13"></span>διὰ τοῦτ’ εὐλόγως ἰσχνὰ γέγονεν. οὔκουν οὐδὲ δύο χιτῶνας
<span class="lb" data-page="3.388" data-line="14" id="l3.388.14"></span>οἷόν τ’ ἦν ποιεῖν ἐν λεπτοῖς σώμασι. <span class="milestone ed2page" data-n="4.410" data-unit="ed2page" id="ed2page.4.410"></span>κατὰ δὲ τὴν
<span class="lb" data-page="3.388" data-line="15" id="l3.388.15"></span>γαστέρα τριῶν ἕνεκα χρειῶν οἱ δύο χιτῶνες γεγόνασι, τῆς τε
<span class="lb" data-page="3.388" data-line="16" id="l3.388.16"></span>τῶν ἐνεργειῶν διαφορᾶς καὶ τῆς δυσπαθείας καὶ τοῦ πάχους.
<span class="lb" data-page="3.388" data-line="17" id="l3.388.17"></span>οὕτω δὲ καὶ ἡ τῆς οὐσίας αὐτῆς ἰδέα διάφορός ἐστι ταῖς τε
<span class="pb" data-page="3.389" id="p3.389"></span>
<span class="lb" data-page="3.389" data-line="1" id="l3.389.1"></span>κύστεσι καὶ τοῖς πεπτικοῖς ὀργάνοις· αἱ μὲν γὰρ ὑμενώδεις
<span class="lb" data-page="3.389" data-line="2" id="l3.389.2"></span>καὶ σκληραὶ καὶ ὀλίγου δεῖν ἄναιμοι καὶ ψυχραὶ, τὰ δὲ
<span class="lb" data-page="3.389" data-line="3" id="l3.389.3"></span>σαρκοειδῆ τε καὶ θερμὰ γέγονεν. τὰς μὲν γὰρ εἰς τὸ διαστέλλεσθαί
<span class="lb" data-page="3.389" data-line="4" id="l3.389.4"></span>τε καὶ συστέλλεσθαι μέχρι πλείστου συμπαθῶς
<span class="lb" data-page="3.389" data-line="5" id="l3.389.5"></span>ἐχρῆν παρεσκευάσθαι, τὰ δὲ εἰς τὴν πέψιν ἄρα τῶν σιτίων
<span class="lb" data-page="3.389" data-line="6" id="l3.389.6"></span>ἐδεῖτο πλέονος θερμότητος. ὥστ’ ἐκείναις μὲν ἡ σκληρότης
<span class="lb" data-page="3.389" data-line="7" id="l3.389.7"></span>εἰς δυσπάθειαν ἐδόθη τῆς λεπτότητος ἐπίκουρος, τοῖς
<span class="lb" data-page="3.389" data-line="8" id="l3.389.8"></span>πεπτικοῖς δ’ ὀργάνοις ἡ παχύτης ἴαμα τῆς μαλακότητος
<span class="lb" data-page="3.389" data-line="9" id="l3.389.9"></span>ἐγένετο.
</p>
          </article>

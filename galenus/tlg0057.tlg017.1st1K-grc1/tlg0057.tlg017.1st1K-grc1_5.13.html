<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:5.13">
<span class="pb page1" data-page="3.389" id="p3.389"></span>
<span class="milestone ed1page page1" data-n="1.425" data-unit="ed1page" id="ed1page.1.425"></span>
<span class="milestone ed2page page1" data-n="4.410" data-unit="ed2page" id="ed2page.4.410"></span>
            <p>
<span class="lb" data-page="3.389" data-line="10" id="l3.389.10"></span>Οὕτω μὲν δὴ καὶ περὶ ταῦτα δικαία τελέως
<span class="lb" data-page="3.389" data-line="11" id="l3.389.11"></span>ἡ φύσις. ὅτι δὲ κᾀν τῷ τοὺς μὲν οὐρητῆρας ὁμοίους
<span class="lb" data-page="3.389" data-line="12" id="l3.389.12"></span>τὴν οὐσίαν τοῦ σώματος ἐργάσασθαι τῇ μεγάλῃ κύστει τῇ
<span class="lb" data-page="3.389" data-line="13" id="l3.389.13"></span>τὸ οὖρον ὑποδεχομένῃ, τοὺς δὲ χοληδόχους πόρους τῇ μικρᾷ
<span class="lb" data-page="3.389" data-line="14" id="l3.389.14"></span>τῇ ἐπὶ τῷ ἥπατι, τὴν αὐτὴν δικαιοσύνην ἡ φύσις ἐνεδείξατο,
<span class="lb" data-page="3.389" data-line="15" id="l3.389.15"></span>παντὶ καὶ τοῦτο πρόδηλον. οὐ γὰρ ἐξ ἄλλης μὲν
<span class="lb" data-page="3.389" data-line="16" id="l3.389.16"></span>οὐσίας ἐχρῆν εἶναι τὰς ὑποδοχὰς τῶν περιττωμάτων, ἐξ ἄλλης
<span class="lb" data-page="3.389" data-line="17" id="l3.389.17"></span>δὲ τοὺς παράγοντας πόρους, ἀλλ’ ἐκ τῆς αὐτῆς τε καὶ
<span class="pb" data-page="3.390" id="p3.390"></span>
<span class="lb" data-page="3.390" data-line="1" id="l3.390.1"></span>ὡσαύτως ἀνεξομένης τοῦ περιττώματος. ὅ γε μὴν τρόπος ὁ
<span class="lb" data-page="3.390" data-line="2" id="l3.390.2"></span>τῆς ἐμφύσεως, εἰς μὲν τὴν κύστιν τῶν οὐρητήρων, εἰς δὲ
<span class="lb" data-page="3.390" data-line="3" id="l3.390.3"></span>τὸ ἔντερον τοῦ χοληδόχου πόρου, πάντων θαυμάτων ἐπέκεινα.
<span class="lb" data-page="3.390" data-line="4" id="l3.390.4"></span>λοξοὶ γὰρ εἰς αὐτὰ καταφυόμενοι, καὶ μέχρι τῆς ἐντὸς
<span class="lb" data-page="3.390" data-line="5" id="l3.390.5"></span>εὐρυχωρίας λοξοὶ καὶ προμήκεις διήκοντες, οἷον ὑμένα
<span class="lb" data-page="3.390" data-line="6" id="l3.390.6"></span>τινὰ τῶν ὀργάνων ἐντὸς ὑποτέμνονται, πρὸς μὲν τῆς ἔσω
<span class="lb" data-page="3.390" data-line="7" id="l3.390.7"></span>φορᾶς τῶν περιττωμάτων ἀνατρεπόμενόν τε καὶ ἀνοιγνύμενον,
<span class="lb" data-page="3.390" data-line="8" id="l3.390.8"></span>ἐν δὲ τῷ λοιπῷ χρόνῳ παντὶ προσπεπτωκότα τε καὶ προσεσταλμένον,
<span class="lb" data-page="3.390" data-line="9" id="l3.390.9"></span>καὶ οὕτως ἀκριβὲς πῶμα τῷ πόρῳ γιγνόμενον,
<span class="lb" data-page="3.390" data-line="10" id="l3.390.10"></span>ὥστε μὴ μόνον τοῖς ὑγροῖς ἀδύνατον εἶναι τὴν εἰς τοὐπίσω
<span class="lb" data-page="3.390" data-line="11" id="l3.390.11"></span>φορὰν, ἀλλὰ καὶ τῷ πνεύματι. δηλοῦται δὲ τοῦτο ἐπὶ τῶν
<span class="lb" data-page="3.390" data-line="12" id="l3.390.12"></span>κύστεων μάλιστα τῶν ἐμφυσωμένων τε καὶ πληρουμένων
<span class="lb" data-page="3.390" data-line="13" id="l3.390.13"></span>ἀέρος, ἔπειτα δεσμουμένων ἀκριβῶς κατὰ τὸν αὐχένα. φαίνεται
<span class="lb" data-page="3.390" data-line="14" id="l3.390.14"></span>γὰρ ἅπας ἐντὸς αὐτῶν ὁ ἀὴρ ἀποστεγόμενός τε καὶ
<span class="lb" data-page="3.390" data-line="15" id="l3.390.15"></span>κατεχόμενος, εἰ καὶ πάνυ τις ἰσχυρῶς ἔξωθεν ἀποθλίβοι
<span class="lb" data-page="3.390" data-line="16" id="l3.390.16"></span>τὴν κύστιν. ὥσπερ γὰρ καὶ ἀπὸ τῆς τῶν εἰσρεόντων ῥύμης
<span class="lb" data-page="3.390" data-line="17" id="l3.390.17"></span>ἀνατρέπεται πρὸς τὸ ἐντὸς, οὕτως ὑπὸ τῶν ἔσω αὐτῷ προσπιπτόντων
<span class="lb" data-page="3.390" data-line="18" id="l3.390.18"></span>πιλεῖται καὶ προσστέλλεται τῷ πόρῳ. καὶ σοι
<span class="pb" data-page="3.391" id="p3.391"></span>
<span class="lb" data-page="3.391" data-line="1" id="l3.391.1"></span>καὶ τοῦτο προνοίας θ’ ἅμα τῆς εἰς τὰ ζῶα καί τινος περιττῆς
<span class="lb" data-page="3.391" data-line="2" id="l3.391.2"></span>σοφίας τοῦ δημιουργοῦ γινέσθω τεκμήριον. οὕτω μὲν
<span class="lb" data-page="3.391" data-line="3" id="l3.391.3"></span>δὴ θαυμαστῶς ἅπαντα κεκόσμηται τὰ τῆς τροφῆς ὄργανα.
<span class="lb" data-page="3.391" data-line="4" id="l3.391.4"></span>καὶ γὰρ τὰς τῶν περιττωμάτων ὑποδοχὰς ἔθος ἐστὶ τοῖς
<span class="lb" data-page="3.391" data-line="5" id="l3.391.5"></span>ἰατροῖς ἅμα τοῖς ἄλλοις ὀργάνοις καταριθμεῖσθαι τοῖς τῆς
<span class="lb" data-page="3.391" data-line="6" id="l3.391.6"></span>τροφῆς, καὶ διὰ τοῦτο καὶ τὰς κύστεις ἀμφοτέρας καὶ τὰ
<span class="lb" data-page="3.391" data-line="7" id="l3.391.7"></span>παχέα τῶν ἐντέρων ὄργανα τροφῆς ὀνομάζουσι.
</p>
          </article>

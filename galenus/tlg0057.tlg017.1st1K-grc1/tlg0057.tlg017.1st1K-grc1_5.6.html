<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:5.6">
<span class="pb page1" data-page="3.367" id="p3.367"></span>
<span class="milestone ed1page page1" data-n="1.421" data-unit="ed1page" id="ed1page.1.421"></span>
<span class="milestone ed2page page1" data-n="4.402" data-unit="ed2page" id="ed2page.4.402"></span>
            <p>
<span class="lb" data-page="3.367" data-line="5" id="l3.367.5"></span><span class="milestone ed2page" data-n="4.403" data-unit="ed2page" id="ed2page.4.403"></span>Τί δή ποτ’ οὖν ὁ μὲν ἀνωτέρων τὴν
<span class="lb" data-page="3.367" data-line="6" id="l3.367.6"></span>θέσιν ἔχει τῶν νεφρῶν, ὁ δὲ κατωτέρω; καὶ τοῦθ’ ὁμολογεῖ
<span class="lb" data-page="3.367" data-line="7" id="l3.367.7"></span>τοῖς ὑπὲρ αὐτῶν ἀποδεδειγμένοις. εἰ γὰρ δὴ ἕλκοντες τὸν
<span class="lb" data-page="3.367" data-line="8" id="l3.367.8"></span>ὀῤῥὸν οὕτω καθαίρουσι τὸ αἷμα, δῆλον ὡς, εἴπερ ἐτέθησαν
<span class="lb" data-page="3.367" data-line="9" id="l3.367.9"></span>ἅμα, διεκώλυεν ἂν ὁ ἕτερος τὸν ἕτερον ἕλκειν ἀντισπῶν ἐπὶ
<span class="lb" data-page="3.367" data-line="10" id="l3.367.10"></span>τἀναντία. νυνὶ δ’ ἑκάτερος ἀκωλύτως ἐνεργεῖ μόνος ἐπισπώμενος,
<span class="lb" data-page="3.367" data-line="11" id="l3.367.11"></span>οὐδενὸς ἐκ τῶν κατ’ ἀντικρὺ μερῶν ἀντιτεταγμένου.
<span class="lb" data-page="3.367" data-line="12" id="l3.367.12"></span>διὰ τί δ’ ὁ μὲν δεξιὸς ἄνωθέν τε καὶ πρῶτός ἐστιν,
<span class="lb" data-page="3.367" data-line="13" id="l3.367.13"></span>ὁ δ’ ἀριστερὸς κάτωθέν τε καὶ δεύτερος; ὅτι τὸ καθαιρόμενον
<span class="lb" data-page="3.367" data-line="14" id="l3.367.14"></span>σπλάγχνον ἐν τοῖς δεξιοῖς ἐτέτακτο, καὶ τῆς κοίλης
<span class="lb" data-page="3.367" data-line="15" id="l3.367.15"></span>αὐτῆς εἰς τὸ <span class="milestone ed1page" data-n="1.422" data-unit="ed1page" id="ed1page.1.422"></span>δεξιὸν ἀνεστόμωντο μέρος αἱ πλεῖσται
<span class="lb" data-page="3.367" data-line="16" id="l3.367.16"></span>τῶν ἀποφύσεων, ἐκ τῶν κυρτῶν τοῦ ἥπατος εἰς αὐτὴν ἄγουσαι
<span class="lb" data-page="3.367" data-line="17" id="l3.367.17"></span>τὸ αἷμα, ἑτοιμότερον δ’ ἕλκειν ἐκ τῶν κατ’ εὐθὺ
<span class="pb" data-page="3.368" id="p3.368"></span>
<span class="lb" data-page="3.368" data-line="1" id="l3.368.1"></span>παντὶ τῷ δύναμιν ἑλκτικὴν ἔχοντι σώματι. καὶ μέν γε, καὶ
<span class="lb" data-page="3.368" data-line="2" id="l3.368.2"></span>ὡς τὸν σπλῆνα μὲν τοῖς κάτω μέρεσι προσχωρεῖν τῆς γαστρὸς
<span class="lb" data-page="3.368" data-line="3" id="l3.368.3"></span>ἄμεινον ἦν, τὸ ἧπαρ τοῖς ἄνω, δέδεικται πρόσθεν.
<span class="lb" data-page="3.368" data-line="4" id="l3.368.4"></span>οὔκουν οὐδὲ χώραν ὁμοίως σχολάζουσαν ἐν τοῖς ἀριστεροῖς
<span class="lb" data-page="3.368" data-line="5" id="l3.368.5"></span>εἶχεν, ὥσπερ ἐν τοῖς δεξιοῖς, ὥσθ’, ὅσον ἀνωτέρων τὸ ἧπαρ
<span class="lb" data-page="3.368" data-line="6" id="l3.368.6"></span>κεῖται τοῦ σπληνὸς, οὐκ ἦν ἄλογον, καὶ τὸν δεξιὸν νεφρὸν ἐπὶ
<span class="lb" data-page="3.368" data-line="7" id="l3.368.7"></span>τοσοῦτον ὑψηλότερον γενέσθαι θατέρου. τί δή ποτε δ’ ὅλως
<span class="lb" data-page="3.368" data-line="8" id="l3.368.8"></span>ἡ φύσις δυοῖν ὀργάνων ἐδεήθη καθαρτικῶν τῆς ὀῤῥώδους
<span class="lb" data-page="3.368" data-line="9" id="l3.368.9"></span>ὑγρότητος; εἰ μὲν γὰρ ἄμεινον τὸ διττὸν, ἐλλιπῶς ἂν δόξειεν
<span class="lb" data-page="3.368" data-line="10" id="l3.368.10"></span>ἕνα μὲν τὸν σπλῆνα, μίαν δὲ τὴν χοληδόχον ἐργάσασθαι
<span class="lb" data-page="3.368" data-line="11" id="l3.368.11"></span>κύστιν· εἰ δὲ ἀρκεῖ καὶ τὸ ἓν, ἐκ περιττοῦ πάλιν αὖ
<span class="lb" data-page="3.368" data-line="12" id="l3.368.12"></span>τὸν ἀριστερὸν ἐπὶ τῷ δεξιῷ δημιουργῆσαι δόξειεν ἂν τῶν
<span class="lb" data-page="3.368" data-line="13" id="l3.368.13"></span>νεφρῶν. ἢ κᾀνταῦθα θαυμάζειν ἄξιον αὐτῆς τὴν τέχνην;
<span class="lb" data-page="3.368" data-line="14" id="l3.368.14"></span>ὀλίγιστον μὲν γὰρ τὸ μελαγχολικὸν περίττωμα, πλέον δ’ αὐτοῦ
<span class="lb" data-page="3.368" data-line="15" id="l3.368.15"></span>τὸ χολῶδες, πολλαπλάσιον δ’ ἀμφοῖν τὸ ὑδατῶδες.
<span class="lb" data-page="3.368" data-line="16" id="l3.368.16"></span>ἀλλὰ καὶ παχύτατον μὲν μελαγχολικὸν περίττωμα, τὸ δ’
<span class="lb" data-page="3.368" data-line="17" id="l3.368.17"></span>ὀῤῥῶδες λεπτότατον, μέσον δ’ ἀμφοῖν τὸ χολῶδες. τῷ μὲν
<span class="pb" data-page="3.369" id="p3.369"></span>
<span class="lb" data-page="3.369" data-line="1" id="l3.369.1"></span>οὖν ὀλίγῳ καὶ παχεῖ καὶ δυσκινήτῳ περιττώματι καὶ διὰ
<span class="lb" data-page="3.369" data-line="2" id="l3.369.2"></span>μακροῦ μέλλοντι παράγεσθαι τὸ μέγιστόν τε καὶ μανότατον
<span class="lb" data-page="3.369" data-line="3" id="l3.369.3"></span>ὄργανον ὑπέθηκε, καὶ τοῦτο κατέθηκεν ἐν τοῖς ἀριστεροῖς
<span class="lb" data-page="3.369" data-line="4" id="l3.369.4"></span>τῆς γαστρὸς, ἵν’, ὡς ἔμπροσθεν ἐδείκνυτο, κατεργασθεὶς
<span class="lb" data-page="3.369" data-line="5" id="l3.369.5"></span>ὁ παχὺς ἐκεῖνος ἐν αὐτῷ χυμὸς ὑπάρξῃ τροφὴ τῷ σπληνί.
<span class="lb" data-page="3.369" data-line="6" id="l3.369.6"></span>τὴν δ’ ὑποκειμένην τῷ ἥπατι κύστιν, καίτοι μέσον τῇ λεπτότητι
<span class="lb" data-page="3.369" data-line="7" id="l3.369.7"></span>καὶ τῷ πλήθει χυμὸν ἕλκουσαν, ὅμως μικρὰν
<span class="lb" data-page="3.369" data-line="8" id="l3.369.8"></span>ἀπεργάσατο, διότι τῇ θέσει τῶν ἄλλων ὀργάνων, ὅσα καθαίρει
<span class="lb" data-page="3.369" data-line="9" id="l3.369.9"></span>τὸ ἧπαρ, ἐπλεονέκτει καὶ τῷ τῶν ἑλκόντων στομάτων
<span class="lb" data-page="3.369" data-line="10" id="l3.369.10"></span>ἀριθμῷ. οὔκουν οὐδὲ ἐν ταύτῃ τι παρὰ τὸ κατ’ ἀξίαν ἡ
<span class="lb" data-page="3.369" data-line="11" id="l3.369.11"></span>φύσις ἐποίησεν. ὑπόλοιπος δ’ ὁ δεξιὸς νεφρὸς, ὃν δὴ μόνον
<span class="lb" data-page="3.369" data-line="12" id="l3.369.12"></span>ἀρκεῖν ὁ πρόσθεν λόγος ἐπηρεάζων ἔλεγεν. Ὅτι μὲν
<span class="lb" data-page="3.369" data-line="13" id="l3.369.13"></span>οὐκ ἤρκει μόνος εἰς τοσούτου κάθαρσιν περιττώματος, εἰ
<span class="lb" data-page="3.369" data-line="14" id="l3.369.14"></span>μὴ διπλασίων ἐγεγόνει τοῦ νῦν ὄντος, ἄντικρυς δῆλον. Ὅτι
<span class="lb" data-page="3.369" data-line="15" id="l3.369.15"></span>δ’, εἴπερ οὗτος μὲν ἐγένετο διπλάσιος, ὁ δ’ ἕτερος ἀπώλετο
<span class="lb" data-page="3.369" data-line="16" id="l3.369.16"></span>τελέως, οὐκ ἂν ἐπηρεάζων τις, ἀλλ’ ἀληθεύων ἐνεκάλει τῇ
<span class="lb" data-page="3.369" data-line="17" id="l3.369.17"></span>φύσει, τὸ ζῶον ἄνισον ἀπειργάσθαι, καὶ τοῦτ’ οἶμαι πρόδηλον.
<span class="pb" data-page="3.370" id="p3.370"></span>
<span class="lb" data-page="3.370" data-line="1" id="l3.370.1"></span>πρὶν γὰρ τῶν νεφρῶν ἡμᾶς μνημονεῦσαι, κατὰ τὸν πρὸ
<span class="lb" data-page="3.370" data-line="2" id="l3.370.2"></span>τούτου λόγον ἰσόῤῥοπον ἐδείκνυτο ζῶον ἐπὶ τῇ τοῦ σπληνὸς
<span class="lb" data-page="3.370" data-line="3" id="l3.370.3"></span>καὶ τῆς γαστρὸς καὶ τοῦ ἥπατος ἐπικαίρῳ θέσει. νῦν
<span class="lb" data-page="3.370" data-line="4" id="l3.370.4"></span>δ’, εἴπερ αὐτῷ καλῶς καὶ δικαίως ἔχοντι κατὰ θάτερον μέρος
<span class="lb" data-page="3.370" data-line="5" id="l3.370.5"></span>ἕνα μέγαν ἐργασόμεθα<span class="milestone ed2page" data-n="4.404" data-unit="ed2page" id="ed2page.4.404"></span> τῷ λόγῳ νεφρὸν, ἑτερόῤῥοπον
<span class="lb" data-page="3.370" data-line="6" id="l3.370.6"></span>αὐτὸ ποιήσομεν. ἀλλ’ οὐχ ἡ γε φύσις, ἀλλ’ ἀνθ’ ἑνὸς
<span class="lb" data-page="3.370" data-line="7" id="l3.370.7"></span>μεγάλου νεφροῦ, κατὰ θάτερον μέρος κειμένου, δύο μικροὺς
<span class="lb" data-page="3.370" data-line="8" id="l3.370.8"></span>ἑκατέρωθεν καταθεῖναι δικαιότερον ἔγνω. καὶ ὅτι γε
<span class="lb" data-page="3.370" data-line="9" id="l3.370.9"></span>τηλικοῦτος ἑκάτερός ἐστιν, ὡς ὑπ’ ἀμφοῖν αὐτάρκως καθαίρεσθαι
<span class="lb" data-page="3.370" data-line="10" id="l3.370.10"></span>τὸ αἷμα, τὸ γιγνόμενον αὐτὸ μαρτυρεῖ. μυρίων
<span class="lb" data-page="3.370" data-line="11" id="l3.370.11"></span>γοῦν ὁσημέραι τέμνοντες τὰς φλέβας ὀλίγιστον εὑρίσκομεν
<span class="lb" data-page="3.370" data-line="12" id="l3.370.12"></span>ὕδωρ ἐποχούμενον, παγέντος τοῦ αἵματος. καίτοι πάντες οἱ
<span class="lb" data-page="3.370" data-line="13" id="l3.370.13"></span>φλεβοτομίας δεόμενοι κακὸν δήπουθεν ἔχουσί τι περὶ τὸ
<span class="lb" data-page="3.370" data-line="14" id="l3.370.14"></span>σῶμα, καὶ βέβλαπται παντάπασιν αὐτοῖς ἡ φυσικὴ διοίκησις.
<span class="lb" data-page="3.370" data-line="15" id="l3.370.15"></span>ἀλλ’ ὅμως καὶ τούτοις παγέντος τοῦ αἵματος, οὐδὲν
<span class="lb" data-page="3.370" data-line="16" id="l3.370.16"></span>ὑδατῶδες ἐποχεῖται, πλὴν, ὡς ἐῤῥέθη, παντάπασιν ὀλίγον.
<span class="lb" data-page="3.370" data-line="17" id="l3.370.17"></span>ὅτι μὲν οὖν, εὐπραγοῦντος τοῦ ζώου, τελέως οἱ νεφροὶ καθαίρουσι
<span class="lb" data-page="3.370" data-line="18" id="l3.370.18"></span>τὸν ὀῤῥὸν τοῦ αἵματος, ἔκ τε τῶν εἰρημένων καὶ
<span class="pb" data-page="3.371" id="p3.371"></span>
<span class="lb" data-page="3.371" data-line="1" id="l3.371.1"></span>ἄλλων πλειόνων ἐστὶν ἀποδεῖξαι. χρονίζειν δὲ ἐπὶ πλέον ἐν
<span class="lb" data-page="3.371" data-line="2" id="l3.371.2"></span>τῷ λόγῳ περιττὸν εἶναί μοι δοκεῖ, συγχωρησόντων γε πάντων
<span class="lb" data-page="3.371" data-line="3" id="l3.371.3"></span>ἑτοίμως τῷ λεγομένῳ καὶ πιστευσόντων, ὡς αὐτάρκεις
<span class="lb" data-page="3.371" data-line="4" id="l3.371.4"></span>εἰς τὴν χρείαν, ἦς ἕνεκεν ἐγεγόνεισαν, οἱ νεφροὶ κατεσκευάσθησαν.
<span class="lb" data-page="3.371" data-line="5" id="l3.371.5"></span>καὶ μὴν εἴπερ αὐτάρκως μὲν οἱ ἀμφότεροι καθαίρουσι
<span class="lb" data-page="3.371" data-line="6" id="l3.371.6"></span>τὸν ὀῤῥὸν τοῦ αἵματος, ἔστι δὲ πολλαπλάσιον τὸ
<span class="lb" data-page="3.371" data-line="7" id="l3.371.7"></span>περίττωμα τοῦτο τῶν ἄλλων περιττωμάτων, οὐδὲν οὕτως αἰτιατέον
<span class="lb" data-page="3.371" data-line="8" id="l3.371.8"></span>τοῦ τάχους τῆς καθάρσεως, ὡς τὴν λεπτότητα τοῦ
<span class="lb" data-page="3.371" data-line="9" id="l3.371.9"></span>διακρινομένου. καὶ γὰρ αὖ καὶ τοῦτο πρόδηλον, ὡς τὸ λεπτὸν
<span class="lb" data-page="3.371" data-line="10" id="l3.371.10"></span>ἅπαν ἑτοιμότερον ἕλκεται τοῦ παχυτέρου. καὶ τοίνυν ἤδη
<span class="lb" data-page="3.371" data-line="11" id="l3.371.11"></span>φαίνεται καὶ ἡ τῆς πυκνότητος αὐτῶν αἰτία, μᾶλλον δ’
<span class="lb" data-page="3.371" data-line="12" id="l3.371.12"></span>αἰτίαι· δύο γάρ εἰσιν αὗται, τό τε ῥᾳδίως ἕλκεσθαι τὸ
<span class="lb" data-page="3.371" data-line="13" id="l3.371.13"></span>τοιοῦτον ὑγρὸν, καὶ μάλισθ’ ὅταν οὕτω πλησίον ᾖ τὸ ἕλκον,
<span class="lb" data-page="3.371" data-line="14" id="l3.371.14"></span>καὶ τὸ τρέφεσθαι δεῖν ἐξ αὐτοῦ τοὺς νεφρούς. ἐδείχθη
<span class="lb" data-page="3.371" data-line="15" id="l3.371.15"></span>γὰρ οὖν καὶ τοῦτ’ ἐν τοῖς περὶ τῶν φυσικῶν δυνάμεων
<span class="lb" data-page="3.371" data-line="16" id="l3.371.16"></span>ὑπομνήμασιν, ὡς διὰ μὲν εὐρέων στομάτων ἕκαστον τῶν ἑλκόντων
<span class="lb" data-page="3.371" data-line="17" id="l3.371.17"></span>μορίων τὸν οἰκεῖον χυμὸν οὐ μόνον οὐδὲ ἀκέραιον
<span class="pb" data-page="3.372" id="p3.372"></span>
<span class="lb" data-page="3.372" data-line="1" id="l3.372.1"></span>οὐδὲ εἰλικρινῆ δυνατὸν ἕλκειν, ἀλλ’ ἔκ τινος ἐπιμιξίας οὐχ
<span class="lb" data-page="3.372" data-line="2" id="l3.372.2"></span>ὁμογενοῦς ἑτέρου νενοθευμένον· εἰ δ’ εἰς λεπτὰ πάνυ καὶ
<span class="lb" data-page="3.372" data-line="3" id="l3.372.3"></span>λόγῳ θεωρητὰ στόματα τῶν ἑλκόντων ὀργάνων τὰ πέρατα
<span class="lb" data-page="3.372" data-line="4" id="l3.372.4"></span>τελευτήσειεν, ἄμικτον οὕτω καὶ καθαρὸν ἀκριβῶς ἐπισπάσεται
<span class="lb" data-page="3.372" data-line="5" id="l3.372.5"></span>τὸν οἰκεῖον χυμόν. εὐλόγως οὖν ἡ μὲν ἐπὶ τῷ ἥπατι
<span class="lb" data-page="3.372" data-line="6" id="l3.372.6"></span>κύστις ἀοράτοις τε καὶ στενοῖς ἀκριβῶς πέρασι τῶν καταφυομένων
<span class="lb" data-page="3.372" data-line="7" id="l3.372.7"></span>ἀπ’ αὐτῆς εἰς τὸ σπλάγχνον ἀγγείων ἕνα μόνον
<span class="lb" data-page="3.372" data-line="8" id="l3.372.8"></span>ἕλκει χυμὸν ἀνόθευτον ἑτέρας ποιότητος, ὃν ἡ φύσις αὐτὴν
<span class="lb" data-page="3.372" data-line="9" id="l3.372.9"></span>ἕλκειν παρεσκεύασεν. οὔτε δὲ ὁ σπλὴν, οὔθ’ οἱ νεφροὶ
<span class="lb" data-page="3.372" data-line="10" id="l3.372.10"></span>τὸν οἰκεῖον μόνον ἐπάγονται χυμὸν, ἀλλ’ ὁ μὲν σπλὴν
<span class="lb" data-page="3.372" data-line="11" id="l3.372.11"></span>καὶ αὐτοῦ τι συνεφέλκεται τοῦ αἵματος, ὃ, πρὶν ἐμπεσεῖν
<span class="lb" data-page="3.372" data-line="12" id="l3.372.12"></span>αὐτῷ, φθάνουσιν αἱ κατὰ τὸν ἐπίπλουν φλέβες ὡς ἑαυτὰς
<span class="lb" data-page="3.372" data-line="13" id="l3.372.13"></span>ἐπισπώμεναι· τῶν νεφρῶν δ’ ἑκάτερος πολὺ μὲν τῆς ξανθῆς
<span class="lb" data-page="3.372" data-line="14" id="l3.372.14"></span>χολῆς καὶ σχεδὸν ἅπαν, ὅσον ἂν αἱ κατ’ αὐτοὺς ἀρτηρίαι
<span class="lb" data-page="3.372" data-line="15" id="l3.372.15"></span>καὶ φλέβες ἔχουσαι τύχωσι, πολὺ δὲ καὶ τοῦ αἵματος,
<span class="lb" data-page="3.372" data-line="16" id="l3.372.16"></span>ὅσον ὑγρότερόν ἐστι καὶ λεπτότερον. ἀλλὰ τὸ μὲν χολῶδες,
<span class="lb" data-page="3.372" data-line="17" id="l3.372.17"></span>ὅσον μὴ παχὺ πάνυ, τοῖς οὔροις συνδιεξέρχεται· τὸ δ’ αἷμα
<span class="pb" data-page="3.373" id="p3.373"></span>
<span class="lb" data-page="3.373" data-line="1" id="l3.373.1"></span>τῇ σαρκὶ τῶν νεφρῶν αὐτῇ προσκλύζεται, καθάπερ ἰλύς τις,
<span class="lb" data-page="3.373" data-line="2" id="l3.373.2"></span>κᾀντεῦθεν ἤδη κατὰ μικρὸν ἀτμοειδῶς εἰς ὅλην αὐτὴν διασπείρεταί
<span class="lb" data-page="3.373" data-line="3" id="l3.373.3"></span>τε καὶ προσφύεται, καὶ τροφὴ γίνεται τοῖς
<span class="lb" data-page="3.373" data-line="4" id="l3.373.4"></span>νεφροῖς.
</p>
          </article>

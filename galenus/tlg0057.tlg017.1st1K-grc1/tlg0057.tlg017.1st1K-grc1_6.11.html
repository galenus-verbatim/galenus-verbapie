<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:6.11">
<span class="pb page1" data-page="3.457" id="p3.457"></span>
<span class="milestone ed1page page1" data-n="1.434" data-unit="ed1page" id="ed1page.1.434"></span>
<span class="milestone ed2page page1" data-n="4.431" data-unit="ed2page" id="ed2page.4.431"></span>
            <p>
<span class="lb" data-page="3.457" data-line="7" id="l3.457.7"></span>Ἐπειδὴ γὰρ ἡ χρεία τῶν ὑμένων τούτων
<span class="lb" data-page="3.457" data-line="8" id="l3.457.8"></span><span class="milestone ed1page" data-n="1.435" data-unit="ed1page" id="ed1page.1.435"></span>ἐδείχθη μεγίστη, καὶ ταύτης ἔτι μᾶλλον ἡ τῆς αὐτὸν
<span class="lb" data-page="3.457" data-line="9" id="l3.457.9"></span>τὸν πνεύμονα τρεφούσης φλεβὸς, ἱκανῶς παχείας τε
<span class="lb" data-page="3.457" data-line="10" id="l3.457.10"></span>καὶ σκληρᾶς γενομένης, ἑξῆς ἂν εἴη δεικτέον, ὡς οὐχ οἷόν
<span class="lb" data-page="3.457" data-line="11" id="l3.457.11"></span>τ’ ἦν ἐκφῦναι τῆς κοίλης φλεβὸς οὔτ’ ἀγγεῖον ἀρτηριῶδες,
<span class="lb" data-page="3.457" data-line="12" id="l3.457.12"></span>οὔθ’ ὑμένας τοιούτους. ὅτι μὲν οὖν ἀρτηριῶδες ἀγγεῖον ἐκ
<span class="lb" data-page="3.457" data-line="13" id="l3.457.13"></span>φλεβώδους οὐχ οἷόν τ’ ἦν ἐκφῦναι, παντὶ τοῦτο πρόδηλον.
<span class="lb" data-page="3.457" data-line="14" id="l3.457.14"></span>εἷς μὲν γὰρ χιτὼν καὶ λεπτὸς ὁ τῆς φλεβὸς, οὔτε δ’ εἷς
<span class="lb" data-page="3.457" data-line="15" id="l3.457.15"></span>οὔτε λεπτὸς οὗτος ὁ τῆς ἀρτηρίας, ἀλλ’ ἔστον γὰρ αὐτῆς
<span class="lb" data-page="3.457" data-line="16" id="l3.457.16"></span>δύο χιτῶνες· παχὺς μὲν γὰρ ἱκανῶς καὶ πυκνὸς καὶ σκληρὸς
<span class="lb" data-page="3.457" data-line="17" id="l3.457.17"></span>ὁ ἔσωθεν καὶ εἰς ἶνας ἐγκαρσίας διαιρούμενος, ἁπαλὸς
<span class="lb" data-page="3.457" data-line="18" id="l3.457.18"></span>δὲ καὶ λεπτὸς καὶ μανὸς ὁ ἔξωθεν, οἷός περ καὶ ὁ
<span class="pb" data-page="3.458" id="p3.458"></span>
<span class="lb" data-page="3.458" data-line="1" id="l3.458.1"></span>τῆς φλεβός. οὔκουν οἷόν τ’ ἦν ἐξ ἁπλοῦ καὶ λεπτοῦ χιτῶνος,
<span class="lb" data-page="3.458" data-line="2" id="l3.458.2"></span>οἷός περ ὁ τῆς κοίλης ἐστὶν, ἐκφῦναι διπλοῦν καὶ
<span class="lb" data-page="3.458" data-line="3" id="l3.458.3"></span>παχύν. οὐδὲ γὰρ ἐξ αὐτῆς τῆς καρδίας, καίτοι παχείας οὔσης,
<span class="lb" data-page="3.458" data-line="4" id="l3.458.4"></span>ἐκ παντὸς ὁρμᾶται μέρους οὔτε ἀρτηριῶδες ἀγγεῖον
<span class="lb" data-page="3.458" data-line="5" id="l3.458.5"></span>οὔτε φλεβῶδες, <span class="milestone ed2page" data-n="4.432" data-unit="ed2page" id="ed2page.4.432"></span>ἀλλ’ ἐκ μὲν τῶν λεπτοτέρων θ’ ἅμα
<span class="lb" data-page="3.458" data-line="6" id="l3.458.6"></span>καὶ μαλακωτέρων ἁπλᾶ καὶ μαλακὰ καὶ λεπτὰ, διπλᾶ δὲ
<span class="lb" data-page="3.458" data-line="7" id="l3.458.7"></span>αὖ καὶ παχέα καὶ σκληρὰ τῶν στεγανωτέρων αὐτῆς ἐκφύεται
<span class="lb" data-page="3.458" data-line="8" id="l3.458.8"></span>μορίων. οὐ μὴν οὐδ’ ὑμένας ἐκφῦναι τηλικούτους τε
<span class="lb" data-page="3.458" data-line="9" id="l3.458.9"></span>καὶ τοσούτους, ἡλίκοι τε καὶ οἷοι νῦν εἰσιν ἐπὶ τῷ στόματι
<span class="lb" data-page="3.458" data-line="10" id="l3.458.10"></span>τῆς ἀρτηριώδους φλεβὸς, οἷόν τ’ ἦν ἄνευ τῆς καρδίας.
<span class="lb" data-page="3.458" data-line="11" id="l3.458.11"></span>ἕδραν γάρ τινα αὐτοὺς ἔχειν ἀσφαλῆ προσῆκεν, ἐφ’ ἧς βεβήκασί
<span class="lb" data-page="3.458" data-line="12" id="l3.458.12"></span>τε ἅμα καὶ πεφύκασιν, ἵν’ ὀρθοὶ καὶ ἀκλινεῖς μένοντες
<span class="lb" data-page="3.458" data-line="13" id="l3.458.13"></span>ἀνθιστῶνται τοῖς εἰς τοὐπίσω τῶν ὑλῶν ῥεύμασιν,
<span class="lb" data-page="3.458" data-line="14" id="l3.458.14"></span>ὅταν ὁ θώραξ ἐνεργῶν ἰσχυρῶς ὅλον μὲν ἔσω τὸν πνεύμονα
<span class="lb" data-page="3.458" data-line="15" id="l3.458.15"></span>συνάγῃ καὶ συστέλλῃ περιλαμβάνων ἐν κύκλῳ, θλίβῃ
<span class="lb" data-page="3.458" data-line="16" id="l3.458.16"></span>τε καὶ πιέζῃ τὰς φλέβας. εἰ γὰρ καὶ ὅτι μάλιστα παχὺς
<span class="lb" data-page="3.458" data-line="17" id="l3.458.17"></span>αὐταῖς ὁ χιτὼν ἐγένετο καὶ δυσκίνητος, ἀλλ’ οὐκ ἀκίνητός
<span class="lb" data-page="3.458" data-line="18" id="l3.458.18"></span>γε παντάπασίν ἐστιν, ὡς μηδὲν πάσχειν ὑπὸ τοσούτων μὲν ﻿
<span class="pb" data-page="3.459" id="p3.459"></span>
<span class="lb" data-page="3.459" data-line="1" id="l3.459.1"></span>μυῶν, οὕτως ἰσχυρῶν θ’ ἅμα καὶ μεγάλων, τοσούτων δ’
<span class="lb" data-page="3.459" data-line="2" id="l3.459.2"></span>ὀστῶν ἀμυέλων τε καὶ σκληρῶν· ὧν ἁπάντων ἐν ταῖς σφοδροτέραις
<span class="lb" data-page="3.459" data-line="3" id="l3.459.3"></span>εἰς ἑαυτὸν ὅλου τοῦ θώρακος συνόδοις ἰσχυρῶς
<span class="lb" data-page="3.459" data-line="4" id="l3.459.4"></span>ἐμπιπτόντων καὶ βιαζομένων τὸν πνεύμονα, θλίβεσθαι
<span class="lb" data-page="3.459" data-line="5" id="l3.459.5"></span>μέν τι καὶ συστέλλεσθαι τὰς φλέβας ἀναγκαῖον, οὐ μὴν ἐκκενοῦσθαί
<span class="lb" data-page="3.459" data-line="6" id="l3.459.6"></span>γε αὖθις εἰς τοὐπίσω διὰ τοῦ στόματος ὑπὸ τῶν
<span class="lb" data-page="3.459" data-line="7" id="l3.459.7"></span>ὑμένων κλείεσθαι φθάνοντος. ὅσον γὰρ ἂν ἔσω ἐπωθῇ
<span class="lb" data-page="3.459" data-line="8" id="l3.459.8"></span>σφοδρότερον ὁ θώραξ ἐκθλίβων τὸ αἷμα, τοσούτῳ μᾶλλον
<span class="lb" data-page="3.459" data-line="9" id="l3.459.9"></span>ἀκριβῶς ἀποκλείουσι τὸ στόμα οἱ ὑμένες. ἔσωθεν γὰρ ἔξω
<span class="lb" data-page="3.459" data-line="10" id="l3.459.10"></span>πεφυκότες ἐν κύκλῳ τε περιειληφότες ἅπαν τὸ στόμα, καὶ
<span class="lb" data-page="3.459" data-line="11" id="l3.459.11"></span>σχῆμα καὶ μέγεθος ἀκριβὲς ἕκαστος οὕτως ἔχων, ὡς, εἰ ταθεῖεν
<span class="lb" data-page="3.459" data-line="12" id="l3.459.12"></span>καὶ σταῖεν ὀρθοὶ σύμπαντες, εἷς γίνεσθαι μέγας ἅπαν
<span class="lb" data-page="3.459" data-line="13" id="l3.459.13"></span>ἐπιφράττων τὸ στόμα, πρὸς μὲν τῶν ἔσωθεν ἔξω φερομένων
<span class="lb" data-page="3.459" data-line="14" id="l3.459.14"></span>ἀνατρεπόμενοί τε καὶ καταπίπτοντες εἰς τοὐκτὸς ἐπ’
<span class="lb" data-page="3.459" data-line="15" id="l3.459.15"></span>αὐτὸν τῆς φλεβὸς τὸν χιτῶνα διεξέρχεσθαι ῥᾳδίως αὐτοῖς
<span class="lb" data-page="3.459" data-line="16" id="l3.459.16"></span>ἐπιτρέπουσιν, ἀνοιγνυμένου τε καὶ διοιγομένου τοῦ στόματος
<span class="lb" data-page="3.459" data-line="17" id="l3.459.17"></span>ἐπὶ πλεῖστον· εἰ δ’ ἔξωθεν εἴσω τι φέροιτο, τοῦτ’
<span class="lb" data-page="3.459" data-line="18" id="l3.459.18"></span>αὐτὸ συνάγει τοὺς ὑμένας εἰς ταὐτὸν, ὡς ἐπιβαίνειν ἀλλήλοις,
<span class="pb" data-page="3.460" id="p3.460"></span>
<span class="lb" data-page="3.460" data-line="1" id="l3.460.1"></span>καί τινα οἷον πύλην ἀκριβῶς κεκλεισμένην ἐξ αὐτῶν
<span class="lb" data-page="3.460" data-line="2" id="l3.460.2"></span>συνίστησι. πεφύκασι μὲν οὖν ἐφ’ ἅπασι τοῖς στόμασι τῶν
<span class="lb" data-page="3.460" data-line="3" id="l3.460.3"></span>ἐκ τῆς καρδίας ὁρμωμένων ἀγγείων ὑμένες ἐπιβαίνοντες ἀλλήλοις,
<span class="lb" data-page="3.460" data-line="4" id="l3.460.4"></span>οὕτως ἀκριβῶς ἔχοντες, ὡς, εἰ ταθεῖεν ἅμα καὶ ὀρθοὶ
<span class="lb" data-page="3.460" data-line="5" id="l3.460.5"></span>σταῖεν, ἅπαν ἀποφράττειν τὸ στόμα. χρεία δ’ αὐτῶν
<span class="lb" data-page="3.460" data-line="6" id="l3.460.6"></span>ἐστιν ἁπάντων μὲν κοινὴ, κωλῦσαι παλινδρομεῖν εἰς τοὐπίσω
<span class="lb" data-page="3.460" data-line="7" id="l3.460.7"></span>τὰς ὕλας· ἰδία δ’ ἑκατέρων, τῶν μὲν ἐξαγόντων αὐτὰς
<span class="lb" data-page="3.460" data-line="8" id="l3.460.8"></span>ἐκ τῆς καρδίας, ὥστε μηκέτ’ εἰς ἐκείνην ἐπανέρχεσθαι,
<span class="lb" data-page="3.460" data-line="9" id="l3.460.9"></span>τῶν δ’ εἰσαγόντων, ὡς μηκέτ’ ἀντεκρεῖν ἐξ αὐτῆς. οὐ γὰρ
<span class="lb" data-page="3.460" data-line="10" id="l3.460.10"></span>δὴ μάταιόν γε κάματον ἡ φύσις ἐβούλετο κάμνειν αὐτὴν,
<span class="lb" data-page="3.460" data-line="11" id="l3.460.11"></span>ἐκπέμπουσαν μὲν ἐνίοτε εἰς ἐκεῖνο τὸ μόριον, ὅθεν ἐξέλκειν
<span class="lb" data-page="3.460" data-line="12" id="l3.460.12"></span>ἦν ἄμεινον, ἕλκουσαν δ’ ἐξ ἐκείνου πολλάκις, οἷ πέμπειν
<span class="lb" data-page="3.460" data-line="13" id="l3.460.13"></span>ἐχρῆν. ἀλλ’ ἔστι τέτταρα τὰ πάντα στόματα, δύο καθ’ ἑκατέραν
<span class="lb" data-page="3.460" data-line="14" id="l3.460.14"></span>κοιλίαν, εἰσάγον μὲν τὸ ἕτερον, ἐξάγον δὲ τὸ λοιπὸν,
<span class="lb" data-page="3.460" data-line="15" id="l3.460.15"></span>ὑπὲρ ὧν ὀλίγον ὕστερον εἰρήσεται τά τ’ ἄλλα σύμπαντα
<span class="lb" data-page="3.460" data-line="16" id="l3.460.16"></span>κατ’ αὐτὸ διηγουμένοις ἡμῖν, ὡς ἔχει, καὶ τοὺς πεφυκότας
<span class="lb" data-page="3.460" data-line="17" id="l3.460.17"></span>ὑμένας, ὁπόσοι τε τὸν ἀριθμόν εἰσι καὶ ὁποῖοι τὴν
<span class="pb" data-page="3.461" id="p3.461"></span>
<span class="lb" data-page="3.461" data-line="1" id="l3.461.1"></span>ἰδέαν, καὶ ὡς οὔτε πλείους οὔτε ἐλάττους αὐτοὺς, ἀλλ’ οὐδὲ
<span class="lb" data-page="3.461" data-line="2" id="l3.461.2"></span>μείζους, ἢ μείους, ἢ παχυτέρους, ἢ λεπτοτέρους, ἢ ἰσχυροτέρους,
<span class="lb" data-page="3.461" data-line="3" id="l3.461.3"></span>ἢ ἀσθενεστέρους ἄμεινον ἦν γεγονέναι. τὸ δέ γε νῦν εἶναι,
<span class="lb" data-page="3.461" data-line="4" id="l3.461.4"></span>τοσοῦτον ἤδη λέλεκται, διότι καὶ τὴν χρείαν ἀναγκαίαν
<span class="lb" data-page="3.461" data-line="5" id="l3.461.5"></span>οἱ ὑμένες οἵδε κέκτηνται, καὶ τὴν γένεσιν οὐκ ἐκ τῆς κοίλης
<span class="lb" data-page="3.461" data-line="6" id="l3.461.6"></span>φλεβὸς ἐνεδέχετο σχεῖν αὐτοὺς, ἀλλ’, ὡς νῦν ἔχουσιν, ἐξ
<span class="lb" data-page="3.461" data-line="7" id="l3.461.7"></span>αὐτῆς τῆς καρδίας. καὶ μὴν εἰ πάντα συνθείης τοῦ λόγου
<span class="lb" data-page="3.461" data-line="8" id="l3.461.8"></span>τὰ κεφάλαια, τά τε νῦν εἰρημένα καὶ τὰ πρὸ τούτων ἔτι
<span class="lb" data-page="3.461" data-line="9" id="l3.461.9"></span>γεγραμμένα, τὸ ἐξ ἀρχῆς προκείμενον ἀποδεδεῖχθαί σοι
<span class="lb" data-page="3.461" data-line="10" id="l3.461.10"></span>δόξει. οὔτε γὰρ ὁ πνεύμων ὑπ’ ἄλλης φλεβὸς ἄμεινον ἂν
<span class="lb" data-page="3.461" data-line="11" id="l3.461.11"></span>ἐτρέφετο, οὔτε τῆς κοίλης ἀποβλάστημα τοιοῦτον οὔτε χιτώνων
<span class="lb" data-page="3.461" data-line="12" id="l3.461.12"></span>οὔθ’ ὑμένων οἷόν τ’ ἦν γενέσθαι. <span class="milestone ed2page" data-n="4.433" data-unit="ed2page" id="ed2page.4.433"></span>ἐξ ὧν εὔδηλον,
<span class="lb" data-page="3.461" data-line="13" id="l3.461.13"></span>ὡς πολὺ βέλτιόν ἐστιν ἀπὸ καρδίας τρέφεσθαι τὸν
<span class="lb" data-page="3.461" data-line="14" id="l3.461.14"></span>πνεύμονα. καὶ μὴν εἴπερ ἐμφύοιτο μὲν ἕτερον εἰς τὴν καρδίαν
<span class="lb" data-page="3.461" data-line="15" id="l3.461.15"></span>ἁπλοῦν ἀγγεῖον τῷ χιτῶνι, διπλοῦν δ’ ἐξ αὐτῆς ἕτερον
<span class="lb" data-page="3.461" data-line="16" id="l3.461.16"></span>ἐκφύοιτο, κοινὴν χώραν αὐτοῖς ἀναγκαῖον οἷον δεξαμενήν
<span class="lb" data-page="3.461" data-line="17" id="l3.461.17"></span>τινα γίνεσθαι, πρὸς ἣν ἀμφοῖν περαινόντων, ἕλκεται
<span class="pb" data-page="3.462" id="p3.462"></span>
<span class="lb" data-page="3.462" data-line="1" id="l3.462.1"></span>μὲν ἐκ θατέρου τὸ αἷμα, πέμπεται δὲ τῷ λοιπῷ. καὶ τοῦτ’
<span class="lb" data-page="3.462" data-line="2" id="l3.462.2"></span>ἔστιν ἡ δεξιὰ κοιλία τῆς καρδίας, τοῦ πνεύμονος ἕνεκεν, ὡς
<span class="lb" data-page="3.462" data-line="3" id="l3.462.3"></span>ὁ λόγος ἀπέδειξε, γεγονυῖα. καὶ διὰ τοῦτο, ὅσοις οὐκ ἔστι
<span class="lb" data-page="3.462" data-line="4" id="l3.462.4"></span>πνεύμων ζώοις, οὐδ’ ἡ καρδία τούτοις ἔχει διττὰς κοιλίας,
<span class="lb" data-page="3.462" data-line="5" id="l3.462.5"></span>ἀλλ’ ἡ τῶν ἀρτηριῶν ἁπασῶν τῆς κινήσεως ἐξηγουμένη μόνη
<span class="lb" data-page="3.462" data-line="6" id="l3.462.6"></span>τούτοις τοῖς ζώοις ἐστίν. ὡς γὰρ δὴ φλέβες ἐξ ἥπατος ἄρχονται,
<span class="lb" data-page="3.462" data-line="7" id="l3.462.7"></span>οὕτω καὶ ἀρτηρίαι ἐκ τῆς καρδίας, καθάπερ καὶ
<span class="lb" data-page="3.462" data-line="8" id="l3.462.8"></span>τοῦτο διὰ πλειόνων ἐν τοῖς περὶ τῶν Ἱπποκράτους καὶ
<span class="lb" data-page="3.462" data-line="9" id="l3.462.9"></span>Πλάτωνος δογμάτων ἀποδέδεικται, καὶ πάντ’ ἀλλήλοις ὁμολογεῖ
<span class="lb" data-page="3.462" data-line="10" id="l3.462.10"></span>καὶ μαρτυρεῖ τἀληθῆ. καὶ ἡμῖν ἤδη τὸ προσῆκον
<span class="lb" data-page="3.462" data-line="11" id="l3.462.11"></span>ἔχει τέλος ὁ λόγος ὁ περὶ τῆς δεξιᾶς κοιλίας τῆς καρδίας,
<span class="lb" data-page="3.462" data-line="12" id="l3.462.12"></span>ἀεὶ τῷ πνεύμονι συναπολλυμένης τε καὶ συγγεννωμένης ἐν
<span class="lb" data-page="3.462" data-line="13" id="l3.462.13"></span>ἅπασι τῶν ζώων τοῖς γένεσιν.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:6.12">
<span class="pb page1" data-page="3.462" id="p3.462"></span>
<span class="milestone ed1page page1" data-n="1.435" data-unit="ed1page" id="ed1page.1.435"></span>
<span class="milestone ed2page page1" data-n="4.433" data-unit="ed2page" id="ed2page.4.433"></span>
            <p>
<span class="lb" data-page="3.462" data-line="14" id="l3.462.14"></span>Εἰ γάρ τις ἐθέλοι τὴν αἰτίαν ἐκμαθεῖν
<span class="lb" data-page="3.462" data-line="15" id="l3.462.15"></span>τῆς ἀγνοίας τῶν οὐκ ὀρθῶς ἀποφῃναμένων ἰατρῶν καὶ φιλοσόφων
<span class="lb" data-page="3.462" data-line="16" id="l3.462.16"></span>ὑπὲρ τοῦ πλήθους τῶν ἐν τῇ καρδίᾳ κοιλιῶν,
<span class="lb" data-page="3.462" data-line="17" id="l3.462.17"></span>ἑτέρωθι δέδεικται τὰ τοιαῦτα σύμπαντα περὶ πάσης τῆς ἐν
<span class="pb" data-page="3.463" id="p3.463"></span>
<span class="lb" data-page="3.463" data-line="1" id="l3.463.1"></span>ταῖς ἀνατομαῖς διαφωνίας. καὶ ὥσπερ αἱ περὶ τῶν ἐνεργειῶν
<span class="lb" data-page="3.463" data-line="2" id="l3.463.2"></span>ἀποδείξεις ἐν τῷ τοῦ νῦν ἐνεστῶτος ἡμῖν προηγοῦνται λόγου,
<span class="lb" data-page="3.463" data-line="3" id="l3.463.3"></span>κατὰ τὸν αὐτὸν τρόπον αὐτῶν ἐκείνων αἵ τε περὶ
<span class="lb" data-page="3.463" data-line="4" id="l3.463.4"></span>τῆς ἐν ταῖς ἀνατομαῖς διαφωνίας καὶ αὐτῶν ἐγχειρήσεων.
<span class="lb" data-page="3.463" data-line="5" id="l3.463.5"></span>οὔκουν οὔτε περὶ τοῦ πλήθους τῶν ἐν ταῖς ἀρτηρίαις ἢ
<span class="lb" data-page="3.463" data-line="6" id="l3.463.6"></span>φλεψὶ χιτώνων ἐν τούτῳ χρὴ τῷ λόγῳ μεμνῆσθαι τῆς διαφωνίας,
<span class="lb" data-page="3.463" data-line="7" id="l3.463.7"></span>οὔτ’ ἄλλου τινὸς ὧν πρόσθεν εἴπομεν ἢ ἐφεξῆς
<span class="lb" data-page="3.463" data-line="8" id="l3.463.8"></span>ἐροῦμεν. ἰδίᾳ γὰρ ἅπαντα ταῦτα προαποδείξαντες, ὅπως
<span class="lb" data-page="3.463" data-line="9" id="l3.463.9"></span>ἡμῖν ἡ παροῦσα διέξοδος καθ’ αὑτὴν περαίνοιτο, μηδὲν
<span class="lb" data-page="3.463" data-line="10" id="l3.463.10"></span>τῶν ἄλλων ἐφαπτομένη ζητημάτων, ἐν τούτῳ τῷ λόγῳ παντὶ,
<span class="lb" data-page="3.463" data-line="11" id="l3.463.11"></span>τὰ δι’ ἐκείνων ἀποδεδειγμένα τοῖς ἐνεστῶσιν ὑποθέσεις
<span class="lb" data-page="3.463" data-line="12" id="l3.463.12"></span>ποιούμενοι, τὰς χρείας μόνας ἐπέξιμεν ἑκάστου τῶν μορίων,
<span class="lb" data-page="3.463" data-line="13" id="l3.463.13"></span>οὐδ’ ἐνταῦθα τῶν ἑτέροις εἰρημένων οὐκ ὀρθῶς ἐξελέγχοντες
<span class="lb" data-page="3.463" data-line="14" id="l3.463.14"></span>τὴν ἄγνοιαν, ὅτι μὴ πάρεργον, πλὴν ἢν ἱκανῶς ἀναγκαῖον
<span class="lb" data-page="3.463" data-line="15" id="l3.463.15"></span>ᾖ πολλοῖς δόγμασιν, ἢ κοινῇ χρηστὸν ἔσεσθαι μέλλῃ τὸ
<span class="lb" data-page="3.463" data-line="16" id="l3.463.16"></span>ῥηθέν. ὥσπερ ἀμέλει καὶ νῦν ἔγνωκα τῶν Ἀσκληπιάδῃ κακῶς ﻿
<span class="pb" data-page="3.464" id="p3.464"></span>
<span class="lb" data-page="3.464" data-line="1" id="l3.464.1"></span>εἰρημένων ὑπὲρ τῶν τοῦ πνεύμονος ἀγγείων, μνημονεῦσαι
<span class="lb" data-page="3.464" data-line="2" id="l3.464.2"></span>καὶ δεῖξαι, τὸν τῆς Ἀδραστείας ὡς οὐδεὶς ἐκφεύξεται
<span class="lb" data-page="3.464" data-line="3" id="l3.464.3"></span>θεσμὸν, οὐδ’ ἂν ἱκανὸς ᾖ πανούργως τε καὶ δεινῶς λέγειν,
<span class="lb" data-page="3.464" data-line="4" id="l3.464.4"></span>ἀλλ’ ὁμολογεῖ ποτε καὶ αὐτὸς τὴν πανουργίαν καὶ μάρτυρ
<span class="lb" data-page="3.464" data-line="5" id="l3.464.5"></span>γίνεται τοῖς ἀληθέσι πολὺ πιστότερος <span class="milestone ed1page" data-n="1.436" data-unit="ed1page" id="ed1page.1.436"></span>τῶν ἄλλων, ὃς
<span class="lb" data-page="3.464" data-line="6" id="l3.464.6"></span>μηδ’ ἑκὼν μαρτυρεῖ. πρώτη μὲν γὰρ αἰτία πᾶσι τοῖς γινομένοις,
<span class="lb" data-page="3.464" data-line="7" id="l3.464.7"></span>ὥς που καὶ Πλάτων ἐπεδείκνυεν, ὁ σκοπὸς τῆς
<span class="lb" data-page="3.464" data-line="8" id="l3.464.8"></span>ἐνεργείας ἐστί. τοιγαροῦν οὐδ’ ἐπερωτωμένῳ τινὶ τὴν τῆς
<span class="lb" data-page="3.464" data-line="9" id="l3.464.9"></span>ἐς τὴν ἀγορὰν ἀφίξεως αἰτίαν ἑτέρως ἀποκρίνασθαι κάλλιον
<span class="lb" data-page="3.464" data-line="10" id="l3.464.10"></span>ἐγχωρεῖ ταύτην παραλιπόντι· γελοῖος γὰρ ἂν εἴη, εἴ τις
<span class="lb" data-page="3.464" data-line="11" id="l3.464.11"></span>ἀντὶ τοῦ φάναι, τόδε τι τὸ σκεῦος ἢ ἀνδράποδον ὠνησόμενος
<span class="lb" data-page="3.464" data-line="12" id="l3.464.12"></span>ἥκειν, ἢ φίλῳ τῷδε συντυχεῖν, ἢ ἀποδόσθαι τόδε
<span class="lb" data-page="3.464" data-line="13" id="l3.464.13"></span>τι, ταῦτα μὲν παραλίποι, <span class="milestone ed2page" data-n="4.434" data-unit="ed2page" id="ed2page.4.434"></span>διότι δ’ εἶεν αὐτῷ
<span class="lb" data-page="3.464" data-line="14" id="l3.464.14"></span>δύο πόδες οἷοι κινεῖσθαί τε ῥᾳδίως κατά τε τῆς γῆς
<span class="lb" data-page="3.464" data-line="15" id="l3.464.15"></span>ἀσφαλῶς στηρίζεσθαι, τούτοις ἐναλλὰξ ἑκατέρῳ τῶν εἰρημένων
<span class="lb" data-page="3.464" data-line="16" id="l3.464.16"></span>ποδῶν διᾴττων εἰς τὴν ἀγορὰν ἀφῖχθαι λέγοι. εἴρηκε
<span class="lb" data-page="3.464" data-line="17" id="l3.464.17"></span>μὲν γὰρ καὶ αὐτὸς ἴσως αἰτίαν τινὰ, ἀλλ’ οὐ τὴν ὄντως
<span class="pb" data-page="3.465" id="p3.465"></span>
<span class="lb" data-page="3.465" data-line="1" id="l3.465.1"></span>αἰτίαν, οὐδὲ τὴν πρώτην, ἀλλ’ ὀργανικήν τέ τινα, καὶ ὧν
<span class="lb" data-page="3.465" data-line="2" id="l3.465.2"></span>οὐκ ἄνευ, μᾶλλον οὐκ αἰτίαν. οὕτω μὲν ὀρθῶς ἐγίνωσκε
<span class="lb" data-page="3.465" data-line="3" id="l3.465.3"></span>περὶ φύσεως αἰτίας ὁ Πλάτων. ἡμεῖς δ’, ὅπως μὴ δόξωμεν
<span class="lb" data-page="3.465" data-line="4" id="l3.465.4"></span>ὑπὲρ ὀνομάτων τερθρεύεσθαι, συγχωρήσαντες γένη πλείω
<span class="lb" data-page="3.465" data-line="5" id="l3.465.5"></span>τῶν αἰτιῶν ὑπάρχειν, πρῶτον μὲν καὶ μάλιστα, δι’ ὃ γίγνεταί
<span class="lb" data-page="3.465" data-line="6" id="l3.465.6"></span>τι, δεύτερον δὲ, ὑφ’ οὗ γίνεται, καὶ τρίτον, ἐξ οὗ,
<span class="lb" data-page="3.465" data-line="7" id="l3.465.7"></span>καὶ τέταρτον, δι’ οὗ, καὶ πέμπτον, εἰ βούλει, τὸ καθ’ ὃ,
<span class="lb" data-page="3.465" data-line="8" id="l3.465.8"></span>καὶ πρὸς ἕκαστον γένος ἀξιώσομεν αὐτοὺς ἀποκρίνασθαι
<span class="lb" data-page="3.465" data-line="9" id="l3.465.9"></span>περὶ πάντων τῶν τοῦ ζώου μορίων, εἴπερ ὄντως εἰσὶ φυσικοί.
<span class="lb" data-page="3.465" data-line="10" id="l3.465.10"></span>ἡμεῖς μὲν γὰρ ἐρωτηθέντες, διὰ τί τοῦ πνεύμονος
<span class="lb" data-page="3.465" data-line="11" id="l3.465.11"></span>ἐνήλλακται τῶν ἀγγείων ἡ φύσις, ἀρτηριώδους μέν γε τῆς
<span class="lb" data-page="3.465" data-line="12" id="l3.465.12"></span>φλεβὸς ἀποτελεσθείσης, φλεβώδους δὲ τῆς ἀρτηρίας, ἀποκρινούμεθα
<span class="lb" data-page="3.465" data-line="13" id="l3.465.13"></span>τὴν ὄντως τε καὶ πρώτην αἰτίαν, ὅτι βέλτιον
<span class="lb" data-page="3.465" data-line="14" id="l3.465.14"></span>ἦν ἐν τούτῳ μόνῳ τῷ σπλάγχνῳ στεγανὴν μὲν τὴν φλέβα,
<span class="lb" data-page="3.465" data-line="15" id="l3.465.15"></span>μανὴν δ’ εἶναι τὴν ἀρτηρίαν. Ἐρασίστρατος δ’ οὐχ οὕτως,
<span class="lb" data-page="3.465" data-line="16" id="l3.465.16"></span>ἀλλ’ οὕτω φησίν· Ἡ μὲν φλὲψ ἐκπέφυκεν, ὅθεν περ αἱ εἰς
<span class="lb" data-page="3.465" data-line="17" id="l3.465.17"></span>ὅλον τὸ σῶμα διανεμόμεναι τὴν ἀρχὴν ἔχουσιν ἀρτηρίαι,
<span class="pb" data-page="3.466" id="p3.466"></span>
<span class="lb" data-page="3.466" data-line="1" id="l3.466.1"></span>συντέτρηται δὲ εἰς τὴν τοῦ αἵματος κοιλίαν, ἡ δ’ ἀρτηρία
<span class="lb" data-page="3.466" data-line="2" id="l3.466.2"></span>πάλιν, ὅθεν αἱ φλέβες ἄρχονται, πεφυκυῖα πρὸς τὴν πνευματικὴν
<span class="lb" data-page="3.466" data-line="3" id="l3.466.3"></span>τῆς καρδίας συντέτρηται κοιλίαν.
</p>
          </article>

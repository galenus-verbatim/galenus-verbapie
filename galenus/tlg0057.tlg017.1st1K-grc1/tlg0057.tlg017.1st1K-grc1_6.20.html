<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:6.20">
<span class="pb page1" data-page="3.503" id="p3.503"></span>
<span class="milestone ed1page page1" data-n="1.441" data-unit="ed1page" id="ed1page.1.441"></span>
<span class="milestone ed2page page1" data-n="4.446" data-unit="ed2page" id="ed2page.4.446"></span>
            <p>
<span class="lb" data-page="3.503" data-line="7" id="l3.503.7"></span>Ταυτὶ μὲν οὖν καὶ τὰ περὶ τὴν καρδίαν
<span class="lb" data-page="3.503" data-line="8" id="l3.503.8"></span>ἐστὶ μόρια τοῖς τετελειωμένοις ἤδη ζώοις. ἐπὶ γὰρ τῶν ἔτι
<span class="lb" data-page="3.503" data-line="9" id="l3.503.9"></span>κυουμένων ἀναστομώσεις τινὲς ὁρῶνται τῶν περὶ αὐτὴν ἀγγείων,
<span class="lb" data-page="3.503" data-line="10" id="l3.503.10"></span>ὑπὲρ ὧν ἐπηγγειλάμην μὲν ἔμπροσθεν ἐρεῖν, εἶπον
<span class="lb" data-page="3.503" data-line="11" id="l3.503.11"></span>δ’ οὐδέπω, κάλλιον εἶναι νομίσας ἅπαντα συμπληρῶσαι
<span class="lb" data-page="3.503" data-line="12" id="l3.503.12"></span>πρότερον τὸν ὑπὲρ τῶν ἤδη τετελειωμένων ζώων λόγον.
<span class="lb" data-page="3.503" data-line="13" id="l3.503.13"></span>ἐπεὶ τοίνυν φαίνεται πέρας ἔχειν, ἀποδοτέον τὴν ὑπόσχεσιν,
<span class="lb" data-page="3.503" data-line="14" id="l3.503.14"></span>ἀρχὴν τοῦ λόγου τήνδε ποιησαμένους. ὁ πνεύμων ἐδείκνυτο
<span class="lb" data-page="3.503" data-line="15" id="l3.503.15"></span>φλεβώδεις μὲν ἔχειν τὰς ἀρτηρίας, ἀρτηριώδεις δὲ τὰς φλέβας,
<span class="lb" data-page="3.503" data-line="16" id="l3.503.16"></span>ὑπέρ τε τοῦ τρέφεσθαι τροφῇ τῇ προσηκούσῃ καὶ
<span class="lb" data-page="3.503" data-line="17" id="l3.503.17"></span>προσέτι ῥᾳδίως μὲν ἔχειν συστελλομένας τὰς ἀρτηρίας, οὐ ﻿
<span class="pb" data-page="3.504" id="p3.504"></span>
<span class="lb" data-page="3.504" data-line="1" id="l3.504.1"></span>ῥᾳδίως δὲ τὰς φλέβας. ἀλλὰ καὶ περὶ τῶν ὑμένων τῶν καθ’
<span class="lb" data-page="3.504" data-line="2" id="l3.504.2"></span>ἕκαστον στόμα τῆς καρδίας ἐπιπεφυκότων ἐδείχθη, τῶν μὲν
<span class="lb" data-page="3.504" data-line="3" id="l3.504.3"></span>ἔσωθεν ἔξω φερομένων, ὡς ὑπὲρ τοῦ μὴ παλινδρομεῖν
<span class="lb" data-page="3.504" data-line="4" id="l3.504.4"></span>τὰς ὕλας ἐγένοντο, τῶν δ’ ἔξωθεν ἔσω, καὶ τοῦτο μὲν,
<span class="lb" data-page="3.504" data-line="5" id="l3.504.5"></span>ἀλλὰ καὶ ὡς ὁλκῆς εἰσιν ὄργανα. δοκεῖ δὴ ταῦτα πάντα
<span class="lb" data-page="3.504" data-line="6" id="l3.504.6"></span>καλῶς ἐπὶ τῶν τελέων ζώων γεγονότα κακῶς ἔχειν
<span class="lb" data-page="3.504" data-line="7" id="l3.504.7"></span>ἐπὶ τῶν ἔτι κυουμένων. ὥστε καὶ ἀντιλέγοντες ἡμῖν οἱ μηδὲν
<span class="lb" data-page="3.504" data-line="8" id="l3.504.8"></span>τὴν φύσιν ὑπολαμβάνοντες ἐργάσασθαι τεχνικῶς ἕν
<span class="lb" data-page="3.504" data-line="9" id="l3.504.9"></span>τι καὶ τοῦτο προχειρίζονται τῷ λόγῳ τελέως, ὡς οἴονται
<span class="lb" data-page="3.504" data-line="10" id="l3.504.10"></span>καταβάλλειν ἡμῶν τὴν δόξαν. ἐπὶ γάρ τοι τῶν ἐμβρύων φασὶν
<span class="lb" data-page="3.504" data-line="11" id="l3.504.11"></span>οὐκ ἐκ τοῦ πνεύμονος εἰς τὴν καρδίαν, ἀλλ’ ἐξ ἐκείνης
<span class="lb" data-page="3.504" data-line="12" id="l3.504.12"></span>εἰς τὸν πνεύμονα φέρεσθαι τὸ πνεῦμα. μηδέπω γὰρ ἀναπνέοντος
<span class="lb" data-page="3.504" data-line="13" id="l3.504.13"></span>τοῦ ζώου διὰ στόματος, ἀλλ’ ἔτι παρὰ τῆς μήτρας,
<span class="lb" data-page="3.504" data-line="14" id="l3.504.14"></span>ὥσπερ τῆς τροφῆς, οὕτω καὶ τοῦ πνεύματος χορηγουμένου
<span class="lb" data-page="3.504" data-line="15" id="l3.504.15"></span>διὰ τῶν κατὰ τὸν ὀμφαλὸν ἀγγείων, οὔτ’ εἰς τὴν μεγάλην
<span class="lb" data-page="3.504" data-line="16" id="l3.504.16"></span>ἀρτηρίαν τὴν παρὰ ῥάχιν ἐκ τῆς καρδίας, ἀλλ’ ἐξ
<span class="lb" data-page="3.504" data-line="17" id="l3.504.17"></span>ἐκείνης εἰς τὴν καρδίαν εἰκὸς ἔρχεσθαι τὸ πνεῦμα, τῷ τε
<span class="lb" data-page="3.504" data-line="18" id="l3.504.18"></span>πνεύμονι καὶ αὐτῷ παρὰ τῆς καρδίας εἶναι τὴν χορηγίαν,
<span class="pb" data-page="3.505" id="p3.505"></span>
<span class="lb" data-page="3.505" data-line="1" id="l3.505.1"></span>οὐκ ἐξ αὐτοῦ τῇ καρδίᾳ. καὶ μὴν εἴπερ, φασὶν, ἡ τῶν ὑμένων
<span class="lb" data-page="3.505" data-line="2" id="l3.505.2"></span>ἐπίφυσις ἐπὶ μὲν τοῦ τῆς μεγάλης ἀρτηρίας στόματος
<span class="lb" data-page="3.505" data-line="3" id="l3.505.3"></span>οὕτως ἔχει κατασκευῆς, ὡς ἤτοι μηδὲν ἢ παντελῶς ὀλίγον
<span class="lb" data-page="3.505" data-line="4" id="l3.505.4"></span>ἐξ αὐτῆς εἰς τὴν καρδίαν ἰέναι, κατὰ δὲ τὸ τῆς ἀρτηρίας
<span class="lb" data-page="3.505" data-line="5" id="l3.505.5"></span>τῆς φλεβώδους πάλιν αὖ κᾀνταῦθα παντελῶς ὀλίγον ἐκ τῆς
<span class="lb" data-page="3.505" data-line="6" id="l3.505.6"></span>καρδίας εἰς τὸν πνεύμονα παραγίνεσθαι, δῆλον, ὡς οὔθ’ ἡ
<span class="lb" data-page="3.505" data-line="7" id="l3.505.7"></span>καρδία μεταλήψεται πνεύματος, οὔθ’ ὁ πνεύμων. ὡσαύτως
<span class="lb" data-page="3.505" data-line="8" id="l3.505.8"></span>δὲ καὶ τὰ περὶ τῶν ἀγγείων ἐν τῷ πνεύμονι ληρώδη φαίνεσθαι
<span class="lb" data-page="3.505" data-line="9" id="l3.505.9"></span>καὶ ψευδῆ φασι. τὴν αὐτὴν γὰρ ἔχειν αὐτὰ φύσιν
<span class="lb" data-page="3.505" data-line="10" id="l3.505.10"></span>ἔτι κυουμένων τῶν ζώων, ἥνπερ καὶ ἀποτεχθέντων, καίτοι γε
<span class="lb" data-page="3.505" data-line="11" id="l3.505.11"></span>ἀναπνεόντων οὐδέπω διὰ στόματος. <span class="milestone ed2page" data-n="4.447" data-unit="ed2page" id="ed2page.4.447"></span>ὁ δὲ λόγος, φασὶν,
<span class="lb" data-page="3.505" data-line="12" id="l3.505.12"></span>ὁ τὴν χρείαν αὐτῶν τῆς ὑπαλλάξεως ἐξηγούμενος, ὡς ἀναπνεόντων
<span class="lb" data-page="3.505" data-line="13" id="l3.505.13"></span>ἤδη διὰ τοῦ στόματος, ἐπεραίνετο. δῆλον οὖν ἐκ τούτων
<span class="lb" data-page="3.505" data-line="14" id="l3.505.14"></span>εἶναι νομίζουσιν, ὡς οὔτε προνοεῖται τῶν ζώων ἡ φύσις,
<span class="lb" data-page="3.505" data-line="15" id="l3.505.15"></span>ἡμεῖς τε σύμπαντα ταῦτα πιθανῶς μὲν, οὐκ ἀληθῶς δὲ λέγομεν.
<span class="lb" data-page="3.505" data-line="16" id="l3.505.16"></span>καὶ χρὴ τὸ μέν τι συγγινώσκειν τοῖς ἀνδράσιν, οὕτω
<span class="lb" data-page="3.505" data-line="17" id="l3.505.17"></span>κατατρέχουσιν ἡμῶν τε καὶ τῶν ἔργων τῆς φύσεως, τὸ δέ τι
<span class="lb" data-page="3.505" data-line="18" id="l3.505.18"></span>καὶ μέμφεσθαι· συγγινώσκειν μὲν, ὅτι μὴ σοφίζονταί τι,
<span class="pb" data-page="3.506" id="p3.506"></span>
<span class="lb" data-page="3.506" data-line="1" id="l3.506.1"></span>μηδὲ ἁμαρτάνουσι κατά γε τὸν λόγον αὐτὸν, ᾗ λόγος ἐστὶν,
<span class="lb" data-page="3.506" data-line="2" id="l3.506.2"></span>ὡς πολλαχόθεν γε καὶ τοῦτο ποιοῦσι, μέμφεσθαι δὲ τῆς
<span class="lb" data-page="3.506" data-line="3" id="l3.506.3"></span>περὶ τὴν ἀνατομὴν ὀλιγωρίας, ἧς ἀγνοίᾳ τὰ τοιαῦτα λέγειν
<span class="lb" data-page="3.506" data-line="4" id="l3.506.4"></span>ἐτόλμησαν, ὅμοιόν τι παθόντες τῷ τοὺς μὲν ἄλλους ὄνους
<span class="lb" data-page="3.506" data-line="5" id="l3.506.5"></span>ἀριθμοῦντι, παραλείποντι δ’, ἐφ’ οὗπερ αὐτὸς ἐκάθητο, κᾄπειτ’
<span class="lb" data-page="3.506" data-line="6" id="l3.506.6"></span>ἐγκαλοῦντι τοῖς πέλας ὄνου κλοπῆς; ἢ τῷ ζητοῦντι
<span class="lb" data-page="3.506" data-line="7" id="l3.506.7"></span>τῶν ὑφ’ ἑαυτοῦ τι <span class="milestone ed1page" data-n="1.442" data-unit="ed1page" id="ed1page.1.442"></span>κρατουμένων. τοῦτο μέν γε κᾀγώ
<span class="lb" data-page="3.506" data-line="8" id="l3.506.8"></span>ποτε θεασάμενος ἐγέλασα θορυβούμενον μέν τινα, καὶ
<span class="lb" data-page="3.506" data-line="9" id="l3.506.9"></span>πάντα τὰ κατὰ τὴν οἰκίαν μεταβάλλοντα καὶ ταράττοντα,
<span class="lb" data-page="3.506" data-line="10" id="l3.506.10"></span>καὶ ἀναζητοῦντα χρυσοῦς, οὓς αὐτὸς ἔν τινι χαρτίῳ συνειλημμένους
<span class="lb" data-page="3.506" data-line="11" id="l3.506.11"></span>ἐν τῇ ἑτέρᾳ χειρὶ κατεῖχεν. ὡς οὖν ἐκείνοις κεκραγόσι
<span class="lb" data-page="3.506" data-line="12" id="l3.506.12"></span>μέγα, μικρὸν, οἶμαι, φθεγξάμενος ἀνὴρ σωφρονῶν
<span class="lb" data-page="3.506" data-line="13" id="l3.506.13"></span>τῷ μὲν ἂν ἐπιδείξειε τὸν ὄνον, ἐφ’ οὗ κάθηται, τὸν δ’
<span class="lb" data-page="3.506" data-line="14" id="l3.506.14"></span>ἅψασθαι κελεύσειεν ἑαυτοῦ ἀριστερᾶς χειρὸς τῇ δεξιᾷ,
<span class="lb" data-page="3.506" data-line="15" id="l3.506.15"></span>κατὰ τὸν αὐτὸν, οἶμαι, τρόπον κᾀγὼ τοῖς οὕτω κατατρέχουσιν,
<span class="lb" data-page="3.506" data-line="16" id="l3.506.16"></span>εἰ μὲν ὀφθαλμοὺς ἔχοιεν, ἐπιδείξω τὸ τῆς μεγάλης
<span class="pb" data-page="3.507" id="p3.507"></span>
<span class="lb" data-page="3.507" data-line="1" id="l3.507.1"></span>ἀρτηρίας ἀποβλάστημα καὶ τῆς κοίλης φλεβὸς τὸ στόμα
<span class="lb" data-page="3.507" data-line="2" id="l3.507.2"></span>τοῖς ἔτι κυουμένοις εἰς τὸν πνεύμονα φερόμενα· τυφλοῖς δ’
<span class="lb" data-page="3.507" data-line="3" id="l3.507.3"></span>οὖσιν εἰς τὰς χεῖρας ἐνθεὶς ἅπτεσθαι κελεύσω τῶν ἀγγείων.
<span class="lb" data-page="3.507" data-line="4" id="l3.507.4"></span>καὶ γὰρ οὐδὲ σμικρὸν ἑκάτερον αὐτῶν οὐδὲ τὸ τυχόν ἐστιν,
<span class="lb" data-page="3.507" data-line="5" id="l3.507.5"></span>ἀλλ’ ἱκανῶς εὐρὺ καὶ πόρον ἀξιόλογον ἐντὸς ἑαυτοῦ κεκτημένον,
<span class="lb" data-page="3.507" data-line="6" id="l3.507.6"></span>ὃν οὐχ ὅπως ἄν τις ὀφθαλμοὺς ἔχων ἀγνοήσειεν,
<span class="lb" data-page="3.507" data-line="7" id="l3.507.7"></span>ἀλλ’ οὐδὲ ἅπτεσθαι δυνάμενος, εἰ μόνον θελήσειεν ἐπὶ τὴν
<span class="lb" data-page="3.507" data-line="8" id="l3.507.8"></span>ἀνατομὴν ἀφικέσθαι. καὶ τοίνυν ἀργίας δίκην ὀφείλειν αὐτοὶ
<span class="lb" data-page="3.507" data-line="9" id="l3.507.9"></span>δικαιότεροι τῆς φύσεως. ἡ μὲν γὰρ οὔτ’ ἀργῶς, οὔτ’ ἀπρονοήτως,
<span class="lb" data-page="3.507" data-line="10" id="l3.507.10"></span>ἀλλ’ (ἅπερ οὗτοι λέγουσι) προτέρα λελογισμένη καὶ γινώσκουσα,
<span class="lb" data-page="3.507" data-line="11" id="l3.507.11"></span>μὴ τῆς αὐτῆς δεῖσθαι διοικήσεως τὸν ἔτι κυούμενον
<span class="lb" data-page="3.507" data-line="12" id="l3.507.12"></span>καὶ διαπλαττόμενον καὶ ἀκίνητον πνεύμονα τῷ τετελειωμένῳ
<span class="lb" data-page="3.507" data-line="13" id="l3.507.13"></span>καὶ ἤδη κινουμένῳ, τὸ μὲν ἰσχυρὸν καὶ παχὺ
<span class="lb" data-page="3.507" data-line="14" id="l3.507.14"></span>καὶ στεγανὸν ἀγγεῖον ἀνεστόμωσε πρὸς τὴν μεγάλην ἀρτηρίαν,
<span class="lb" data-page="3.507" data-line="15" id="l3.507.15"></span>τὸ δ’ ἀσθενὲς καὶ μανὸν καὶ λεπτὸν εἰς τὴν κοίλην
<span class="lb" data-page="3.507" data-line="16" id="l3.507.16"></span>φλέβα. τελέως δ’ ἀμαθεῖς εἰσιν οὗτοι καὶ ῥᾴθυμοι
<span class="lb" data-page="3.507" data-line="17" id="l3.507.17"></span>περὶ τὴν τῶν ἔργων τῆς φύσεως ἱστορίαν· χρὴ γὰρ ἰδεῖν
<span class="pb" data-page="3.508" id="p3.508"></span>
<span class="lb" data-page="3.508" data-line="1" id="l3.508.1"></span>αὐτὰ μόνον, ὡς τό γε θαυμάζειν τὴν τέχνην εὐθὺς ἕπεται.
<span class="lb" data-page="3.508" data-line="2" id="l3.508.2"></span>τίς γὰρ ἀκηκοὼς ἐκείνων μὲν τῶν λόγων, ὧν αὐτοὶ κατατρέχοντες
<span class="lb" data-page="3.508" data-line="3" id="l3.508.3"></span>αὐτῆς λέγουσι, θεασάμενος δὲ τῶν τοσούτων ἀτόπων
<span class="lb" data-page="3.508" data-line="4" id="l3.508.4"></span>τὸ ἴαμα διὰ μικρᾶς οὕτως ἐπιτεχνήσεως ἐξευρηκυῖαν
<span class="lb" data-page="3.508" data-line="5" id="l3.508.5"></span>τὴν φύσιν, οὐκ ἂν θαυμάσειεν αὐτῆς τὴν τέχνην; οἱ μὲν
<span class="lb" data-page="3.508" data-line="6" id="l3.508.6"></span>γὰρ κεκράγασιν, ὡς ἀδικεῖται πάντως ἢ ὁ κυούμενος ἔτι
<span class="lb" data-page="3.508" data-line="7" id="l3.508.7"></span>πνεύμων ὁμοίως τῷ τετελειωμένῳ διοικούμενος, ἢ ὁ τέλειος
<span class="lb" data-page="3.508" data-line="8" id="l3.508.8"></span>ὡσαύτως τῷ κυουμένῳ· χρῆναι γὰρ ἑτέρας μὲν ἀναπνέοντί
<span class="lb" data-page="3.508" data-line="9" id="l3.508.9"></span>τε καὶ κινουμένῳ πνεύμονι διοικήσεως, ἡσυχάζοντι δ’ ἑτέρας·
<span class="lb" data-page="3.508" data-line="10" id="l3.508.10"></span>ἡ φύσις δ’ ἄνευ θορύβου καὶ βοῆς αὐτοῖς τοῖς ἔργοις
<span class="lb" data-page="3.508" data-line="11" id="l3.508.11"></span>δείκνυσι τὴν δικαιοσύνην. ἣν οἴδαμεν ὅτι καὶ ἀκούων
<span class="lb" data-page="3.508" data-line="12" id="l3.508.12"></span>τις ἤδη τεθαύμακεν· οὐ μὴν ἴσον γε τὸ θαῦμα τοῖς ὀφθαλμοῖς
<span class="lb" data-page="3.508" data-line="13" id="l3.508.13"></span>τὰ ὦτα παρέχεται, καὶ χρὴ τούτων καὶ τῶν ἄλλως
<span class="lb" data-page="3.508" data-line="14" id="l3.508.14"></span>λεγομένων αὐτοπτικὴν πεῖραν γενέσθαι.
</p>
          </article>

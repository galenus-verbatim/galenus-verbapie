<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:6.21">
<span class="pb page1" data-page="3.508" id="p3.508"></span>
<span class="milestone ed1page page1" data-n="1.442" data-unit="ed1page" id="ed1page.1.442"></span>
<span class="milestone ed2page page1" data-n="4.447" data-unit="ed2page" id="ed2page.4.447"></span>
            <p>
<span class="lb" data-page="3.508" data-line="15" id="l3.508.15"></span><span class="milestone ed2page" data-n="4.448" data-unit="ed2page" id="ed2page.4.448"></span>Τὰ μὲν οὖν κατὰ τὸν πνεύμονα δικαίως
<span class="lb" data-page="3.508" data-line="16" id="l3.508.16"></span>οὕτω τῇ φύσει παρεσκεύασται τοῖς τ’ ἀναπνέουσιν ﻿
<span class="pb" data-page="3.509" id="p3.509"></span>
<span class="lb" data-page="3.509" data-line="1" id="l3.509.1"></span>ἤδη καὶ τοῖς ἔτι κυουμένοις· τὰ δὲ δὴ κατὰ τὴν καρδίαν
<span class="lb" data-page="3.509" data-line="2" id="l3.509.2"></span>ὅπως ἐκ ταὐτοῦ σοφίσματος ἐπανωρθώσατο, καὶ δὴ φράσω.
<span class="lb" data-page="3.509" data-line="3" id="l3.509.3"></span>ἀναστομώσασα γὰρ εἰς μὲν τὸ παχὺ καὶ στενὸν ἀγγεῖον τοῦ
<span class="lb" data-page="3.509" data-line="4" id="l3.509.4"></span>πνεύμονος τὴν μεγάλην ἀρτηρίαν, εἰς δὲ τὸ λεπτὸν καὶ
<span class="lb" data-page="3.509" data-line="5" id="l3.509.5"></span>μανὸν τὴν κοίλην φλέβα, καὶ τῷ πνεύμονι μὲν, ὡς εἴρηται,
<span class="lb" data-page="3.509" data-line="6" id="l3.509.6"></span>μετέδωκεν ἀμφοτέρων τῶν ὑλῶν δικαίως, καὶ τὴν καρδίαν
<span class="lb" data-page="3.509" data-line="7" id="l3.509.7"></span>δ’ οὐδὲν ἧττον ἠλευθέρωσε τῆς περὶ αὐτὸν ὑπηρεσίας.
<span class="lb" data-page="3.509" data-line="8" id="l3.509.8"></span>ὥστ’ οὐδὲν ἔτι θαυμαστὸν, εἰ μήθ’ αἷμα μήτε πνεῦμα τῷ
<span class="lb" data-page="3.509" data-line="9" id="l3.509.9"></span>πνεύμονι πέμπουσα, μήτε ταῖς καθ’ ὅλον τὸ ζῶον ἀρτηρίαις
<span class="lb" data-page="3.509" data-line="10" id="l3.509.10"></span>αὐτὴ χορηγοῦσα, καθάπερ ἐπὶ τῶν τελείων, εἰς μόνην
<span class="lb" data-page="3.509" data-line="11" id="l3.509.11"></span>τὴν ἰδίαν ζωὴν ἐδεήθη πνεύματος ὀλιγίστου παντάπασιν. ὃ
<span class="lb" data-page="3.509" data-line="12" id="l3.509.12"></span>μάλιστα μὲν, οἶμαι, κᾀξ αὐτῆς τῆς μεγάλης ἀρτηρίας οἷόν
<span class="lb" data-page="3.509" data-line="13" id="l3.509.13"></span>τ’ ἦν αὐτῇ λαμβάνειν. ἡ γὰρ τῶν ὑμένων ἐπίφυσις, ὡς
<span class="lb" data-page="3.509" data-line="14" id="l3.509.14"></span>ἔμπροσθεν ἐδείξαμεν, οὐκ εἰς τὸ μηδὲν ὅλως, ἀλλ’ εἰς τὸ
<span class="lb" data-page="3.509" data-line="15" id="l3.509.15"></span>μήτε πολὺ μήτ’ ἀθρόως εἰς αὐτὴν παραγίγνεσθαί τι, πρὸς
<span class="lb" data-page="3.509" data-line="16" id="l3.509.16"></span>τῆς φύσεως ἐξευρέθη. καὶ μέντοι κᾀκ τοῦ πνεύμονος αἷμα
<span class="lb" data-page="3.509" data-line="17" id="l3.509.17"></span>καὶ πνεῦμα μεμιγμένον οἷόν τέ ἐστιν ἕλκειν αὐτῇ διὰ τοῦ
<span class="pb" data-page="3.510" id="p3.510"></span>
<span class="lb" data-page="3.510" data-line="1" id="l3.510.1"></span>στόματος, ἐφ’ ᾧ μόνῳ δύο χιτῶνας ἐλέγομεν ἔξωθεν ἔσω
<span class="lb" data-page="3.510" data-line="2" id="l3.510.2"></span>πεφυκότας ἐπικεῖσθαι. τοῦτο γὰρ δὴ τὸ ἀγγεῖον ἐπὶ τῶν
<span class="lb" data-page="3.510" data-line="3" id="l3.510.3"></span>κυουμένων ἐκ μὲν τῆς κοίλης φλεβὸς αἷμα δέχεται διά
<span class="lb" data-page="3.510" data-line="4" id="l3.510.4"></span>τινος ἀναστομώσεως ἀξιολόγου τὸ μέγεθος· ἐκ δὲ τῶν ἐν
<span class="lb" data-page="3.510" data-line="5" id="l3.510.5"></span>μὲν τοῖς τελείοις αἱματικῶν, ἐν δὲ τοῖς ἔτι κυουμένοις
<span class="lb" data-page="3.510" data-line="6" id="l3.510.6"></span>πνευματικῶν ὀργάνων ἐδείχθη μὲν ἔμπροσθεν αἷμα μεταλαμβάνον
<span class="lb" data-page="3.510" data-line="7" id="l3.510.7"></span>ἐπὶ τῶν τελείων ζώων κατὰ πολλὰς καὶ λεπτὰς
<span class="lb" data-page="3.510" data-line="8" id="l3.510.8"></span>ἀναστομώσεις ἐκφευγούσας τὴν ὄψιν ἑτοιμότερον δ’ αὖ ἐπὶ
<span class="lb" data-page="3.510" data-line="9" id="l3.510.9"></span>τῶν ἔτι κυουμένων τὸ πνεῦμα μεταλαμβάνει. καὶ γὰρ δὴ
<span class="lb" data-page="3.510" data-line="10" id="l3.510.10"></span>καὶ τοῦτο ἔτι προσθεῖναι χρὴ φαινόμενον ἐπὶ τῶν ἐμβρύων
<span class="lb" data-page="3.510" data-line="11" id="l3.510.11"></span>οὐ σμικρὸν τεκμήριον αὐτοῦ τε τοῦ συνανεστομῶσθαι πρὸς
<span class="lb" data-page="3.510" data-line="12" id="l3.510.12"></span>ἄλληλα τὰ δύο γένη τῶν ἀγγείων καὶ τοῦ μετεῖναί τι καὶ
<span class="lb" data-page="3.510" data-line="13" id="l3.510.13"></span>ταῖς φλεψὶ πνεύματος. εἰ γὰρ, ἔτι προσεχομένου τοῦ κυουμένου
<span class="lb" data-page="3.510" data-line="14" id="l3.510.14"></span>τῇ μητρὶ, διελὼν τὸ ἐπιγάστριον αὐτῆς καὶ τὰς
<span class="lb" data-page="3.510" data-line="15" id="l3.510.15"></span>ὑστέρας, καθ’ ὃν εἴρηται τρόπον ἐν ταῖς ἀνατομικαῖς ἐγχειρήσεσι,
<span class="lb" data-page="3.510" data-line="16" id="l3.510.16"></span>βρόχους ταῖς κατὰ τὸν ὀμφαλὸν ἀρτηρίαις περιβάλοις,
<span class="lb" data-page="3.510" data-line="17" id="l3.510.17"></span>αἱ κατὰ τὸ χόριον ἄσφυκτοι πᾶσαι γενήσονται, τῶν κατ’ αὐτὸ
<span class="pb" data-page="3.511" id="p3.511"></span>
<span class="lb" data-page="3.511" data-line="1" id="l3.511.1"></span>τὸ ἔμβρυον ἔτι σφυζουσῶν· εἰ δὲ δὴ καὶ ταῖς φλεψὶ ταῖς
<span class="lb" data-page="3.511" data-line="2" id="l3.511.2"></span>κατὰ τὸν ὀμφαλὸν ἐπιβάλοις τοὺς βρόχους, οὐκ ἂν οὐδὲ
<span class="lb" data-page="3.511" data-line="3" id="l3.511.3"></span>αἱ κατὰ τὸ ἔμβρυον ἀρτηρίαι σφύζοιεν ἂν ἔτι. κᾀν τῷδε
<span class="lb" data-page="3.511" data-line="4" id="l3.511.4"></span>δῆλον ἅμα μὲν, ὡς ἡ κινοῦσα τὰς κατὰ τὸ χόριον ἀρτηρίας
<span class="lb" data-page="3.511" data-line="5" id="l3.511.5"></span>δύναμις ἀπὸ τῆς τοῦ κυουμένου καρδίας ὁρμᾶται, ἅμα δὲ
<span class="lb" data-page="3.511" data-line="6" id="l3.511.6"></span>καὶ ὡς διὰ τῶν φλεβῶν κατὰ τὰς ἀναστομώσεις εὐποροῦσιν
<span class="lb" data-page="3.511" data-line="7" id="l3.511.7"></span>αἱ ἀρτηρίαι πνεύματος, ὑφ’ οὗ διασώζεσθαι δύναται τὸ ἔμφυτον
<span class="lb" data-page="3.511" data-line="8" id="l3.511.8"></span>θερμὸν ἄχρι γοῦν τινος. οὔκουν οὐδὲ κατὰ τὴν
<span class="lb" data-page="3.511" data-line="9" id="l3.511.9"></span>καρδίαν αὐτὴν ἀδύνατον ἐκ τοῦ αἷμα περιέχοντος ἀγγείου
<span class="lb" data-page="3.511" data-line="10" id="l3.511.10"></span>γενέσθαί τινα ὠφέλειαν τῆς κατὰ τὴν ἀριστερὰν αὐτῆς κοιλίαν
<span class="lb" data-page="3.511" data-line="11" id="l3.511.11"></span>ἐμφύτου θερμασίας, δι’ ἣν καὶ τῆς ἀναπνοῆς καὶ τῶν
<span class="lb" data-page="3.511" data-line="12" id="l3.511.12"></span>σφυγμῶν ἐδείχθη τὰ ζῶα δεόμενα. κᾀν τῷδε δῆλον ἅμα
<span class="lb" data-page="3.511" data-line="13" id="l3.511.13"></span>μὲν, ὡς προνοητικῶς ἡ φύσις ἅπαντα κατεσκεύασεν, ἅμα δ’,
<span class="lb" data-page="3.511" data-line="14" id="l3.511.14"></span>ὡς τὸ μὲν ἀληθὲς ἑαυτῷ μαρτυρεῖ πανταχοῦ, τὰ δ’ ὑπὸ
<span class="lb" data-page="3.511" data-line="15" id="l3.511.15"></span>Ἐρασιστράτου λεγόμενα περὶ τοῦ μηδ’ ὅλως ἐπιμίγνυσθαι
<span class="lb" data-page="3.511" data-line="16" id="l3.511.16"></span>τὰς ὕλας οὔτε τοῖς φαινομένοις οὔτ’ ἀλλήλοις ὁμολογεῖ.
<span class="lb" data-page="3.511" data-line="17" id="l3.511.17"></span>δείκνυται γὰρ ἐκ τῶν εἰρημένων ἀρτίως ἅμα μὲν, ὡς οὐ
<span class="lb" data-page="3.511" data-line="18" id="l3.511.18"></span>διότι πληροῦνται τοῦ παρὰ καρδίας πνεύματος αἱ ἀρτηρίαι,
<span class="pb" data-page="3.512" id="p3.512"></span>
<span class="lb" data-page="3.512" data-line="1" id="l3.512.1"></span>διὰ τοῦτο διαστέλλονται, <span class="milestone ed2page" data-n="4.449" data-unit="ed2page" id="ed2page.4.449"></span>ἅμα δ’, ὡς ἕλκουσί τι κᾀκ
<span class="lb" data-page="3.512" data-line="2" id="l3.512.2"></span>τῶν φλεβῶν καθ’ ἑκάστην διάστασιν, ἅμα δὲ καὶ ὡς ἀναγκαῖόν
<span class="lb" data-page="3.512" data-line="3" id="l3.512.3"></span>ἐστιν ἐπὶ τῶν ἐμβρύων αἷμα παρὰ τῆς κοίλης φλεβὸς δεχομένης
<span class="lb" data-page="3.512" data-line="4" id="l3.512.4"></span>τῆς ἀρτηρίας τῆς φλεβώδους ἕλκεσθαι, δηλονότι
<span class="lb" data-page="3.512" data-line="5" id="l3.512.5"></span>διαστελλομένης τῆς καρδίας, ἐξ αὐτῆς οὐκ ὀλίγον εἰς τὴν
<span class="lb" data-page="3.512" data-line="6" id="l3.512.6"></span>ἀριστερὰν κοιλίαν, τῆς γε τῶν ὑμένων ἐπιφύσεως οὐδὲν κωλυούσης,
<span class="lb" data-page="3.512" data-line="7" id="l3.512.7"></span>ἔξωθεν γὰρ ἔσω φαίνονται πεφυκότες. ὥστε τῆς
<span class="lb" data-page="3.512" data-line="8" id="l3.512.8"></span>μὲν δυνάμεως ἡ καρδία ταῖς ἀρτηρίαις ἐναργῶς φαίνεται χορηγοῦσα
<span class="lb" data-page="3.512" data-line="9" id="l3.512.9"></span>τῆς κινούσης αὐτὰς οὐ μόνον ἐπὶ τῶν τελείων
<span class="lb" data-page="3.512" data-line="10" id="l3.512.10"></span>ἤδη ζώων, ἀλλὰ καὶ ἐπὶ τῶν ἔτι κυουμένων, οὐ μὴν ὥσπερ
<span class="lb" data-page="3.512" data-line="11" id="l3.512.11"></span>ἀσκούς τινας αὐτὰς διαφυσῶσά τε καὶ πληροῦσα. φαίνεται
<span class="lb" data-page="3.512" data-line="12" id="l3.512.12"></span>δὲ κᾀκ τῶν νῦν εἰρημένων οὕτως ἔχειν. ὅτι δ’ εἰ μὴ τῷ
<span class="lb" data-page="3.512" data-line="13" id="l3.512.13"></span>πληροῦσθαι διαστέλλεσθαι πεφύκασιν ὁμοίως τοῖς ἀσκοῖς,
<span class="lb" data-page="3.512" data-line="14" id="l3.512.14"></span>ἀλλὰ τῷ διαστέλλεσθαι πληροῦσθαι, καθάπερ αἱ φύσαι
<span class="lb" data-page="3.512" data-line="15" id="l3.512.15"></span>τῶν χαλκέων, ἀναγκαῖον ἕλκειν αὐτάς τι κᾀκ τῶν φλεβῶν,
<span class="lb" data-page="3.512" data-line="16" id="l3.512.16"></span>ὁμολογουμένων γε δὴ καὶ κατ’ αὐτὸν τὸν Ἐρασίστρατον ﻿
<span class="pb" data-page="3.513" id="p3.513"></span>
<span class="lb" data-page="3.513" data-line="1" id="l3.513.1"></span>τῶν πρὸς ἀλλήλας αὐταῖς ἀναστομώσεων, οἶμαι γὰρ εἶναι
<span class="lb" data-page="3.513" data-line="2" id="l3.513.2"></span>παντὶ φανερόν· εἰ δὲ μὴ, ἀλλ’ ἐμοὶ καὶ τοῦτο δι’ ἑτέρων
<span class="lb" data-page="3.513" data-line="3" id="l3.513.3"></span>ἀποδέδεικται. ὥστ’ οὐ χρὴ μηκύνειν, ἀλλὰ τὴν ἀναστόμωσιν
<span class="lb" data-page="3.513" data-line="4" id="l3.513.4"></span>τῶν περὶ τὴν καρδίαν ἀγγείων ὧν εἴπομεν ἕνεκα χρειῶν
<span class="lb" data-page="3.513" data-line="5" id="l3.513.5"></span>ἡγουμένους γεγονέναι, μαρτύριον οὐ σμικρὸν κᾀκ τούτου
<span class="lb" data-page="3.513" data-line="6" id="l3.513.6"></span>τῶν ἀποδεδειγμένων ἐν ἑτέροις ἔχειν. ὥσπερ γὰρ ἄλλων
<span class="lb" data-page="3.513" data-line="7" id="l3.513.7"></span><span class="milestone ed1page" data-n="1.443" data-unit="ed1page" id="ed1page.1.443"></span>πολλῶν χρείας εἰπεῖν ἀμήχανον ἦν Ἐρασιστράτῳ,
<span class="lb" data-page="3.513" data-line="8" id="l3.513.8"></span>κατὰ τὸν αὐτὸν, οἶμαι, τρόπον καὶ τούτων· οὔτε γὰρ οὐσῶν,
<span class="lb" data-page="3.513" data-line="9" id="l3.513.9"></span>οὔτε οὐκ οὐσῶν τῶν εἰρημένων ἀναστομώσεων, εὔπορος
<span class="lb" data-page="3.513" data-line="10" id="l3.513.10"></span>ὁ λόγος αὐτῷ. οὐσῶν μὲν γὰρ, ἐξ ἀνάγκης μίγνυνται κατὰ
<span class="lb" data-page="3.513" data-line="11" id="l3.513.11"></span>τὴν ἀριστερὰν κοιλίαν τῆς καρδίας αἱ ὕλαι· μὴ οὐσῶν δὲ,
<span class="lb" data-page="3.513" data-line="12" id="l3.513.12"></span>πῶς μὲν ἡ καρδία μεταλήψεται πνεύματος, ἄπορον εἰπεῖν,
<span class="lb" data-page="3.513" data-line="13" id="l3.513.13"></span>πῶς δ’ οὐκ ἂν ἀδίκως ὁ πνεύμων ὡσαύτως τοῖς τελείοις τε
<span class="lb" data-page="3.513" data-line="14" id="l3.513.14"></span>καὶ τοῖς ἐμβρύοις διοικοῖτο, πολὺ τοῦτο ἀπορώτερον. ἀλλ’
<span class="lb" data-page="3.513" data-line="15" id="l3.513.15"></span>οὔτε κατ’ αὐτὴν τὴν ἀλήθειαν ἄπορον οὔτ’ ἄλλο τι τῶν
<span class="lb" data-page="3.513" data-line="16" id="l3.513.16"></span>κατὰ τὸ σῶμα τοῦ ζώου γεγονότων, οὔτε τοῦτο, πάντα δ’
<span class="lb" data-page="3.513" data-line="17" id="l3.513.17"></span>ἱκανῶς εὔπορα καὶ σαφῆ καὶ ὁμολογοῦντ’ ἀλλήλοις τῷ γε
<span class="pb" data-page="3.514" id="p3.514"></span>
<span class="lb" data-page="3.514" data-line="1" id="l3.514.1"></span>παρὰ τὴν τῶν ἐνεργειῶν εὕρεσιν εὐθὺς ἐξ ἀρχῆς μὴ σφαλέντι.
<span class="lb" data-page="3.514" data-line="2" id="l3.514.2"></span>ταῦτα μὲν οὖν δὴ τόπος ἄλλος λόγων. ἡ φύσις δ’,
<span class="lb" data-page="3.514" data-line="3" id="l3.514.3"></span>ὥσπερ τὴν ἐξ ὀμφαλοῦ παραγινομένην εἰς ἧπαρ φλέβα καὶ
<span class="lb" data-page="3.514" data-line="4" id="l3.514.4"></span>τὰς ἀρτηρίας τὰς ἐπὶ ῥάχιν ἀποξηραίνει τῷ χρόνῳ καὶ
<span class="lb" data-page="3.514" data-line="5" id="l3.514.5"></span>οἷον μηρίνθους τινὰς λεπτὰς ἀποφαίνει, κατὰ τὸν αὐτὸν
<span class="lb" data-page="3.514" data-line="6" id="l3.514.6"></span>τρόπον καὶ τὰς εἰρημένας ἀναστομώσεις τῶν περὶ τὴν καρδίαν
<span class="lb" data-page="3.514" data-line="7" id="l3.514.7"></span>ἀγγείων ἀφανίζει τοῖς γεννηθεῖσιν, ὅπερ, οἶμαι, καὶ
<span class="lb" data-page="3.514" data-line="8" id="l3.514.8"></span>μέγιστόν ἐστι πάντων θαυμάτων. ἃ γὰρ οὐδ’ ὅλως ἔμελλεν
<span class="lb" data-page="3.514" data-line="9" id="l3.514.9"></span>ἔσεσθαι χρήσιμα τοῖς μηκέτι κυουμένοις, ταῦτ’ οὐδ’ εἶναι
<span class="lb" data-page="3.514" data-line="10" id="l3.514.10"></span>τὴν ἀρχὴν ἀνέχεται. καί μοι δοκεῖ τοῦ ποιῆσαι περιττότερον
<span class="lb" data-page="3.514" data-line="11" id="l3.514.11"></span>τοῖς ἐμβρύοις παρὰ τὰ τέλεια πολὺ μεῖζον εἶναι τὸ ποιήσασαν,
<span class="lb" data-page="3.514" data-line="12" id="l3.514.12"></span>ὅτε οὐκ ἦν ἔτι χρεία, διαφθεῖραι. περὶ μὲν δὴ τῶν
<span class="lb" data-page="3.514" data-line="13" id="l3.514.13"></span>κατὰ τὰ κυούμενα διαφερόντως ἐχόντων παρὰ τὰ τέλεια ζῶα
<span class="lb" data-page="3.514" data-line="14" id="l3.514.14"></span>ταῖς χρείαις τῶν κατὰ τὰς μήτρας χορίων ἐφεξῆς ἅπαντα
<span class="lb" data-page="3.514" data-line="15" id="l3.514.15"></span>γράψομεν ἐπὶ τελευτηθέντι πρότερον τῷ νῦν ἡμῖν παρακειμένῳ
<span class="lb" data-page="3.514" data-line="16" id="l3.514.16"></span>λόγῳ παντί. οὐδὲ γὰρ οὐδὲ τούτων ἂν ἐμνημονεύσαμεν
<span class="lb" data-page="3.514" data-line="17" id="l3.514.17"></span>ἐν τῷδε, μηδενὸς κατηγορήσαντος ὧν εἴπομεν ὑπέρ τε
<span class="pb" data-page="3.515" id="p3.515"></span>
<span class="lb" data-page="3.515" data-line="1" id="l3.515.1"></span>τῶν κατὰ τὴν καρδίαν ὑμένων καὶ τῶν ἀγγείων τοῦ πνεύμονος
<span class="lb" data-page="3.515" data-line="2" id="l3.515.2"></span>τῆς ὑπαλλάξεως. ἐπὶ δὲ τὰ προκείμενα πάλιν ἐπανελθόντες
<span class="lb" data-page="3.515" data-line="3" id="l3.515.3"></span>ἐξηγησόμεθα τὰ λείποντα. λείπει δ’, ὡς οἶμαι,
<span class="lb" data-page="3.515" data-line="4" id="l3.515.4"></span>τῶν μὲν κατ’ αὐτὴν τὴν καρδίαν οὐδὲν ἔτι, τῶν δὲ τοῦ
<span class="lb" data-page="3.515" data-line="5" id="l3.515.5"></span>πνεύμονος καὶ τοῦ θώρακος πολλά· περὶ ὧν ἁπάντων ὁ
<span class="lb" data-page="3.515" data-line="6" id="l3.515.6"></span>ἐφεξῆς τῷδε λόγος ἐξηγήσεται, προσθεὶς τῷ πνεύμονι τὰ
<span class="lb" data-page="3.515" data-line="7" id="l3.515.7"></span>κατὰ τὸν λάρυγγα, τὸ ἄνω γε πέρας ὑπάρχοντα τῆς τραχείας
<span class="lb" data-page="3.515" data-line="8" id="l3.515.8"></span>ἀρτηρίας.
</p>
          </article>

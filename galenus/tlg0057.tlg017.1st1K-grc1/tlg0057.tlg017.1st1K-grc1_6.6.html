<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:6.6">
<span class="pb page1" data-page="3.428" id="p3.428"></span>
<span class="milestone ed1page page1" data-n="1.430" data-unit="ed1page" id="ed1page.1.430"></span>
<span class="milestone ed2page page1" data-n="4.422" data-unit="ed2page" id="ed2page.4.422"></span>
            <p>
<span class="lb" data-page="3.428" data-line="10" id="l3.428.10"></span>Διὰ τί δ’ ἐπὶ τὸν πέμπτον σπόνδυλον ἥκει
<span class="lb" data-page="3.428" data-line="11" id="l3.428.11"></span>ἡ ἀρτηρία, καὶ ὡς οὔτ’ ἀνωτέρω βέλτιον ἦν οὔτε κατωτέρω
<span class="lb" data-page="3.428" data-line="12" id="l3.428.12"></span>τῆς ῥάχεως ἐπιβαίνειν αὐτὴν, ὀλίγον ὕστερον εἰρήσεται, τὸν
<span class="lb" data-page="3.428" data-line="13" id="l3.428.13"></span>περὶ τοῦ στομάχου λόγον ἅπαντα πρότερον ἡμῶν διεξελθόντων,
<span class="lb" data-page="3.428" data-line="14" id="l3.428.14"></span>ὃν ὅτι μὲν ἀποχωρῆσαι τῆς μέσης χώρας ἄμεινον ἦν,
<span class="lb" data-page="3.428" data-line="15" id="l3.428.15"></span>ὀρθῶς ἀποδέδεικται, διότι δ’ ἐπὶ τὰ δεξιὰ μέρη μᾶλλον,
<span class="lb" data-page="3.428" data-line="16" id="l3.428.16"></span>οὐκ ἐπὶ θάτερα, τοῦτ’ ἤδη μοι δεικνύντι προσέχετε τὸν
<span class="lb" data-page="3.428" data-line="17" id="l3.428.17"></span>νοῦν. ἐπιβαίνει μὲν ἡ ἀρτηρία τῇ μέσῃ χώρᾳ τῶν σπονδύλων, ﻿
<span class="pb" data-page="3.429" id="p3.429"></span>
<span class="lb" data-page="3.429" data-line="1" id="l3.429.1"></span>οὐ μὴν σφόδρα γε τυραννικῶς καὶ πλεονεκτικῶς ἀπελαύνει
<span class="lb" data-page="3.429" data-line="2" id="l3.429.2"></span>τὸν στόμαχον, ἀλλὰ βραχύ τι καὶ αὐτὴ παραχωροῦσα
<span class="lb" data-page="3.429" data-line="3" id="l3.429.3"></span>δέχεται καὶ προσίεται κοινωνὸν τῆς κατὰ τῶν σπονδύλων
<span class="lb" data-page="3.429" data-line="4" id="l3.429.4"></span>ἕδρας αὐτόν. ὥστ’, εἴ μοι νοήσεις τινὰ γραμμὴν ἄνωθεν
<span class="lb" data-page="3.429" data-line="5" id="l3.429.5"></span>κάτω διὰ μέσης τῆς ῥάχεως τεταμένην, ἐπιβεβηκυῖάν τε
<span class="lb" data-page="3.429" data-line="6" id="l3.429.6"></span>κατὰ ταύτης γραμμῆς τὴν μεγάλην ἀρτηρίαν οὕτως, ὥστε τὸ
<span class="lb" data-page="3.429" data-line="7" id="l3.429.7"></span>πλέον μὲν αὐτῆς ἐν τοῖς ἀριστεροῖς εἶναι τοῦ ζώου μέρεσι,
<span class="lb" data-page="3.429" data-line="8" id="l3.429.8"></span>τὸ δὲ ἔλαττον ἐν τοῖς δεξιοῖς, οὔ σοι δόξει διαφέρεσθαι
<span class="lb" data-page="3.429" data-line="9" id="l3.429.9"></span>πρὸς ἑαυτὸν ὁ λόγος, ἅμα μὲν τὴν μέσην χώραν <span class="milestone ed2page" data-n="4.423" data-unit="ed2page" id="ed2page.4.423"></span>τῶν
<span class="lb" data-page="3.429" data-line="10" id="l3.429.10"></span>σπονδύλων ὑπὸ τῆς ἀρτηρίας κατειλῆφθαι <span class="milestone ed1page" data-n="1.431" data-unit="ed1page" id="ed1page.1.431"></span>φάσκων,
<span class="lb" data-page="3.429" data-line="11" id="l3.429.11"></span>ἅμα δ’ οὐκ ἀκριβῶς εἶναι μέσην αὐτὴν, ἀλλὰ πλέον ἐπιλαμβάνεσθαι
<span class="lb" data-page="3.429" data-line="12" id="l3.429.12"></span>τῶν ἀριστερῶν. ὥσπερ γὰρ, ὅτι κυριωτέραν
<span class="lb" data-page="3.429" data-line="13" id="l3.429.13"></span>αὐτὴν ὑπάρχουσαν τοῦ στομάχου δίκαιον ἦν οἷον ἐν προεδρίᾳ
<span class="lb" data-page="3.429" data-line="14" id="l3.429.14"></span>τετάχθαι, καλῶς εἴρηται πρόσθεν, οὕτως, ὅτι μηδὲ ὁ
<span class="lb" data-page="3.429" data-line="15" id="l3.429.15"></span>στόμαχος ἄκυρόν ἐστι μόριον, ὡς ἀμεληθῆναι παντάπασιν,
<span class="lb" data-page="3.429" data-line="16" id="l3.429.16"></span>ἐννοεῖν ἡμᾶς προσήκει. συντεθέντων ἀμφοῖν τῶν λογισμῶν,
<span class="lb" data-page="3.429" data-line="17" id="l3.429.17"></span>οὐκ ἂν. ἔχοις ἑτέραν χώραν οὐδετέρων τῶν ὀργάνων ἐξευρεῖν
<span class="lb" data-page="3.429" data-line="18" id="l3.429.18"></span>ἀμείνονα τῆς νῦν ὑπαρχούσης. ἀλλ’ ἐπεὶ κατὰ τῆς μέσης
<span class="pb" data-page="3.430" id="p3.430"></span>
<span class="lb" data-page="3.430" data-line="1" id="l3.430.1"></span>γραμμῆς ἐπιβεβηκέναι πάντως ἐχρῆν τὴν ἀρτηρίαν, ἀποχωρεῖν
<span class="lb" data-page="3.430" data-line="2" id="l3.430.2"></span>τε βραχὺ πρὸς τὰ πλάγια, σκόπει πάλιν κᾀνταῦθα τὴν
<span class="lb" data-page="3.430" data-line="3" id="l3.430.3"></span>πρόνοιάν θ’ ἅμα καὶ τὴν τέχνην τῆς φύσεως. ἐκ γὰρ τῶν
<span class="lb" data-page="3.430" data-line="4" id="l3.430.4"></span>ἀριστερῶν μερῶν τῆς καρδίας ἐκφυομένην τὴν ἀρτηρίαν εὔλογον
<span class="lb" data-page="3.430" data-line="5" id="l3.430.5"></span>ἦν δήπου τοῖς ἀριστεροῖς ἐπιβαίνειν μέρεσι κατ’ εὐθὺ
<span class="lb" data-page="3.430" data-line="6" id="l3.430.6"></span>φερομένην. ἐὰν δήπου τὸ ἐν μέσῳ πᾶν τῆς καρδίας καὶ
<span class="lb" data-page="3.430" data-line="7" id="l3.430.7"></span>τῆς ῥάχεως οἷον κρεμαμένη τε καὶ ἀστήρικτος διέρχηται,
<span class="lb" data-page="3.430" data-line="8" id="l3.430.8"></span>μεῖζον οὐδὲν ἦν ὄφελος ἐν οὕτω σφαλερῷ χωρίῳ βραχέος
<span class="lb" data-page="3.430" data-line="9" id="l3.430.9"></span>διαστήματος. ἀτὰρ οὖν καὶ θαυμάζειν οἶμαί σε ταῖς ἀνατομαῖς
<span class="lb" data-page="3.430" data-line="10" id="l3.430.10"></span>ὁμιλήσαντα καὶ θεασάμενον αὐτὸν, ὡς τὸ πάντων
<span class="lb" data-page="3.430" data-line="11" id="l3.430.11"></span>ἐλάχιστον διάστημα, τὸ μεταξὺ ῥάχεώς τε καὶ καρδίας, ἡ
<span class="lb" data-page="3.430" data-line="12" id="l3.430.12"></span>ἀρτηρία κατείληφεν, ἐναργῶς ἐνδεικνυμένη τοῖς ὀφθαλμούς
<span class="lb" data-page="3.430" data-line="13" id="l3.430.13"></span>τε καὶ νοῦν ἔχουσιν, ὡς ἐπείγοιτο πρὸς τὴν ῥάχιν. αὕτη
<span class="lb" data-page="3.430" data-line="14" id="l3.430.14"></span>καὶ τοῦ κατὰ τὸν πέμπτον ἐπιβαίνειν τοῦ νώτου σπόνδυλον
<span class="lb" data-page="3.430" data-line="15" id="l3.430.15"></span>ἡ αἰτία· κατ’ εὐθὺ γὰρ ἀκριβῶς τῆς ἀρχῆς τοῦδε τοῦ
<span class="lb" data-page="3.430" data-line="16" id="l3.430.16"></span>σπονδύλου τὴν ἐκ καρδίας ἔκφυσιν ἔχει. ἀλλὰ περὶ μὲν
<span class="lb" data-page="3.430" data-line="17" id="l3.430.17"></span>τῶν τοῦ πνεύματος ὀργάνων ὀλίγον ὕστερον ἐροῦμεν. ὁ δὲ
<span class="lb" data-page="3.430" data-line="18" id="l3.430.18"></span>στόμαχος τῆς γαστρὸς ἐπὶ μὲν τῶν τεττάρων τῶν πρώτων
<span class="pb" data-page="3.431" id="p3.431"></span>
<span class="lb" data-page="3.431" data-line="1" id="l3.431.1"></span>τοῦ θώρακος σπονδύλων ἐπιβέβηκε, τοῖς δ’ ὀκτὼ τοῖς λοιποῖς
<span class="lb" data-page="3.431" data-line="2" id="l3.431.2"></span>ἐκ τῶν δεξιῶν παρατέταται, δι’ ἃς εἴπομεν αἰτίας.
<span class="lb" data-page="3.431" data-line="3" id="l3.431.3"></span>ὅταν δὲ δὴ πρῶτον ἅψηται τῶν φρενῶν, αἳ δὴ τὸ κάτω
<span class="lb" data-page="3.431" data-line="4" id="l3.431.4"></span>πέρας εἰσὶ τοῦ θώρακος, ὑμέσιν ἰσχυροῖς εἰς ἱκανὸν ὕψος
<span class="lb" data-page="3.431" data-line="5" id="l3.431.5"></span>ἐξαιρόμενος ὑπερβαίνει τὴν μεγάλην ἀρτηρίαν αὖθις ἐπὶ
<span class="lb" data-page="3.431" data-line="6" id="l3.431.6"></span>θάτερα μέρη, κᾀνταῦθα τὰς φρένας διεξερχόμενος ἐμφύεται
<span class="lb" data-page="3.431" data-line="7" id="l3.431.7"></span>τῷ στόματι τῆς γαστρός· ὑψηλὸς μὲν, ὅπως μὴ θλίβοι τὴν
<span class="lb" data-page="3.431" data-line="8" id="l3.431.8"></span>ἀρτηρίαν ἐν ταῖς τῶν σκληροτέρων σιτίων παρόδοις, εἰς
<span class="lb" data-page="3.431" data-line="9" id="l3.431.9"></span>ἀριστερὰ δὲ, διότι τὸ στόμα τῆς γαστρὸς ἐν τούτῳ τετάχθαι
<span class="lb" data-page="3.431" data-line="10" id="l3.431.10"></span>βέλτιον ἦν, ὡς ὁ πρόσθεν ἐδίδαξε λόγος. ἥ τε
<span class="lb" data-page="3.431" data-line="11" id="l3.431.11"></span>τῶν ἀπ’ ἐγκεφάλου νεύρων παρὰ τὸν στόμαχον εἰς τὴν γαστέρα
<span class="lb" data-page="3.431" data-line="12" id="l3.431.12"></span>φερομένων ὁδὸς ἀσφαλεστέρα μακρῷ τῆς εὐθείας
<span class="lb" data-page="3.431" data-line="13" id="l3.431.13"></span>ἔμελλεν ἡ λοξὴ γενήσεσθαι. μαλακὰ γὰρ ὄντα ταῦτα καὶ
<span class="lb" data-page="3.431" data-line="14" id="l3.431.14"></span>λεπτὰ, καὶ διὰ μακροῦ κατ’ εὐθὺ τεταμένα, καὶ μέγιστον
<span class="lb" data-page="3.431" data-line="15" id="l3.431.15"></span>μόριον ἐξημμένον αὐτῶν ἔχοντα τὴν γαστέρα, πληρώσει σιτίων
<span class="lb" data-page="3.431" data-line="16" id="l3.431.16"></span>ἀνακείμενον, ὑπὸ τοῦ ταύτης ὄγκου τε καὶ βάρους ἀεὶ
<span class="lb" data-page="3.431" data-line="17" id="l3.431.17"></span>κατατεινόμενα ῥᾳδίως ἂν ἀπεῤῥήγνυτο. τοῦ μηδὲν τοιοῦτον
<span class="lb" data-page="3.431" data-line="18" id="l3.431.18"></span>γίγνεσθαι χάριν ἡ φύσις αὐτόν τε τὸν στόμαχον, ᾧ παραπέφυκε,
<span class="pb" data-page="3.432" id="p3.432"></span>
<span class="lb" data-page="3.432" data-line="1" id="l3.432.1"></span>δι’ ἄλλα τέ τινα τὰ μικρῷ πρόσθεν εἰρημένα καὶ
<span class="lb" data-page="3.432" data-line="2" id="l3.432.2"></span>τῆς τῶν νεύρων ἀσφαλείας ἕνεκα λοξὸν τῇ θέσει καὶ σκολιὸν
<span class="lb" data-page="3.432" data-line="3" id="l3.432.3"></span>ὅλον ἐδημιουργήσατο, καὶ προσέτι καὶ αὐτὰ τὰ
<span class="lb" data-page="3.432" data-line="4" id="l3.432.4"></span>νεῦρα,πλησίον τῆς γαστρὸς γιγνόμενα, περὶ αὐτὸν ἑλίττουσα
<span class="lb" data-page="3.432" data-line="5" id="l3.432.5"></span>πρότερον οὕτως ἐμφύει. περὶ μὲν δὴ τῶν νεύρων
<span class="lb" data-page="3.432" data-line="6" id="l3.432.6"></span>ἐπιπλέον αὖθις εἰρήσεται.
</p>
          </article>

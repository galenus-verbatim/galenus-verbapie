<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:6.7">
<span class="pb page1" data-page="3.432" id="p3.432"></span>
<span class="milestone ed1page page1" data-n="1.431" data-unit="ed1page" id="ed1page.1.431"></span>
<span class="milestone ed2page page1" data-n="4.423" data-unit="ed2page" id="ed2page.4.423"></span>
            <p>
<span class="lb" data-page="3.432" data-line="7" id="l3.432.7"></span>Νυνὶ δὲ, (τέλος γὰρ ἤδη ἡμῖν τὰ περὶ τῆς
<span class="lb" data-page="3.432" data-line="8" id="l3.432.8"></span>κοίλης φλεβὸς καὶ τοῦ στομάχου τῆς θέσεως ἔχει,) πάλιν
<span class="lb" data-page="3.432" data-line="9" id="l3.432.9"></span>ἐπὶ τὰ τοῦ πνεύματος ὄργανα μεταβάντες, ἐπιδείξομεν, εἰς
<span class="lb" data-page="3.432" data-line="10" id="l3.432.10"></span>ὅσον ἡ φύσις <span class="milestone ed2page" data-n="4.424" data-unit="ed2page" id="ed2page.4.424"></span>ἅπαντα διεκόσμησε, καὶ θέσιν ἀρίστην
<span class="lb" data-page="3.432" data-line="11" id="l3.432.11"></span>ἑκάστῳ, καὶ πλοκὴν, καὶ διάπλασιν, ὄγκου τε ποσότητα
<span class="lb" data-page="3.432" data-line="12" id="l3.432.12"></span>καὶ σχῆμα περιθεῖσα, καὶ μαλακότητας δὲ καὶ σκληρότητας,
<span class="lb" data-page="3.432" data-line="13" id="l3.432.13"></span>καὶ βαρύτητας καὶ κουφότητας, ἅπαντά τε τἄλλα, ὅσα
<span class="lb" data-page="3.432" data-line="14" id="l3.432.14"></span>τοῖς σώμασιν ὑπάρχει, κατὰ τὸ δικαιότατον ἑκάστῳ νείμασα.
<span class="lb" data-page="3.432" data-line="15" id="l3.432.15"></span>καὶ μὲν δὴ καὶ τῆς πρὸς ἄλληλα κοινωνίας αὐτῶν
<span class="lb" data-page="3.432" data-line="16" id="l3.432.16"></span>εἰς ὅσον προὐνοήσατο, τὰ μὲν ξυμφύουσα, τὰ δὲ προσαρτῶσα,
<span class="lb" data-page="3.432" data-line="17" id="l3.432.17"></span>τὰ δὲ περιβάλλουσα, τὰ δὲ ἀμφιεννῦσα, καὶ πᾶν, εἴ
<span class="lb" data-page="3.432" data-line="18" id="l3.432.18"></span>τι τοιοῦτον εἰς ἀσφάλειαν αὐτοῖς διέφερεν, ἐπιτεχνωμένη,
<span class="pb" data-page="3.433" id="p3.433"></span>
<span class="lb" data-page="3.433" data-line="1" id="l3.433.1"></span>καὶ ταῦτ’ ἐξηγησόμεθα σύμπαντα τὴν ἀρχὴν αὖθις ἀπὸ τῆς
<span class="lb" data-page="3.433" data-line="2" id="l3.433.2"></span>καρδίας ποιησάμενοι. ταύτην οὖν ὅτι μὲν ἐν μέσῳ χρὴ τετάχθαι
<span class="lb" data-page="3.433" data-line="3" id="l3.433.3"></span>τῷ θώρακι, καὶ ὅτι περιβεβλῆσθαι μὲν ἐν κύκλῳ
<span class="lb" data-page="3.433" data-line="4" id="l3.433.4"></span>τὸν πνεύμονα, καθάπερ δακτύλοις τισὶ τοῖς λοβοῖς αὐτὴν
<span class="lb" data-page="3.433" data-line="5" id="l3.433.5"></span>περιλαμβάνοντα, περικεῖσθαι δ’ ἔξωθεν ἀμφοτέροις τὸν
<span class="lb" data-page="3.433" data-line="6" id="l3.433.6"></span>θώρακα, σαφὲς ἐκ τῶν ἤδη λελεγμένων ἐστί. διὰ τί δὲ οὐκ
<span class="lb" data-page="3.433" data-line="7" id="l3.433.7"></span>ἀκριβῶς ἐστι σφαιροειδὴς, ἀλλ’ ἀπὸ πλατείας τε καὶ κυκλοτεροῦς
<span class="lb" data-page="3.433" data-line="8" id="l3.433.8"></span>τῆς ἀναβάσεως, ἣν κεφαλὴν αὐτῆς ὀνομάζουσιν, ἀρξαμένη,
<span class="lb" data-page="3.433" data-line="9" id="l3.433.9"></span>κᾄπειτα κατὰ βραχὺ μειουμένη τρόπον ὁμοιότατον
<span class="lb" data-page="3.433" data-line="10" id="l3.433.10"></span>κώνῳ στενοειδὴς καὶ λεπτὴ τὸ κάτω γίνεται πέρας, οὔπω
<span class="lb" data-page="3.433" data-line="11" id="l3.433.11"></span>μὲν εἴρηται πρόσθεν, ἀρκτέον δ’ ἐντεῦθέν μοι μάλιστα τοῦ
<span class="lb" data-page="3.433" data-line="12" id="l3.433.12"></span>περὶ αὐτῆς λόγου παντός. οὐκ ἴσης ἀσφαλείας ἐδεῖτο πάντα
<span class="lb" data-page="3.433" data-line="13" id="l3.433.13"></span>αὐτῆς τὰ μόρια, διότι μηδὲ τὴν αὐτὴν ἅπαντα χρείαν πεπίστευται.
<span class="lb" data-page="3.433" data-line="14" id="l3.433.14"></span>τὰ μὲν γὰρ κατὰ τὴν βάσιν ἀγγείων ἐκφύσεσιν
<span class="lb" data-page="3.433" data-line="15" id="l3.433.15"></span>ἀνάκειται, τὰ δ’ ἑκατέρωθεν ἀπὸ τοῦδε μέχρι τοῦ κάτω
<span class="lb" data-page="3.433" data-line="16" id="l3.433.16"></span>πέρατος οἷον πλευρὰ ἕτερα ταῖς τῶν κοιλιῶν γενέσεσιν ἀνάκειται,
<span class="lb" data-page="3.433" data-line="17" id="l3.433.17"></span>αὐτὸ δὲ τὸ κάτω πέρας ἀπόφυσίς ἐστιν ἰσχυρὰ ﻿
<span class="pb" data-page="3.434" id="p3.434"></span>
<span class="lb" data-page="3.434" data-line="1" id="l3.434.1"></span>καὶ πυκνὴ, ἅμα μὲν οἷον ἐπίθημα ταῖς κοιλίαις αὐτῆς γεγενημένον,
<span class="lb" data-page="3.434" data-line="2" id="l3.434.2"></span>ἅμα δὲ οἷον πρόβλημα τῆς ὅλης καρδίας, ὅπως
<span class="lb" data-page="3.434" data-line="3" id="l3.434.3"></span>μή ποτε ἐν ταῖς σφοδροτέραις κινήσεσιν ἐμπίπτουσα βιαίως
<span class="lb" data-page="3.434" data-line="4" id="l3.434.4"></span>τοῖς προκειμένοις ὀστοῖς τοῦ θώρακος ἐμποδίζηται, καὶ πῃ
<span class="lb" data-page="3.434" data-line="5" id="l3.434.5"></span>καὶ πονῇ, καὶ διὰ ταῦτα ἀναγκάζηται συγχεῖν τε καὶ διαφθείρειν
<span class="lb" data-page="3.434" data-line="6" id="l3.434.6"></span>τὸν ῥυθμὸν τῆς κινήσεως. τοῦτο μὲν δὴ τὸ μέρος
<span class="lb" data-page="3.434" data-line="7" id="l3.434.7"></span>τῆς καρδίας τὸ ἀκυρώτατόν ἐστι, τὸ δ’ εἰς τὰς τῶν
<span class="lb" data-page="3.434" data-line="8" id="l3.434.8"></span>ἀγγείων ἐκφύσεις νενεμημένον ἁπάντων κυριώτατον. ὅσα
<span class="lb" data-page="3.434" data-line="9" id="l3.434.9"></span>δ’ ἐν τῷ μεταξὺ, τοῖς τῶν γειτνιώντων ἀξιώμασιν ἀνάλογον
<span class="lb" data-page="3.434" data-line="10" id="l3.434.10"></span>ἔχει· τὰ μὲν γὰρ πλησίον τῆς βάσεως ὀλίγου δεῖν κυριώτατα,
<span class="lb" data-page="3.434" data-line="11" id="l3.434.11"></span>τὰ δὲ πλησίον τοῦ πέρατος ὀλίγου δεῖν ἀκυρώτατα,
<span class="lb" data-page="3.434" data-line="12" id="l3.434.12"></span>τὰ δ’ τῷ μέσῳ τούτων, εἰς ὅσον ἀφέστηκεν ἑκατέρου
<span class="lb" data-page="3.434" data-line="13" id="l3.434.13"></span>τῶν ἄκρων, εἰς τοσοῦτον ἀπολείπεται καὶ πλεονεκτεῖ τῆς
<span class="lb" data-page="3.434" data-line="14" id="l3.434.14"></span>ἐκείνων ἀξίας. οὔκουν θαυμαστὸν οὐδὲν, ἅμα μὲν κωνοειδῆ
<span class="lb" data-page="3.434" data-line="15" id="l3.434.15"></span>γενέσθαι τὴν καρδίαν, ἅμα δὲ τὰ μὲν κατὰ τὴν κεφαλὴν
<span class="lb" data-page="3.434" data-line="16" id="l3.434.16"></span>αὐτῆς, ἅπερ ἦν κυριώτατα, τὴν ἀσφαλεστάτην χώραν καταλαβεῖν,
<span class="pb" data-page="3.435" id="p3.435"></span>
<span class="lb" data-page="3.435" data-line="1" id="l3.435.1"></span>λαβεῖν, τὰ δὲ κατὰ τὸν πυθμένα, τὰ πάντων ἀκυρώτατα,
<span class="lb" data-page="3.435" data-line="2" id="l3.435.2"></span>τὴν εὐπαθεστέραν. ὅταν δ’ ἀκυρώτατον ἐν καρδίᾳ λέγηταί
<span class="lb" data-page="3.435" data-line="3" id="l3.435.3"></span>τι μόριον, οὐκ οἶμαί τινα τοσοῦτον ἐσφάλθαι τῆς ἀληθείας,
<span class="lb" data-page="3.435" data-line="4" id="l3.435.4"></span>ὡς ἁπλῶς ἀκυρώτατον ἀκούειν. οὐ γὰρ ἂν εὕροις
<span class="lb" data-page="3.435" data-line="5" id="l3.435.5"></span>οὔτ’ ἄλλο τοιοῦτον οὐδὲν ἐν καρδίᾳ μόριον, οὔτ’ αὐτὸ τὸ
<span class="lb" data-page="3.435" data-line="6" id="l3.435.6"></span>κάτω πέρας, ὡς μὴ πάντων, εἰ τύχοι, τῶν ἐν τοῖς σκέλεσιν
<span class="lb" data-page="3.435" data-line="7" id="l3.435.7"></span>ἢ ταῖς χερσὶ κυριώτατον ὑπάρχειν, ἀλλ’ ὡς κυρίων ἁπάντων
<span class="lb" data-page="3.435" data-line="8" id="l3.435.8"></span>ὄντων, εἶτ’ ἀλλήλοις παραβαλλομένων, τὸ μὲν ἧττον αὐτῶν
<span class="lb" data-page="3.435" data-line="9" id="l3.435.9"></span>χρὴ νοεῖν, τὸ δὲ μᾶλλον εἶναι τοιοῦτον. ὅπως δέ μοι τῷ
<span class="lb" data-page="3.435" data-line="10" id="l3.435.10"></span>λόγῳ μὴ μόνον νῦν, ἀλλὰ καὶ εἰσαῦθις ἕποιο παρακούων
<span class="lb" data-page="3.435" data-line="11" id="l3.435.11"></span>μηδὲν, ἐθέλω σοι διελθεῖν, ἐξ ὧν χρὴ διαγινώσκειν ἐν ζώου
<span class="lb" data-page="3.435" data-line="12" id="l3.435.12"></span>σώματι μόριον ἄκυρόν τε καὶ κύριον. ἀπὸ μὲν δὴ τῆς
<span class="lb" data-page="3.435" data-line="13" id="l3.435.13"></span>χρείας ἄμφω κρίνειν. ἐπεὶ δ’ ἐστὶν αὕτη τριττὴ κατὰ γένος,
<span class="lb" data-page="3.435" data-line="14" id="l3.435.14"></span><span class="milestone ed2page" data-n="4.425" data-unit="ed2page" id="ed2page.4.425"></span>(ἢ γὰρ εἰς αὐτὸ τὸ ζῇν, ἢ εἰς τὸ καλῶς ζῇν, ἢ εἰς
<span class="lb" data-page="3.435" data-line="15" id="l3.435.15"></span>τὴν τούτων φυλακὴν διαφέρει,) τὰ μὲν εἰς τὸ ζῇν αὐτὸ
<span class="lb" data-page="3.435" data-line="16" id="l3.435.16"></span>χρήσιμα μόρια κύρια πάντως ἡγεῖσθαι, τῶν λοιπῶν δ’
<span class="pb" data-page="3.436" id="p3.436"></span>
<span class="lb" data-page="3.436" data-line="1" id="l3.436.1"></span>ἑκατέρων γενῶν ἀκύρων ὑπαρχόντων, ὅσοις μὲν συμπάσχει
<span class="lb" data-page="3.436" data-line="2" id="l3.436.2"></span>ῥᾳδίως τὰ κύρια ταῦτα, ἧττον τῶν ἄλλων ἄκυρα νομίζειν,
<span class="lb" data-page="3.436" data-line="3" id="l3.436.3"></span>ὅσοις δ’ οὐ συμπάσχει, μᾶλλον. ἐπεὶ τοίνυν ἡ καρδία τῆς
<span class="lb" data-page="3.436" data-line="4" id="l3.436.4"></span>ἐμφύτου θερμασίας, ᾗ διοικεῖται τὸ ζῶον, οἷον ἑστία τέ τίς
<span class="lb" data-page="3.436" data-line="5" id="l3.436.5"></span>ἐστι καὶ πηγὴ, πᾶν μὲν ἂν οὕτω μόριον αὐτῆς εἴη κύριον,
<span class="lb" data-page="3.436" data-line="6" id="l3.436.6"></span>ἀλλὰ μᾶλλον ὅσων ἡ χρεία τῷ παντὶ ζώῳ διαφυλάττει τὴν
<span class="lb" data-page="3.436" data-line="7" id="l3.436.7"></span>ζωήν. ἔστι δὲ δὴ ταῦτα δυοῖν ἀγγείων <span class="milestone ed1page" data-n="1.432" data-unit="ed1page" id="ed1page.1.432"></span>στόματα
<span class="lb" data-page="3.436" data-line="8" id="l3.436.8"></span>κατὰ τὴν ἀριστερὰν αὐτῆς κοιλίαν, ἣν τοῖς ἰατροῖς ἔθος
<span class="lb" data-page="3.436" data-line="9" id="l3.436.9"></span>ὀνομάζειν ἐστὶ πνευματικήν. διὰ γὰρ δὴ τούτων τῶν στομάτων
<span class="lb" data-page="3.436" data-line="10" id="l3.436.10"></span>ἡ καρδία, διὰ μὲν τοῦ μικροτέρου ταῖς κατὰ τὸν
<span class="lb" data-page="3.436" data-line="11" id="l3.436.11"></span>πνεύμονα, διὰ δὲ τοῦ μείζονος ἁπάσαις ταῖς κατὰ τὸ ζῶόν
<span class="lb" data-page="3.436" data-line="12" id="l3.436.12"></span>ἐστιν ἀρτηρίαις συνεχής. ἧττον δ’ ἂν εἴη τούτων κύρια
<span class="lb" data-page="3.436" data-line="13" id="l3.436.13"></span>τὰ κατὰ τὴν ἑτέραν αὐτῆς κοιλίαν, ἣν αἱματικὴν ὀνομάζουσιν,
<span class="lb" data-page="3.436" data-line="14" id="l3.436.14"></span>ὅμως μὴν καὶ ταῦτα τῶν ἄλλων κυριώτερα, τὸ μὲν
<span class="lb" data-page="3.436" data-line="15" id="l3.436.15"></span>εἰσάγον εἰς αὐτὴν τὸ αἷμα, τὸ δὲ ἐξ αὐτῆς εἰς τὸν πνεύμονα
<span class="lb" data-page="3.436" data-line="16" id="l3.436.16"></span>παράγον. ἐπεὶ δὲ ἀξιόλογόν ἐστιν ἕκαστον τῶν εἰρημένων
<span class="lb" data-page="3.436" data-line="17" id="l3.436.17"></span>ἀγγείων τε καὶ στομάτων, εὐλόγως καὶ ἡ καρδία
<span class="pb" data-page="3.437" id="p3.437"></span>
<span class="lb" data-page="3.437" data-line="1" id="l3.437.1"></span>κατὰ ταῦτα τὰ μέρη μεγίστη τε γέγονε καὶ τὸ μέσον ἐπέχει
<span class="lb" data-page="3.437" data-line="2" id="l3.437.2"></span>τοῦ παντὸς θώρακος, ἥτις ἦν ἀσφαλεστάτη χώρα διὰ
<span class="lb" data-page="3.437" data-line="3" id="l3.437.3"></span>τὸ πλεῖστον ἁπάντων ἀποκεχωρηκέναι τῶν ἔξωθεν προσπιπτόντων
<span class="lb" data-page="3.437" data-line="4" id="l3.437.4"></span>αὐτῷ. τά τε γὰρ θλῶντα, καὶ τὰ τέμνοντα,
<span class="lb" data-page="3.437" data-line="5" id="l3.437.5"></span>καὶ τὰ θερμαίνοντα, καὶ τὰ ψύχοντα, καὶ πᾶν ὁτιοῦν ἄλλο
<span class="lb" data-page="3.437" data-line="6" id="l3.437.6"></span>τοιοῦτον τοῖς ζώοις λυμαινόμενον πολὺ πρότερον ἀναγκαῖόν
<span class="lb" data-page="3.437" data-line="7" id="l3.437.7"></span>ἐστιν ἀδικῆσαί τε καὶ διεξελθεῖν μόρια τοῦ τε θώρακος
<span class="lb" data-page="3.437" data-line="8" id="l3.437.8"></span>ὅλου, καὶ τοῦ πνεύμονος, ἤπερ καὶ αὐτῆς τῆς καρδίας,
<span class="lb" data-page="3.437" data-line="9" id="l3.437.9"></span>πρὶν ἐπί τι τῶν εἰρημένων ἐξικέσθαι.
</p>
          </article>

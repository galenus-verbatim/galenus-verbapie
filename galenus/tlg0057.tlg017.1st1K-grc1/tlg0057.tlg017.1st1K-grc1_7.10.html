<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:7.10">
<span class="pb page1" data-page="3.550" id="p3.550"></span>
<span class="milestone ed1page page1" data-n="1.447" data-unit="ed1page" id="ed1page.1.447"></span>
<span class="milestone ed2page page1" data-n="4.461" data-unit="ed2page" id="ed2page.4.461"></span>
            <p>
<span class="lb" data-page="3.550" data-line="1" id="l3.550.1"></span>Ἀλλὰ καὶ περὶ τῆς εἰς τοὺς λοβοὺς αὐτοῦ
<span class="lb" data-page="3.550" data-line="2" id="l3.550.2"></span>σχίσεως εἴρηται. καὶ χρὴ καὶ περὶ τούτων τῶν κεφαλαίων
<span class="lb" data-page="3.550" data-line="3" id="l3.550.3"></span>ἀναμνῆσαι μόνον, ὡς πρώτην μὲν χρείαν ὁμοίαν τοῖς κατὰ
<span class="lb" data-page="3.550" data-line="4" id="l3.550.4"></span>τὸ ἧπαρ ἔχουσιν. ὡς γὰρ ἐκεῖνο καθάπερ δακτύλοις τισὶ
<span class="lb" data-page="3.550" data-line="5" id="l3.550.5"></span>τοῖς λοβοῖς ἀσφαλέστερον περιλαμβάνει τὴν κοιλίαν, οὕτως
<span class="lb" data-page="3.550" data-line="6" id="l3.550.6"></span>ὁ πνεύμων τὴν καρδίαν. ἔπειτα δὲ καὶ ὡς ἐν ἑκατέρῳ τῷ
<span class="lb" data-page="3.550" data-line="7" id="l3.550.7"></span>μέρει δυοῖν ὄντοιν ὁ μὲν ἕτερος τὴν ἄνω τοῦ θώρακος
<span class="lb" data-page="3.550" data-line="8" id="l3.550.8"></span>εὐρυχωρίαν τὴν ὑπὲρ τὰς φρένας, ὁ δ’ ἕτερος τὴν κάτω
<span class="lb" data-page="3.550" data-line="9" id="l3.550.9"></span>καταλαμβάνει. καὶ μέν γε καὶ ὡς ὁ πέμπτος ὁ σμικρὸς ὁ
<span class="lb" data-page="3.550" data-line="10" id="l3.550.10"></span>κατὰ τὸ δεξιὸν μέρος, ὁ τρίγωνος, ἕνεκα τῆς κοίλης γεγένηται
<span class="lb" data-page="3.550" data-line="11" id="l3.550.11"></span>φλεβός. καὶ μέν γε καὶ πρὸς τὸ διαστέλλεσθαι καὶ
<span class="lb" data-page="3.550" data-line="12" id="l3.550.12"></span>συστέλλεσθαι ῥᾷόν τε ἅμα καὶ δυσπαθέστερον τῷ παντὶ
<span class="lb" data-page="3.550" data-line="13" id="l3.550.13"></span>σπλάγχνῳ ἡ εἰς τοὺς λοβούς ἐστι τομή. συνεχὲς γὰρ εἴπερ
<span class="lb" data-page="3.550" data-line="14" id="l3.550.14"></span>ἑαυτῷ κατὰ πάντα ἐγεγόνει τὰ μέρη, τάχ’ ἂν ἐπόνησέ ποτε
<span class="lb" data-page="3.550" data-line="15" id="l3.550.15"></span>τῶν μορίων αὐτοῦ τι κατὰ τὰς σφοδροτέρας εἰσπνοὰς, ἀθρόως
<span class="lb" data-page="3.550" data-line="16" id="l3.550.16"></span>ἁπάσας τοῦ θώρακος ἐκπληροῦν ἀναγκαζομένου τὰς εὐρύτητας.
<span class="lb" data-page="3.550" data-line="17" id="l3.550.17"></span>ἵν’ οὖν καὶ τοῖς στενοῖς αὐτοῦ μέρεσιν ὑποδύοιτο ῥᾳδίως, ἡ εἰς
<span class="pb" data-page="3.551" id="p3.551"></span>
<span class="lb" data-page="3.551" data-line="1" id="l3.551.1"></span>τοὺς λοβοὺς τμῆσις ἐπιτηδειοτέρα. περὶ μὲν δὴ τῶν τοῦ
<span class="lb" data-page="3.551" data-line="2" id="l3.551.2"></span>πνεύμονος μορίων εἴρηται.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:7.12">
<span class="pb page1" data-page="3.557" id="p3.557"></span>
<span class="milestone ed1page page1" data-n="1.447" data-unit="ed1page" id="ed1page.1.447"></span>
<span class="milestone ed2page page1" data-n="4.463" data-unit="ed2page" id="ed2page.4.463"></span>
            <p>
<span class="lb" data-page="3.557" data-line="11" id="l3.557.11"></span>Οὕτω μὲν οὖν ἔχουσι κατασκευῆς οἵ τε χόνδροι
<span class="lb" data-page="3.557" data-line="12" id="l3.557.12"></span>καὶ οἱ μύες τοῦ λάρυγγος. ἑξῆς δ’ ἂν εἴη λέγειν ἑκάστου
<span class="lb" data-page="3.557" data-line="13" id="l3.557.13"></span>τὴν χρείαν, ἀπὸ τῶν χόνδρων ἀρξαμένους. οὐ γὰρ
<span class="lb" data-page="3.557" data-line="14" id="l3.557.14"></span>ἀλόγως αὐτοὺς ἡ φύσις ἐποίησε τοσούτους τε καὶ τοιούτους.
<span class="lb" data-page="3.557" data-line="15" id="l3.557.15"></span>ἀλλ’ ὅτι διττὰς ἐχρῆν εἶναι κατὰ γένος ἐν αὐτοῖς τὰς διαρθρώσεις
<span class="lb" data-page="3.557" data-line="16" id="l3.557.16"></span>τε καὶ τὰς κινήσεις, ἑτέρας μὲν τὰς διαστελλούσας
<span class="lb" data-page="3.557" data-line="17" id="l3.557.17"></span>τε καὶ συστελλούσας αὐτοὺς, ἑτέρας δὲ τὰς ἀνοιγνυούσας τε
<span class="pb" data-page="3.558" id="p3.558"></span>
<span class="lb" data-page="3.558" data-line="1" id="l3.558.1"></span>καὶ τὰς κλειούσας, εἰς μὲν δὴ τὰς πρώτας ἡ τοῦ πρώτου
<span class="lb" data-page="3.558" data-line="2" id="l3.558.2"></span>πρὸς τὸν δεύτερον ἐγένετο διάρθρωσις, εἰς δὲ τὰς δευτέρας
<span class="lb" data-page="3.558" data-line="3" id="l3.558.3"></span>ἡ τοῦ δευτέρου πρὸς τὸν τρίτον. ἄλλης δ’ οὐκ ἔτ’
<span class="lb" data-page="3.558" data-line="4" id="l3.558.4"></span>ἐδεῖτο τρίτης κινήσεως κατὰ γένος· ὥστ’ οὐδὲ διαρθρώσεως
<span class="lb" data-page="3.558" data-line="5" id="l3.558.5"></span>τρίτης· οὐκοῦν οὐδὲ μορίου τετάρτου. διὰ δὲ ταὐτὸ τοῦτο
<span class="lb" data-page="3.558" data-line="6" id="l3.558.6"></span>οἱ κοινοὶ τῶν τριῶν χόνδρων μύες ἐγένοντο δέκα τὸν ἀριθμόν·
<span class="lb" data-page="3.558" data-line="7" id="l3.558.7"></span>οἱ πρῶτοι μὲν ῥηθέντες οἱ δύο τὰ πρόσθια μέρη
<span class="lb" data-page="3.558" data-line="8" id="l3.558.8"></span>συνάπτοντές τε καὶ κλείοντες τῶν τοῦ λάρυγγος μεγάλων
<span class="lb" data-page="3.558" data-line="9" id="l3.558.9"></span>χόνδρων· οἱ δ’ ἑξῆς αὐτῶν οἱ δύο <span class="milestone ed2page" data-n="4.464" data-unit="ed2page" id="ed2page.4.464"></span>τὰ διὰ βάθους·
<span class="lb" data-page="3.558" data-line="10" id="l3.558.10"></span>τῶν δ’ ἄλλων ἓξ οἱ μὲν τέτταρες ἀνοιγνύντες τὸν ἀρυταινοειδῆ
<span class="lb" data-page="3.558" data-line="11" id="l3.558.11"></span>χόνδρον, οἱ δ’ ὑπόλοιποι δύο κλείοντες. οἷς ἐπίκουροι
<span class="lb" data-page="3.558" data-line="12" id="l3.558.12"></span>δύο ἐγκάρσιοι μύες ἐπὶ τῶν πλείστων ζώων, ἀλλήλοις
<span class="lb" data-page="3.558" data-line="13" id="l3.558.13"></span>ἑνούμενοι, τὴν βάσιν σφίγγουσι τοῦ τρίτου χόνδρου.
<span class="lb" data-page="3.558" data-line="14" id="l3.558.14"></span>οὗτοι μὲν οὖν οἱ μύες ἅπαντες ἐν τῷ λάρυγγι περιέχονται,
<span class="lb" data-page="3.558" data-line="15" id="l3.558.15"></span>τῶν παρακειμένων ὀργάνων οὐδενὶ συναπτόμενοι. ἕτεροι δὲ
<span class="lb" data-page="3.558" data-line="16" id="l3.558.16"></span>μύες ὀκτὼ, συνδέοντες αὐτὸν τοῖς πέριξ σώμασιν, ἑτέρας
<span class="lb" data-page="3.558" data-line="17" id="l3.558.17"></span>κινήσεως ἐξηγοῦνται, καθ’ ἣν ὅλος ὁ τοῦ πνεύματος πόρος
<span class="pb" data-page="3.559" id="p3.559"></span>
<span class="lb" data-page="3.559" data-line="1" id="l3.559.1"></span>εὐρύνεταί τε καὶ συστέλλεται. οἱ μὲν ἀπὸ τοῦ ὑοειδοῦς
<span class="lb" data-page="3.559" data-line="2" id="l3.559.2"></span>ὀστοῦ καθήκοντες, ἐπὶ τὰ πρόσω τε καὶ τὰ ἄνω τὸν πρῶτον
<span class="lb" data-page="3.559" data-line="3" id="l3.559.3"></span>χόνδρον ἕλκοντες, ἀπάγουσί τε τῶν ὀπισθίων χόνδρων, εὐρύνουσί
<span class="lb" data-page="3.559" data-line="4" id="l3.559.4"></span>τε τὸν πόρον. ἀντιτεταγμένην δ’ αὐτοῖς ἔχοντες
<span class="lb" data-page="3.559" data-line="5" id="l3.559.5"></span>τὴν ἐνέργειάν τε καὶ θέσιν οἱ ἐκ τοῦ θυρεοειδοῦς χόνδρου
<span class="lb" data-page="3.559" data-line="6" id="l3.559.6"></span>λοξοὶ πρὸς τὰ κάτω φερόμενοι, προστέλλουσί τε τὰ κάτω
<span class="lb" data-page="3.559" data-line="7" id="l3.559.7"></span>μέρη τοῦ χόνδρου, καὶ κατασπῶσιν ἀτρέμα, σὺν τῷ καὶ
<span class="lb" data-page="3.559" data-line="8" id="l3.559.8"></span>τὴν τραχεῖαν ἀρτηρίαν προστέλλειν τε καὶ σφίγγειν, ὡς μήτ’
<span class="lb" data-page="3.559" data-line="9" id="l3.559.9"></span>ἐνδιπλοῦσθαι κατὰ τι καὶ ὑποπτύσσεσθαι, μήτ’ ἐπὶ πλέον
<span class="lb" data-page="3.559" data-line="10" id="l3.559.10"></span>εὐρύνεσθαι, φωνεῖν προελομένου τοῦ ζώου. λοιποὶ δ’ οἱ
<span class="lb" data-page="3.559" data-line="11" id="l3.559.11"></span>τῶν πλαγίων ἐκφυόμενοι τοῦ θυρεοειδοῦς προστέλλουσι τά
<span class="lb" data-page="3.559" data-line="12" id="l3.559.12"></span>μέρη ταῦτα τοῦ πρώτου χόνδρου, καὶ τῷ δευτέρῳ περιπτύσσουσιν,
<span class="lb" data-page="3.559" data-line="13" id="l3.559.13"></span>ὥσθ’ ἑνοῦσθαι τὸν πόρον. ἀποδέδεικται ὑπὲρ ἁπάντων
<span class="lb" data-page="3.559" data-line="14" id="l3.559.14"></span>τούτων ἐν τῇ περὶ φωνῆς πραγματείᾳ. νυνὶ δ’ οὐ τὰς
<span class="lb" data-page="3.559" data-line="15" id="l3.559.15"></span>ἐνεργείας, ἀλλὰ τὰς χρείας διεξέρχεσθαι πρόκειται τοῖς γιγνώσκουσι
<span class="lb" data-page="3.559" data-line="16" id="l3.559.16"></span>τὰς ἐνεργείας, ὡς ἤδη λέλεκται πολλάκις. τῶν
<span class="lb" data-page="3.559" data-line="17" id="l3.559.17"></span>μὲν οὖν ἐνεργούντων μορίων εὐθὺς καὶ ἡ χρεία συνεμφαίνεται,
<span class="pb" data-page="3.560" id="p3.560"></span>
<span class="lb" data-page="3.560" data-line="1" id="l3.560.1"></span>καὶ χρὴ μόνον ἀναμνῆσαι τῆς ἐνεργείας τὸν ἐξηγούμενον
<span class="lb" data-page="3.560" data-line="2" id="l3.560.2"></span>τὴν χρείαν. τῶν δ’ ἐνεργούντων μὲν μηδὲν ὅλῳ τῷ
<span class="lb" data-page="3.560" data-line="3" id="l3.560.3"></span>ζώῳ δηλονότι χρήσιμον, (ἀεὶ γὰρ οὕτως ἀκούειν προσῆκον,)
<span class="lb" data-page="3.560" data-line="4" id="l3.560.4"></span>ὑπηρετούντων δὲ τοῖς ἐνεργοῦσιν ἐπὶ πλέον χρὴ ποιεῖσθαι
<span class="lb" data-page="3.560" data-line="5" id="l3.560.5"></span>τὴν ἐξήγησιν ἐν τῇδε τῇ πραγματείᾳ· τοῦτο γὰρ ἴδιον αὐτῆς
<span class="lb" data-page="3.560" data-line="6" id="l3.560.6"></span>ἐστιν. ἐνεργοῦσι μὲν οὖν οἵ τε μύες καὶ τὰ νεῦρα,
<span class="lb" data-page="3.560" data-line="7" id="l3.560.7"></span>κινεῖται δ’ ὑπὸ τούτων τἄλλα σύμπαντα τὰ κατὰ τὸν λάρυγγα,
<span class="lb" data-page="3.560" data-line="8" id="l3.560.8"></span>χρείαν ἰδίαν ἕκαστον αὐτῶν παρεχόμενον.
</p>
          </article>

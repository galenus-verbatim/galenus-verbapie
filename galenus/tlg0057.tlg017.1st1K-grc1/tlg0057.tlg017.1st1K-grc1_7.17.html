<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:7.17">
<span class="pb page1" data-page="3.588" id="p3.588"></span>
<span class="milestone ed1page page1" data-n="1.448" data-unit="ed1page" id="ed1page.1.448"></span>
<span class="milestone ed2page page1" data-n="4.473" data-unit="ed2page" id="ed2page.4.473"></span>
            <p>
<span class="lb" data-page="3.588" data-line="13" id="l3.588.13"></span>Καί σοι κᾀνταῦθα πάλιν ἡ τοῦ χόνδρου
<span class="lb" data-page="3.588" data-line="14" id="l3.588.14"></span>τοῦδε τῆς κατασκευῆς ἐξέτασις ὁμοία γιγνέσθω τῇ μακρῷ
<span class="lb" data-page="3.588" data-line="15" id="l3.588.15"></span>πρόσθεν εἰρημένῃ περὶ τῆς ἐπιγλωττίδος. εἰ μὴ γὰρ καὶ
<span class="lb" data-page="3.588" data-line="16" id="l3.588.16"></span>μέγεθος ἦν τηλικοῦτον, ἡλίκον νῦν ἐστι, καὶ σχῆμα τοιοῦτον,
<span class="lb" data-page="3.588" data-line="17" id="l3.588.17"></span>καὶ τοιαύτης οὐσίας, καὶ ὡδί πως κείμενον, ὡς
<span class="lb" data-page="3.588" data-line="18" id="l3.588.18"></span>νῦν κεῖται, δῆλον ὡς ἐμούντων ἂν εἰς τὴν τραχεῖαν
<span class="pb" data-page="3.589" id="p3.589"></span>
<span class="lb" data-page="3.589" data-line="1" id="l3.589.1"></span>ἀρτηρίαν οὐκ ὀλίγα κατεφέρετο, σωρευόμενα πρὸς τὴν τοῦ
<span class="lb" data-page="3.589" data-line="2" id="l3.589.2"></span>φάρυγγος κοιλότητα. νυνὶ δὲ δύο θαυμαστὰ ταῦτα τοῦ λάρυγγος
<span class="lb" data-page="3.589" data-line="3" id="l3.589.3"></span>ἡ φύσις ἐπιθήματα κατεσκεύασε, πρὸς αὐτῶν κλειόμενα
<span class="lb" data-page="3.589" data-line="4" id="l3.589.4"></span>τῶν εἰργομένων ἐμπίπτειν αὐτῷ, παραπλήσιόν τι κᾀνταῦθα
<span class="lb" data-page="3.589" data-line="5" id="l3.589.5"></span>μηχανησαμένη τῷ πρόσθεν εἰρημένῳ κατὰ τοὺς ἐπὶ
<span class="lb" data-page="3.589" data-line="6" id="l3.589.6"></span>τοῖς στόμασι τῆς καρδίας ὑμένας. ὥσπερ δ’ ἐν ἐκείνοις
<span class="lb" data-page="3.589" data-line="7" id="l3.589.7"></span>ὑπεμνήσαμεν, ὡς οὐχ ὑπὲρ τοῦ μηδ’ ὅλως ἐμπίπτειν μηδὲν
<span class="lb" data-page="3.589" data-line="8" id="l3.589.8"></span>μηδέποτε τοῖς ἐναντίοις στόμασιν ἡ φύσις ἐποιήσατο τὴν
<span class="lb" data-page="3.589" data-line="9" id="l3.589.9"></span>τοιαύτην ἐπίφυσιν, ἀλλ’ ὑπὲρ τοῦ μὴ πολὺ μηδ’ ἀθρόον,
<span class="lb" data-page="3.589" data-line="10" id="l3.589.10"></span>οὕτω κᾀνταῦθα χρὴ μεμνῆσθαι τῶν δεδειγμένων ἐν τοῖς
<span class="lb" data-page="3.589" data-line="11" id="l3.589.11"></span>περὶ τῶν Ἱπποκράτους καὶ Πλάτωνος δογμάτων ὑπὲρ τοῦ
<span class="lb" data-page="3.589" data-line="12" id="l3.589.12"></span>καταφέρεσθαί τι τοῦ πόματος ὀλίγον εἰς τὴν τραχεῖαν ἀρτηρίαν,
<span class="lb" data-page="3.589" data-line="13" id="l3.589.13"></span>ἐν κύκλῳ περὶ τοὺς χιτῶνας αὐτῆς θλιβόμενον, οὐ
<span class="lb" data-page="3.589" data-line="14" id="l3.589.14"></span>διὰ μέσης ὁδοιποροῦν τῆς εὐρυχωρίας, καὶ ὡς τοσοῦτόν
<span class="lb" data-page="3.589" data-line="15" id="l3.589.15"></span>ἐστιν ἐκεῖνο τὸ ὑγρὸν, ὅσον εὐθὺς ἀναρπάζεσθαι διαβρέχον
<span class="lb" data-page="3.589" data-line="16" id="l3.589.16"></span>ὅλον τὸν πνεύμονα. καὶ γὰρ οὖν καὶ οἱ ἀδένες οἱ
<span class="lb" data-page="3.589" data-line="17" id="l3.589.17"></span>παρακείμενοι τῷ λάρυγγι ταὐτὸ τοῦτο ἐνδείκνυνται, σπογγοειδέστεροι
<span class="pb" data-page="3.590" id="p3.590"></span>
<span class="lb" data-page="3.590" data-line="1" id="l3.590.1"></span>μένοντες, ἢ κατὰ τοὺς ἄλλους ἀδένας, ὡμολογημένοι
<span class="lb" data-page="3.590" data-line="2" id="l3.590.2"></span>δὲ παρὰ πάντων σχεδόν τι τῶν ἀνατομικῶν ὑπὲρ
<span class="lb" data-page="3.590" data-line="3" id="l3.590.3"></span>τοῦ διαβρέχειν ἅπαντα τὰ κατὰ τὸν λάρυγγά τε καὶ τὴν
<span class="lb" data-page="3.590" data-line="4" id="l3.590.4"></span>φάρυγγα δεδημιουργημένοι τῇ φύσει. θαυμαστὸν οὖν, εἰ
<span class="lb" data-page="3.590" data-line="5" id="l3.590.5"></span>τούτους μὲν ὑπὲρ τοῦ διαβρέχειν αὐτὰ κατεσκεύασε, τελέως
<span class="lb" data-page="3.590" data-line="6" id="l3.590.6"></span>δ’ ἀπέκλεισε τὸ πόμα τῆς εἰς τὸν πνεύμονα φορᾶς. καὶ
<span class="lb" data-page="3.590" data-line="7" id="l3.590.7"></span>γάρ τοι καὶ τὰ λελεγμένα πάντα τοῦ μὲν τὰ σιτία μὴ
<span class="lb" data-page="3.590" data-line="8" id="l3.590.8"></span>δύνασθαι τῷ πόρῳ τοῦ λάρυγγος ἐμπίπτειν ἱκανὰ μαρτύρια,
<span class="lb" data-page="3.590" data-line="9" id="l3.590.9"></span>τοῦ δὲ μηδὲ ἰκμάδα τινὰ παραῤῥεῖν ἐλαχίστην οὐχ
<span class="lb" data-page="3.590" data-line="10" id="l3.590.10"></span>ἱκανά. ταυτὶ μὲν οὖν ὑπεμνήσθω καὶ νῦν ὑποδεδειγμένων
<span class="lb" data-page="3.590" data-line="11" id="l3.590.11"></span>δι’ ἑτέρων, ἵν’ ἀκριβῶς ἀκούσωμεν τῶν λελεγμένων.
</p>
          </article>

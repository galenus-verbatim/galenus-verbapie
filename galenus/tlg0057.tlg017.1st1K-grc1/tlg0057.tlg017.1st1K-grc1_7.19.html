<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:7.19">
<span class="pb page1" data-page="3.591" id="p3.591"></span>
<span class="milestone ed1page page1" data-n="1.448" data-unit="ed1page" id="ed1page.1.448"></span>
<span class="milestone ed2page page1" data-n="4.474" data-unit="ed2page" id="ed2page.4.474"></span>
            <p>
<span class="lb" data-page="3.591" data-line="9" id="l3.591.9"></span>Ταῦτ’ οὖν ἅπαντα θαυμαστῶς ἀπείργασται
<span class="lb" data-page="3.591" data-line="10" id="l3.591.10"></span>τῇ φύσει, καὶ πρὸς τούτοις ἔτι τὸ καλούμενον ὑοειδὲς
<span class="lb" data-page="3.591" data-line="11" id="l3.591.11"></span>ὀστοῦν, καίτοι σμικρότατον ὂν, μεγίστας καὶ πλείστας χρείας
<span class="lb" data-page="3.591" data-line="12" id="l3.591.12"></span>παρέχει. καὶ γὰρ καὶ τῶν τῆς γλώττης μυῶν οἱ πλείους ἐξ
<span class="lb" data-page="3.591" data-line="13" id="l3.591.13"></span>αὐτοῦ πεφύκασι, καὶ τῶν τοῦ λάρυγγος ἡ πρόσθιος συζυγία,
<span class="lb" data-page="3.591" data-line="14" id="l3.591.14"></span>περὶ ὧν ἔμπροσθεν εἴρηται, καὶ τινες ἄλλοι πρὸς τὰς
<span class="lb" data-page="3.591" data-line="15" id="l3.591.15"></span>ὠμοπλάτας ἀνατεινόμενοι στενοὶ καὶ μακροί· καὶ πρὸς τούτοις
<span class="lb" data-page="3.591" data-line="16" id="l3.591.16"></span>ἕτερος εὔρωστος διφυὴς, ὁ πρὸς τὸ στέρνον καταφερόμενος,
<span class="lb" data-page="3.591" data-line="17" id="l3.591.17"></span>εἶτ’ ἄλλοι δύο μύες λοξοὶ πρὸς τὴν γένυν ἐξήκοντες.
<span class="pb" data-page="3.592" id="p3.592"></span>
<span class="lb" data-page="3.592" data-line="1" id="l3.592.1"></span>ὑπόλοιποι δ’ οἱ σμικροὶ πρὸς τὰς ῥίζας τῶν ἐκφύσεων, ἃς
<span class="lb" data-page="3.592" data-line="2" id="l3.592.2"></span>οἱ μὲν ἀλεκτρυόνων πλήκτροις εἰκάζουσιν, οἱ δὲ γραφείων
<span class="lb" data-page="3.592" data-line="3" id="l3.592.3"></span>πέρασι, καὶ προσαγορεύουσι βαρβαρίζοντες στυλοειδεῖς.
<span class="lb" data-page="3.592" data-line="4" id="l3.592.4"></span>ἔνεστι δ’, εἰ βούλοιο, γραφοειδεῖς τε καὶ βελονοειδεῖς ὀνομάζειν
<span class="lb" data-page="3.592" data-line="5" id="l3.592.5"></span>αὐτάς. οὗτοι μὲν οὖν οἱ μύες, οἵ θ’ ὕστατοι λεχθέντες,
<span class="lb" data-page="3.592" data-line="6" id="l3.592.6"></span>οἵ τε πρὸ τούτων ἔτι, καθ’ οὓς τῇ κάτω γένυϊ συνάπτεται
<span class="lb" data-page="3.592" data-line="7" id="l3.592.7"></span>τὸ ὑοειδὲς, ἴδιοί τέ εἰσι τούτου τοῦ μορίου καὶ
<span class="lb" data-page="3.592" data-line="8" id="l3.592.8"></span>κινοῦσιν αὐτὸ λοξὰς κινήσεις ἀντιτεταγμένας ἀλλήλαις, οἷον
<span class="lb" data-page="3.592" data-line="9" id="l3.592.9"></span>διορίζοντες ἐπὶ τἀναντία. τῶν δ’ ἄλλων οὐδεὶς ἴδιός ἐστιν
<span class="lb" data-page="3.592" data-line="10" id="l3.592.10"></span>αὐτοῦ τοῦ ὑοειδοῦς, ἀλλ’ οἱ μὲν εἰς τὴν γλῶτταν ἐμφυόμενοι
<span class="lb" data-page="3.592" data-line="11" id="l3.592.11"></span>χάριν ἐκείνης γεγόνασιν, ὁ δὲ εἰς τὸ στέρνον καθήκων ὁ
<span class="lb" data-page="3.592" data-line="12" id="l3.592.12"></span>διφυὴς ἀντιτέτακταί τε ἅμα τούτοις, ὡς ἀντισπᾷν κάτω τὸ
<span class="lb" data-page="3.592" data-line="13" id="l3.592.13"></span>ὑοειδὲς, εἴ ποτ’ ἄρα βιαιότερον ὑπὸ τῶν ἄνω μυῶν ἀναταθείη
<span class="lb" data-page="3.592" data-line="14" id="l3.592.14"></span>καὶ τοῦ θυρεοειδοῦς χόνδρου, πρόβλημά τ’ ἐστὶ, ὥσπερ
<span class="lb" data-page="3.592" data-line="15" id="l3.592.15"></span>καὶ αὐτὸ τὸ ὑοειδὲς ὀστοῦν, ἔτι δὲ τὴν τραχεῖαν ἀρτηρίαν
<span class="lb" data-page="3.592" data-line="16" id="l3.592.16"></span>προστέλλει τε καὶ ἀπευθύνει. καὶ μέν γε καὶ οἱ πρὸς τὰς
<span class="lb" data-page="3.592" data-line="17" id="l3.592.17"></span>ὠμοπλάτας ἀνατεινόμενοι μύες τὴν ὡς πρὸς τὸν τράχηλον
<span class="pb" data-page="3.593" id="p3.593"></span>
<span class="lb" data-page="3.593" data-line="1" id="l3.593.1"></span>αὐτῶν ἐργάζονται κίνησιν. ἐποχούμενον δὲ τοῖς κυρτοῖς τοῦ
<span class="lb" data-page="3.593" data-line="2" id="l3.593.2"></span>λάρυγγος τὸ ὀστοῦν τοῦτο καὶ πολλοῖς οἷς εἶπον εἰς πολλὰ
<span class="lb" data-page="3.593" data-line="3" id="l3.593.3"></span>μέρη διειλημμένον μυσὶν ὑπ’ αὐτῶν ἐκείνων ἑρματίζεται,
<span class="lb" data-page="3.593" data-line="4" id="l3.593.4"></span>τῆς ἐν ἅπασι δικαίας φύσεως ἰσοσθενεῖς ἀλλήλοις τοὺς ἀντιτεταγμένους
<span class="lb" data-page="3.593" data-line="5" id="l3.593.5"></span>ἐργασαμένης. ἐπεὶ δὲ καὶ διατμηθῆναί τινα
<span class="lb" data-page="3.593" data-line="6" id="l3.593.6"></span>καὶ παραλυθῆναι τῶν μυῶν τούτων ἐνεδέχετο, καὶ μάλιστα
<span class="lb" data-page="3.593" data-line="7" id="l3.593.7"></span>τῶν προτεταγμένων τοῦ λάρυγγος, καὶ κίνδυνος ἦν ἐν τοῖς
<span class="lb" data-page="3.593" data-line="8" id="l3.593.8"></span>τοιούτοις παθήμασιν <span class="milestone ed2page" data-n="4.475" data-unit="ed2page" id="ed2page.4.475"></span>ἐπὶ τὸν ἐῤῥωμένον ἐλθεῖν αὐτὸν,
<span class="lb" data-page="3.593" data-line="9" id="l3.593.9"></span>τῆς τε μέσης χώρας τοῦ λάρυγγος ἀποκυλισθῆναι,
<span class="lb" data-page="3.593" data-line="10" id="l3.593.10"></span>περιτραπῆναί τ’ ἐπὶ πλεῖστον εἰς τὰ πλάγια, κάλλιον ἔγνω
<span class="lb" data-page="3.593" data-line="11" id="l3.593.11"></span>μὴ μόνοις τοῖς μυσὶν ἐπιτρέψαι τὴν ἰσοῤῥοπίαν αὐτοῦ κατασκευάσαι
<span class="lb" data-page="3.593" data-line="12" id="l3.593.12"></span>δέ τινας ἰσχυροὺς συνδέσμους, οὐ κατὰ τὸ πάρεργον,
<span class="lb" data-page="3.593" data-line="13" id="l3.593.13"></span>ἀλλὰ τὸ διὰ τοῦτο μόνον, ὡς ἐνεργὸν, οὐ μικρὸν
<span class="lb" data-page="3.593" data-line="14" id="l3.593.14"></span>ἐργασομένους χρηστόν. τούτων ἕνεκά μοι δοκεῖ τῶν δεσμῶν
<span class="lb" data-page="3.593" data-line="15" id="l3.593.15"></span>τῆς γενέσεως οὐκ ἀρκεσθῆναι ταῖς δύο πλευραῖς τοῦ ὑοειδοῦς,
<span class="lb" data-page="3.593" data-line="16" id="l3.593.16"></span>ἀλλ’ ἑτέρους χονδρώδεις ἀπώσασα συνδέσμους στρογγύλους
<span class="lb" data-page="3.593" data-line="17" id="l3.593.17"></span>ἑκάστου τῶν πλευρῶν συμφῦσαι. συνῆπται δ’ οὐδὲν
<span class="pb" data-page="3.594" id="p3.594"></span>
<span class="lb" data-page="3.594" data-line="1" id="l3.594.1"></span>ἧττον καὶ δι’ ὑμένων τινῶν πρός τε τὸν λάρυγγα καὶ
<span class="lb" data-page="3.594" data-line="2" id="l3.594.2"></span>τὴν ἐπιγλωττίδα μόνον, ἀλλὰ καὶ τὸν στόμαχον, ἐφ’ ὧν
<span class="lb" data-page="3.594" data-line="3" id="l3.594.3"></span>ἐστιν εὐθέως αὐτῷ καὶ στήριγμά τι συναπτόμενον πρὸς
<span class="lb" data-page="3.594" data-line="4" id="l3.594.4"></span>τὴν κεφαλὴν, ἐνίοις μὲν αὐτῶν ὀστώδη μᾶλλον, ἐνίοις δὲ
<span class="lb" data-page="3.594" data-line="5" id="l3.594.5"></span>χονδρώδη, διὰ τὸ μέγεθος τῶν ἐκφυομένων αὐτοῦ μυῶν γεγονότα.
<span class="lb" data-page="3.594" data-line="6" id="l3.594.6"></span>τὰ μὲν δὴ κατὰ τὸν λάρυγγά τε καὶ τὴν τραχεῖαν
<span class="lb" data-page="3.594" data-line="7" id="l3.594.7"></span>ἀρτηρίαν ᾧδ’ ἔχει.
</p>
          </article>

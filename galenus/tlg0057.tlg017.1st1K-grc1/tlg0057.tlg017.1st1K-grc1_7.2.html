<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:7.2">
<span class="pb page1" data-page="3.517" id="p3.517"></span>
<span class="milestone ed1page page1" data-n="1.443" data-unit="ed1page" id="ed1page.1.443"></span>
<span class="milestone ed2page page1" data-n="4.449" data-unit="ed2page" id="ed2page.4.449"></span>
            <p>
<span class="lb" data-page="3.517" data-line="8" id="l3.517.8"></span>Πλέγμα δή τι καὶ τοῦτό ἐστι τὸ σπλάγχνον,
<span class="lb" data-page="3.517" data-line="9" id="l3.517.9"></span>ὥσπερ καὶ τὸ ἧπαρ, ἀγγείων παμπόλλων, μαλακῇ σαρκὶ
<span class="lb" data-page="3.517" data-line="10" id="l3.517.10"></span>καθαπερεὶ στοιβῇ τινι τὰς μεταξὺ χώρας ἀναπεπληρωμένον.
<span class="lb" data-page="3.517" data-line="11" id="l3.517.11"></span>ὁρμᾶται δὲ τῶν ἀγγείων τὸ μὲν ἐκ τῆς ἀριστερᾶς κοιλίας
<span class="lb" data-page="3.517" data-line="12" id="l3.517.12"></span>τῆς καρδίας, <span class="milestone ed2page" data-n="4.451" data-unit="ed2page" id="ed2page.4.451"></span>τὸ δὲ ἐκ τῆς δεξιᾶς, τὸ δ’ ἐκ τῆς
<span class="lb" data-page="3.517" data-line="13" id="l3.517.13"></span>φάρυγγος. ἔπειτ’ ἐντεῦθεν προϊόντα κατασχίζεται τρόπον
<span class="lb" data-page="3.517" data-line="14" id="l3.517.14"></span>ὁμοιότατον ἅπαντα, δίχα μὲν τὸ πρῶτον, ὅτι καὶ τοῦ
<span class="lb" data-page="3.517" data-line="15" id="l3.517.15"></span>πνεύμονος αὐτοῦ τὸ μὲν ἐν τοῖς δεξιοῖς ἐστι, τὸ δ’ ἐν
<span class="lb" data-page="3.517" data-line="16" id="l3.517.16"></span>τοῖς ἀριστεροῖς τοῦ ζώου μέρεσιν, ὑμέσιν ἰσχυροῖς διειργόμενον·
<span class="lb" data-page="3.517" data-line="17" id="l3.517.17"></span>ἔπειτα δ’ ἑκάτερον αὐτῶν αὖθις εἰς ἕτερα τμήματα
<span class="lb" data-page="3.517" data-line="18" id="l3.517.18"></span>δύο τέμνεται, διότι καὶ τοῦ πνεύμονος ἐν ἑκατέρῳ μέρει δύο
<span class="pb" data-page="3.518" id="p3.518"></span>
<span class="lb" data-page="3.518" data-line="1" id="l3.518.1"></span>ἐστὸν λοβοί· καὶ οὕτως ἤδη τέτταρα τὰ πάντα μόρια τῶν
<span class="lb" data-page="3.518" data-line="2" id="l3.518.2"></span>εἰρημένων ἀγγείων ἑκάστου γενόμενα κατασχίζεται πολυειδῶς
<span class="lb" data-page="3.518" data-line="3" id="l3.518.3"></span>εἰς τοὺς τέτταρας λοβοὺς τοῦ πνεύμονος. πέμπτου δ’
<span class="lb" data-page="3.518" data-line="4" id="l3.518.4"></span>ὄντος λοβοῦ μικροῦ κατὰ τὴν δεξιὰν εὐρυχωρίαν τοῦ θώρακος,
<span class="lb" data-page="3.518" data-line="5" id="l3.518.5"></span>ὃν ἕδραν τέ τινα καὶ οἷον ὑποστόρεσμα τῆς κοίλης
<span class="lb" data-page="3.518" data-line="6" id="l3.518.6"></span>φλεβὸς ἔφαμεν ὑπάρχειν, ἀπὸ τῶν εἰς τὸν παρακείμενον
<span class="lb" data-page="3.518" data-line="7" id="l3.518.7"></span>αὐτῷ λοβὸν τὸν μέγαν ἀγγείων νενεμημένων ἀποβλαστήματα
<span class="lb" data-page="3.518" data-line="8" id="l3.518.8"></span>μικρὰ φερόμενα παντὶ κατασχίζεται. περιέχει δέ τις
<span class="lb" data-page="3.518" data-line="9" id="l3.518.9"></span>ἔξωθεν ὑμὴν λεπτὸς ἅπαντας τοὺς λοβοὺς, τῶν παρὰ τὸν
<span class="lb" data-page="3.518" data-line="10" id="l3.518.10"></span>στόμαχον εἰς τὴν γαστέρα καταφερομένων νεύρων μόρια
<span class="lb" data-page="3.518" data-line="11" id="l3.518.11"></span>ἄττα δεχόμενος. καὶ ταῦτ’ ἐστὶν ἡ φύσις τοῦ πνεύμονος.
<span class="lb" data-page="3.518" data-line="12" id="l3.518.12"></span>ὅτι μὲν οὖν ἄμεινον ἦν ἀρτηριώδη μὲν αὐτοῦ γενέσθαι τὴν
<span class="lb" data-page="3.518" data-line="13" id="l3.518.13"></span>φλέβα, φλεβώδη δὲ τὴν ἀρτηρίαν, ἡνίκα περὶ τῆς δεξιᾶς
<span class="lb" data-page="3.518" data-line="14" id="l3.518.14"></span>κοιλίας τῆς καρδίας διελεγόμεθα, σαφῶς ἐπιδέδεικται.
</p>
          </article>

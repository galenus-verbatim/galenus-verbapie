<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:7.3">
<span class="pb page1" data-page="3.518" id="p3.518"></span>
<span class="milestone ed1page page1" data-n="1.443" data-unit="ed1page" id="ed1page.1.443"></span>
<span class="milestone ed2page page1" data-n="4.451" data-unit="ed2page" id="ed2page.4.451"></span>
            <p>
<span class="lb" data-page="3.518" data-line="15" id="l3.518.15"></span>Διὰ τί δὲ τρίτον αὐτοῖς ἀγγεῖον ἡ φύσις
<span class="lb" data-page="3.518" data-line="16" id="l3.518.16"></span>ἔζευξε, τὸ ἀπὸ τῆς φάρυγγος ὁρμώμενον, (ὅ τινες μὲν τραχεῖαν
<span class="lb" data-page="3.518" data-line="17" id="l3.518.17"></span>ἀρτηρίαν, ἔνιοι δὲ βρόγχον ὀνομάζουσι,) νῦν εἰρήσεται,
<span class="pb" data-page="3.519" id="p3.519"></span>
<span class="lb" data-page="3.519" data-line="1" id="l3.519.1"></span>πρότερόν γε τὴν κατασκευὴν αὐτοῦ διηγησαμένοις ἡμῖν ἅπασαν,
<span class="lb" data-page="3.519" data-line="2" id="l3.519.2"></span>ἵν’ ὁ λόγος γένηται σαφής. ἔστι δή τι μόριον ἁπλοῦν
<span class="lb" data-page="3.519" data-line="3" id="l3.519.3"></span>ἐν τῷ τοῦ ζώου σώματι, περὶ οὗ καὶ πρόσθεν εἴρηται κατὰ
<span class="lb" data-page="3.519" data-line="4" id="l3.519.4"></span>τὸν τῆς χειρὸς λόγον, ὃ τῶν μὲν ἄλλων ἁπάντων ἐστὶ
<span class="lb" data-page="3.519" data-line="5" id="l3.519.5"></span>σκληρότατον, μόνου δ’ ὀστοῦ μαλακώτερον, ᾧ τοὔνομα σχεδὸν
<span class="lb" data-page="3.519" data-line="6" id="l3.519.6"></span>ἅπαντες ἰατροὶ χόνδρον ἐπέθεντο. τούτου δὲ τοῦ χόνδρου
<span class="lb" data-page="3.519" data-line="7" id="l3.519.7"></span>πλεῖστον ἡ φύσις εἰς τὴν κατασκευὴν τῆς τραχείας
<span class="lb" data-page="3.519" data-line="8" id="l3.519.8"></span>ἀρτηρίας παρασκευασαμένη κατέκαμψεν, ἅπαντα δ’ εἰς
<span class="lb" data-page="3.519" data-line="9" id="l3.519.9"></span>ἀκριβῆ κύκλου περιφέρειαν, ὥστ’ ἔξωθεν μὲν εἶναι τὸ κυρτὸν,
<span class="lb" data-page="3.519" data-line="10" id="l3.519.10"></span>οὗ δὴ καὶ ψαύομεν, ἔσωθεν δὲ τὸ κοῖλον, εἶτ’ ἐφεξῆς
<span class="lb" data-page="3.519" data-line="11" id="l3.519.11"></span>ἀλλήλων ἐν τῷ τοῦ τραχήλου μήκει θεῖσα, καὶ πᾶν τὸ μεταξὺ
<span class="lb" data-page="3.519" data-line="12" id="l3.519.12"></span>λάρυγγός τε καὶ πνεύμονος ἐν τούτῳ συμπληρώσασα,
<span class="lb" data-page="3.519" data-line="13" id="l3.519.13"></span>συνέφυσεν αὐτοὺς ἰσχυροῖς δεσμοῖς ὑμενώδεσιν, ὁμοιοτάτοις
<span class="lb" data-page="3.519" data-line="14" id="l3.519.14"></span>τοῖς τῶν κοράκων ὀστράκοις. ὅσον δ’ αὐτῶν μέρος ὑποκειμένου
<span class="lb" data-page="3.519" data-line="15" id="l3.519.15"></span>τοῦ στομάχου ψαύειν ἔμελλεν, τοῦτ’ οὐκέτι χόνδρον
<span class="lb" data-page="3.519" data-line="16" id="l3.519.16"></span>ἐποίησεν, ἀλλὰ λείπει μέν τι τῷ κύκλῳ κατὰ ταῦτα τὰ μόρια,
<span class="lb" data-page="3.519" data-line="17" id="l3.519.17"></span>καὶ ἔστιν ὥσπερ σίγμα C τῶν χόνδρων ἕκαστος· ὅθεν,
<span class="pb" data-page="3.520" id="p3.520"></span>
<span class="lb" data-page="3.520" data-line="1" id="l3.520.1"></span>οἶμαι, σιγμοειδεῖς αὐτοὺς ὀνομάζουσί τινες. κοινῇ δὲ κατά
<span class="lb" data-page="3.520" data-line="2" id="l3.520.2"></span>τε τούτων τῶν δεσμῶν καὶ τῶν ἄλλων τῶν κυκλοτερῶν καὶ
<span class="lb" data-page="3.520" data-line="3" id="l3.520.3"></span>προσέτι τῶν χόνδρων αὐτῶν ἄλλος τις ἔσωθεν ἐπιτέταται
<span class="lb" data-page="3.520" data-line="4" id="l3.520.4"></span>χιτὼν ἀκριβῶς κυκλοτερὴς, ὑπαλείφων ἅπαντα, πυκνὸς μὲν
<span class="lb" data-page="3.520" data-line="5" id="l3.520.5"></span>καὶ στεγανὸς, εὐθείας δὲ κατὰ τὸ μῆκος ἔχων τὰς ἶνας, οὗ
<span class="lb" data-page="3.520" data-line="6" id="l3.520.6"></span>καὶ πρόσθεν οἶδά που μνημονεύσας, ὡς ἔστι συνεχὴς τό
<span class="lb" data-page="3.520" data-line="7" id="l3.520.7"></span>τε στόμα πᾶν ἐπαλείφων καὶ τὸ τοῦ στομάχου τε καὶ ὅλης
<span class="lb" data-page="3.520" data-line="8" id="l3.520.8"></span>τῆς γαστρὸς ἔσωθεν. καὶ μέν γε καὶ πάντ’ ἔξωθεν αὐτὰ
<span class="lb" data-page="3.520" data-line="9" id="l3.520.9"></span>περιλαμβάνει τις ὑμὴν, οἷον ἀμφίεσμά τι καὶ περίβλημα
<span class="lb" data-page="3.520" data-line="10" id="l3.520.10"></span>τῆς συμπάσης ἀρτηρίας. ᾧδε μὲν ἔχει φύσεως ἡ κατὰ τὸν
<span class="lb" data-page="3.520" data-line="11" id="l3.520.11"></span>τράχηλον ἀρτηρία, δι’ ἧς εἰσπνεῖ τε καὶ αὖθις ἐκπνεῖ, καὶ
<span class="lb" data-page="3.520" data-line="12" id="l3.520.12"></span>φωνεῖ γε καὶ ἐκφυσᾷ τὰ ζῶα. καθ’ ὃ δὲ πρῶτον ὑπερβᾶσα
<span class="lb" data-page="3.520" data-line="13" id="l3.520.13"></span>τὰς κλεῖς ἐν τῇ τοῦ θώρακος εὐρυχωρίᾳ γίνεται, σχίζεται
<span class="lb" data-page="3.520" data-line="14" id="l3.520.14"></span>κατὰ τοῦτο καὶ πάντη τοῦ πνεύμονος φέρεται, μετὰ τῶν
<span class="lb" data-page="3.520" data-line="15" id="l3.520.15"></span>ἀπὸ τῆς καρδίας ἀγγείων εἰς ἅπαντας αὐτοῦ τοὺς λοβοὺς
<span class="lb" data-page="3.520" data-line="16" id="l3.520.16"></span>διανεμομένη. <span class="milestone ed2page" data-n="4.452" data-unit="ed2page" id="ed2page.4.452"></span>οὐ μὴν ἐξίσταταί γε τῆς ἄνωθεν φύσεως.
<span class="lb" data-page="3.520" data-line="17" id="l3.520.17"></span>οὐδὲ παραλλάττει κατά τι τῶν <span class="milestone ed1page" data-n="1.444" data-unit="ed1page" id="ed1page.1.444"></span>ἀποβλαστημάτων αὐτῆς
<span class="pb" data-page="3.521" id="p3.521"></span>
<span class="lb" data-page="3.521" data-line="1" id="l3.521.1"></span>οὐδὲν, ἀλλ’ ὁμοίως ἅπαντα χόνδροι πολλοὶ σιγμοειδεῖς, ὑμενώδεσι
<span class="lb" data-page="3.521" data-line="2" id="l3.521.2"></span>δεσμοῖς συνεχόμενοι, μέχρι τῶν ἐσχάτων λοβῶν τοῦ
<span class="lb" data-page="3.521" data-line="3" id="l3.521.3"></span>σπλάγχνου διαφυλάττονται. τοῦτο μόνον ἐν τῷ πνεύμονι
<span class="lb" data-page="3.521" data-line="4" id="l3.521.4"></span>τὸ ἀγγεῖον ἀκριβῶς ἐστι καθαρὸν αἵματος. Ἐρασίστρατος
<span class="lb" data-page="3.521" data-line="5" id="l3.521.5"></span>δὲ καὶ τὴν ἑτέραν ἀρτηρίαν οἴεται τὴν λείαν, οὐκ ὀρθῶς
<span class="lb" data-page="3.521" data-line="6" id="l3.521.6"></span>ὑπολαμβάνων, ὡς πολλάκις ἤδη λέλεκται. ταύτῃ μὲν γὰρ
<span class="lb" data-page="3.521" data-line="7" id="l3.521.7"></span>ἀτμώδους αἵματος καὶ λεπτοῦ καὶ καθαροῦ μέτεστιν οὐκ
<span class="lb" data-page="3.521" data-line="8" id="l3.521.8"></span>ὀλίγον· ἡ δὲ τραχεῖα τελέως ἐστὶν αἵματος ἄμοιρος, ἔν γε
<span class="lb" data-page="3.521" data-line="9" id="l3.521.9"></span>τῷ κατὰ φύσιν ἔχειν τὸ ζῶον. ἐπειδὰν δέ τις ἢ ῥῆξις, ἢ
<span class="lb" data-page="3.521" data-line="10" id="l3.521.10"></span>ἀναστόμωσις, ἢ διάβρωσις ἀγγείου κατὰ τὸν πνεύμονα γένηται,
<span class="lb" data-page="3.521" data-line="11" id="l3.521.11"></span>τότ’ ἐκχεῖται μέν τι καὶ εἰς τήνδε τὴν ἀρτηρίαν
<span class="lb" data-page="3.521" data-line="12" id="l3.521.12"></span>αἵματος, ἐνοχλεῖ δὲ τῷ πνεύματι καταλαμβάνον αὐτοῦ τὰς
<span class="lb" data-page="3.521" data-line="13" id="l3.521.13"></span>ὁδοὺς, καὶ οὕτως ἤδη βήττει μὲν τὸ ζῶον, ἀναφέρεται δὲ
<span class="lb" data-page="3.521" data-line="14" id="l3.521.14"></span>τὸ αἷμα διὰ τῆς φάρυγγος εἰς τὸ στόμα.
</p>
          </article>

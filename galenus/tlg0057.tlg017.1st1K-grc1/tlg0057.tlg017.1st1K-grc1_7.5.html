<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:7.5">
<span class="pb page1" data-page="3.525" id="p3.525"></span>
<span class="milestone ed1page page1" data-n="1.444" data-unit="ed1page" id="ed1page.1.444"></span>
<span class="milestone ed2page page1" data-n="4.453" data-unit="ed2page" id="ed2page.4.453"></span>
            <p>
<span class="lb" data-page="3.525" data-line="3" id="l3.525.3"></span>Ὥστ’ οὐδὲν ἐνδεῖ τῷ πνεύμονι πρὸς τὸ μὴ
<span class="lb" data-page="3.525" data-line="4" id="l3.525.4"></span>οὐκ εἶναι φωνητικῷ τε ἅμα καὶ ἀναπνευστικῷ διὰ τὰς τραχείας
<span class="lb" data-page="3.525" data-line="5" id="l3.525.5"></span>ἀρτηρίας ὀργάνῳ, τῶν μὲν χόνδρων αὐταῖς ὡς φωνητικοῖς,
<span class="lb" data-page="3.525" data-line="6" id="l3.525.6"></span>τῶν δὲ συναπτόντων τούτους δεσμῶν ὡς ἀναπνευστικοῖς
<span class="lb" data-page="3.525" data-line="7" id="l3.525.7"></span>ὀργάνοις ὑπαρχόντων. ὅτι δ’ ὁ χόνδρος οὗτός
<span class="lb" data-page="3.525" data-line="8" id="l3.525.8"></span>ἐστι τὸ πρῶτον τῆς φωνῆς ὄργανον, ὁ λάρυγξ δεικνύσθω
<span class="lb" data-page="3.525" data-line="9" id="l3.525.9"></span>σοι μάλιστα. καλεῖται δ’ οὕτω τὸ συνάπτον τῷ φάρυγγι
<span class="lb" data-page="3.525" data-line="10" id="l3.525.10"></span>τὴν τραχεῖαν ἀρτηρίαν μόριον, ὃ δὴ καὶ προπετὲς φαίνεται
<span class="lb" data-page="3.525" data-line="11" id="l3.525.11"></span>κατὰ τὸν τράχηλον, καὶ ψαυόντων σκληρόν ἐστι, καὶ ἀνατρέχει
<span class="lb" data-page="3.525" data-line="12" id="l3.525.12"></span>καταπινόντων. οὗτος οὖν ὅτι μὲν αὐτὸ τὸ πρῶτόν
<span class="lb" data-page="3.525" data-line="13" id="l3.525.13"></span>τε καὶ κυριώτατόν ἐστι τῆς φωνῆς ὄργανον, ἐν τοῖς περὶ
<span class="lb" data-page="3.525" data-line="14" id="l3.525.14"></span>τῆς γενέσεως αὐτῆς δέδεικται γράμμασιν· ὅτι δὲ ὅλος χόνδρος
<span class="lb" data-page="3.525" data-line="15" id="l3.525.15"></span>ἐστὶν, οὐδὲν δεῖ λόγου· φαίνεται γάρ. ἐδείχθη δ’ ἐν
<span class="lb" data-page="3.525" data-line="16" id="l3.525.16"></span>ἐκείνοις καὶ ὡς ἡ μὲν ἀρτηρία προῤῥυθμίζει τε καὶ προπαρασκευάζει
<span class="lb" data-page="3.525" data-line="17" id="l3.525.17"></span>τὴν φωνὴν τῷ λάρυγγι, γεγενημένην δ’ ἤδη
<span class="pb" data-page="3.526" id="p3.526"></span>
<span class="lb" data-page="3.526" data-line="1" id="l3.526.1"></span>κατ’ αὐτὸν ἐπαύξουσιν ὁ μὲν οὐρανίσκος οἷον ἠχεῖόν τι
<span class="lb" data-page="3.526" data-line="2" id="l3.526.2"></span>προκείμενος, ὁ δὲ γαργαρεὼν οἷον πλῆκτρον, καὶ μέν γε
<span class="lb" data-page="3.526" data-line="3" id="l3.526.3"></span>καὶ ὡς οὐχ ἁπλῶς ἐκπνεόντων ἡ φωνὴ γίνεται, καὶ ὡς ἴδιος
<span class="lb" data-page="3.526" data-line="4" id="l3.526.4"></span>ὕλη τῆς φωνῆς ἡ ἐκφύσησίς ἐστιν, καὶ ὅπη διαφέρει τῆς ἐκπνοῆς
<span class="lb" data-page="3.526" data-line="5" id="l3.526.5"></span>αὐτῆς, καὶ ὡς οἱ τοῦ θώρακος αὐτὴν μύες ἀπεργάζονται,
<span class="lb" data-page="3.526" data-line="6" id="l3.526.6"></span>καὶ ὅστις ὁ τρόπος αὐτῆς τε ταύτης τῆς γενέσεώς
<span class="lb" data-page="3.526" data-line="7" id="l3.526.7"></span>ἐστι καὶ προσέτι καὶ τῆς φωνῆς. νυνὶ δ’, ὡς ἔφην, οὐδὲν
<span class="lb" data-page="3.526" data-line="8" id="l3.526.8"></span>μὲν τούτων ἀποδεικνύναι πρόκειται, χρώμενον δ’ ὡς ὑπάρχουσι
<span class="lb" data-page="3.526" data-line="9" id="l3.526.9"></span>δεικνύειν, ὡς οὐκ ἐνεδέχετο βελτίονα κατασκευὴν ἑτέραν
<span class="lb" data-page="3.526" data-line="10" id="l3.526.10"></span>ἀναπνευστικοῦ θ’ ἅμα καὶ φωνητικοῦ γενέσθαι μορίου.
<span class="lb" data-page="3.526" data-line="11" id="l3.526.11"></span>μαρτυρία δ’ ἂν, ὡς τὸ εἰκὸς, γίγνοιτο καὶ ταυτὶ τὰ
<span class="lb" data-page="3.526" data-line="12" id="l3.526.12"></span>νῦν ἀποδεικνύμενα περὶ τῆς χρείας αὐτῶν, ὡς ὀρθῶς κᾀκεῖνα
<span class="lb" data-page="3.526" data-line="13" id="l3.526.13"></span>προαπεδείκνυτο τὰ περὶ τῶν ἐνεργειῶν. οἷον καὶ ὅτι
<span class="lb" data-page="3.526" data-line="14" id="l3.526.14"></span>προπαρασκευάζεται μὲν ἡ φωνὴ τῷ λάρυγγι πρὸς τῆς ἀρτηρίας,
<span class="lb" data-page="3.526" data-line="15" id="l3.526.15"></span>οὐ μὴν ἤδη γέ πω καὶ κατ’ ἐκείνην ἐστὶν ἀκριβὴς
<span class="lb" data-page="3.526" data-line="16" id="l3.526.16"></span>φωνὴ, δέδεικται μὲν ἐν ἐκείνοις τοῖς λόγοις· ἀλλὰ
<span class="lb" data-page="3.526" data-line="17" id="l3.526.17"></span>μὴν ὅτι χονδρῶδες αὐτῆς μέρος ἐστὶν ὁ προῤῥυθμίζων
<span class="lb" data-page="3.526" data-line="18" id="l3.526.18"></span>τὴν φωνὴν ἐξηγούμενος, μαρτύριον ἐντεῦθεν ἐπορισάμεθα,
<span class="pb" data-page="3.527" id="p3.527"></span>
<span class="lb" data-page="3.527" data-line="1" id="l3.527.1"></span>τῷ μὲν λάρυγγι, διότι καλῶς ἀπεδείχθη τὸ πρῶτον τῆς φωνῆς
<span class="lb" data-page="3.527" data-line="2" id="l3.527.2"></span>ὑπάρχειν ὄργανον, τῇ δὲ ἀρτηρίᾳ, διότι τὸ μὲν χονδρῶδες
<span class="lb" data-page="3.527" data-line="3" id="l3.527.3"></span>αὐτῆς ὡς ὀργάνου φωνῆς ἐστι μόριον, τὸ δ’ ἄλλο
<span class="lb" data-page="3.527" data-line="4" id="l3.527.4"></span>πᾶν ὡς ἀναπνοῆς. καὶ δῆλον, ὡς οὐκ ἐνεδέχετο βέλτιον
<span class="lb" data-page="3.527" data-line="5" id="l3.527.5"></span>ἓν ὄργανον ὑπηρετεῖν ἐνεργείαις διτταῖς ἑτέρως κατασκευασθὲν,
<span class="lb" data-page="3.527" data-line="6" id="l3.527.6"></span>ἢ ὡς νῦν ἔχει. <span class="milestone ed2page" data-n="4.454" data-unit="ed2page" id="ed2page.4.454"></span>πάντως γὰρ ἐχρῆν αὐτὴν ἐξ
<span class="lb" data-page="3.527" data-line="7" id="l3.527.7"></span>ἀκινήτων τε καὶ κινουμένων συντεθῆναι μορίων, ἐπειδὴ τὸ
<span class="lb" data-page="3.527" data-line="8" id="l3.527.8"></span>μὲν τῆς φωνῆς ὄργανον οὐκ ἠδύνατο διαστέλλεσθαί τε καὶ
<span class="lb" data-page="3.527" data-line="9" id="l3.527.9"></span>συστέλλεσθαι, σκληρότερον εἶναι δεόμενον, ἢ ὥστε ταῦθ’
<span class="lb" data-page="3.527" data-line="10" id="l3.527.10"></span>ἑκάτερα πάσχειν ἐν μέρει, τὸ δ’ αὖ τῆς ἀναπνοῆς οὐκ ἦν
<span class="lb" data-page="3.527" data-line="11" id="l3.527.11"></span>δυνατὸν εἰς τοσοῦτον γίγνεσθαι σκληρὸν, ὡς ῥυθμίζειν φωνὴν,
<span class="lb" data-page="3.527" data-line="12" id="l3.527.12"></span>ἐπειδὴ τὸ πρῶτον ἦν ἔργον αὐτοῦ κίνησις. ἀλλὰ νῦν
<span class="lb" data-page="3.527" data-line="13" id="l3.527.13"></span>γε τῶν κινουμένον μορίων τοῖς ἀκινήτοις ἐναλλὰξ τεθέντων,
<span class="lb" data-page="3.527" data-line="14" id="l3.527.14"></span>ἡ μὲν φωνὴ διὰ τῶν ἀκινήτων, ἡ δ’ ἀναπνοὴ διὰ τῶν κινουμένων
<span class="lb" data-page="3.527" data-line="15" id="l3.527.15"></span>γίνεται. συγκινεῖται δ’ ἤδη πως κατά τι συμβεβηκὸς
<span class="lb" data-page="3.527" data-line="16" id="l3.527.16"></span>τοῖς κινουμένοις τὰ <span class="milestone ed1page" data-n="1.445" data-unit="ed1page" id="ed1page.1.445"></span>μὴ κινούμενα μεταφερόμενα
<span class="lb" data-page="3.527" data-line="17" id="l3.527.17"></span>πρὸς αὐτῶν ἐκ τοῦ συνῆφθαι. καὶ τοίνυν τὸ τοῦ
<span class="pb" data-page="3.528" id="p3.528"></span>
<span class="lb" data-page="3.528" data-line="1" id="l3.528.1"></span>πνεύμονος ἴδιον μόριον ἥδε ἡ ἀρτηρία ἐστὶ, καὶ δεόντως
<span class="lb" data-page="3.528" data-line="2" id="l3.528.2"></span>οἱ ἰχθύες οὔτε ταύτην ἔχουσιν, οὔτε τὸν πνεύμονα, διότι
<span class="lb" data-page="3.528" data-line="3" id="l3.528.3"></span>μηδὲ φωνῆς ὅλως ἐδέοντο καθ’ ὕδατος διαιτώμενοι. πρὸς
<span class="lb" data-page="3.528" data-line="4" id="l3.528.4"></span>μέντοι τὴν ἀνάψυξιν τοῦ κατὰ τὴν καρδίαν θερμοῦ, διὸ
<span class="lb" data-page="3.528" data-line="5" id="l3.528.5"></span>καὶ τῆς ἀναπνοῆς ἐδεήθη μόνης τῶν βραγχίων αὐτοῖς, ὑπὸ
<span class="lb" data-page="3.528" data-line="6" id="l3.528.6"></span>τῆς φύσεως ἐδόθη κατασκευὴ, περὶ ἧς εἴρηται μέν τι καὶ
<span class="lb" data-page="3.528" data-line="7" id="l3.528.7"></span>πρόσθεν, εἰρήσεται δὲ καὶ αὖθις ἰδίᾳ τελεώτερον, ὅταν
<span class="lb" data-page="3.528" data-line="8" id="l3.528.8"></span>ὑπὲρ ἁπάντων τῶν ζώων ὁ λόγος ἡμῖν γίγνηται. νυνὶ δ’,
<span class="lb" data-page="3.528" data-line="9" id="l3.528.9"></span>ὅτι πάντες ἀλλήλοις ὡμολόγηνται, καὶ μαρτυρεῖ τἀληθῆ τὰ
<span class="lb" data-page="3.528" data-line="10" id="l3.528.10"></span>περὶ τῶν χρειῶν, ἐν τῇδε τῇ διεξόδῳ λεγόμενα, καὶ τὰ
<span class="lb" data-page="3.528" data-line="11" id="l3.528.11"></span>πρόσθεν ὑπὲρ τῶν ἐνεργειῶν εἰρημένα, δείξαντες, ἐπὶ τὰ
<span class="lb" data-page="3.528" data-line="12" id="l3.528.12"></span>λοιπὰ τῶν τοῦ πνεύμονος ἴωμεν μορίων.
</p>
          </article>

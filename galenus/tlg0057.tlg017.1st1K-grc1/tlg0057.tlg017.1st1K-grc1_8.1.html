<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:8.1">
<span class="pb page1" data-page="3.609" id="p3.609"></span>
<span class="milestone ed1page page1" data-n="1.450" data-unit="ed1page" id="ed1page.1.450"></span>
<span class="milestone ed2page page1" data-n="4.479" data-unit="ed2page" id="ed2page.4.479"></span>
            <h2>ΓΑΛΗΝΟΥ ΠΕΡΙ ΧΡΕΙΑΣ ΤΩΝ ΕΝ
<br></br>ΑΝΘΡΩΠΟΥ ΣΩΜΑΤΙ ΜΟΡΙΩΝ
<br></br>ΛΟΓΟΣ Θ.
</h2>
            <p>
<span class="lb" data-page="3.609" data-line="1" id="l3.609.1"></span>Ἐπεὶ δὲ τοῖς εἰρημένοις ἑξῆς ἐστι περὶ
<span class="lb" data-page="3.609" data-line="2" id="l3.609.2"></span>τῶν κατὰ τὸν τράχηλόν τε καὶ τὴν κεφαλὴν μορίων ἁπάντων
<span class="lb" data-page="3.609" data-line="3" id="l3.609.3"></span>διελθεῖν, ἄμεινον ἂν εἴη πρὸ τῆς κατὰ μέρος ἐξηγήσεως
<span class="lb" data-page="3.609" data-line="4" id="l3.609.4"></span>ὑπὲρ αὐτῶν ὅλων ἐπισκέψασθαι τῶν μελῶν, τίνος
<span class="lb" data-page="3.609" data-line="5" id="l3.609.5"></span>ἕνεκα γέγονε, καὶ μάλισθ’ ὅτι πολλοῖς τῶν ζώων, τοῖς μὲν
<span class="lb" data-page="3.609" data-line="6" id="l3.609.6"></span>οὐδέτερόν ἐστι, τοῖς δ’ ἡ κεφαλὴ μόνη. καράβοις μὲν καὶ
<span class="lb" data-page="3.609" data-line="7" id="l3.609.7"></span>ἀστακοῖς καὶ παγούροις καὶ καρκίνοις οὐδέτερον, τοῖς δ’,
<span class="pb" data-page="3.610" id="p3.610"></span>
<span class="lb" data-page="3.610" data-line="1" id="l3.610.1"></span>ἰχθύσιν ἅπασι κεφαλὴ μέν ἐστι, τράχηλος δ’ οὐκ ἔστιν.
<span class="lb" data-page="3.610" data-line="2" id="l3.610.2"></span>ἀλλὰ περὶ μὲν τῆς τοῦ τραχήλου γενέσεως οὐ χαλεπῶς ἄν
<span class="lb" data-page="3.610" data-line="3" id="l3.610.3"></span>τις ἐξεύροι· φαίνεται γὰρ ἀεὶ συναπολλύμενος τῷ πνεύμονι.
<span class="lb" data-page="3.610" data-line="4" id="l3.610.4"></span>ταῦτ’ ἄρα καὶ τοῖς ἰχθύσιν ἅπασιν οὐκ ἔστι τράχηλος, ὅτι
<span class="lb" data-page="3.610" data-line="5" id="l3.610.5"></span>μὴ πνεύμων. καὶ οἷς πνεύμων ἐστὶ ζώοις, τούτοις πάντως
<span class="lb" data-page="3.610" data-line="6" id="l3.610.6"></span>καὶ τράχηλός ἐστιν. εἰ δὲ τοῦτο, τῶν ἐν τραχήλῳ μορίων
<span class="lb" data-page="3.610" data-line="7" id="l3.610.7"></span>ἐπισκεψάμενοι τὸ τῷ πνεύμονι συγγενὲς, εἴθ’ ἓν, εἴτε
<span class="lb" data-page="3.610" data-line="8" id="l3.610.8"></span>πλείω φαίνοιτο, τὴν ἀνάγκην τῆς ὅλου τοῦ τραχήλου γενέσεως
<span class="lb" data-page="3.610" data-line="9" id="l3.610.9"></span>εὑρηκότες ἂν εἴημεν. ἀλλ’ ἔστιν ἐν αὐτῷ μόρια, τὰ
<span class="lb" data-page="3.610" data-line="10" id="l3.610.10"></span>μὲν οὐδ’ ὅλως οἰκεῖα τῇ τοῦ πνεύμονος οὐσίᾳ, σπόνδυλοι
<span class="lb" data-page="3.610" data-line="11" id="l3.610.11"></span>μὲν ὀπίσω, καὶ μυελὸς ἐν αὐτοῖς, καί τινες σύνδεσμοί
<span class="lb" data-page="3.610" data-line="12" id="l3.610.12"></span>τε καὶ τένοντες, ἐν ὅλῳ δὲ μύες τε πολλοὶ καὶ νεῦρα
<span class="lb" data-page="3.610" data-line="13" id="l3.610.13"></span>καὶ ἀδένες, καὶ ὁ τῆς γαστρὸς στόμαχος, ὃν οἰσοφάγον
<span class="lb" data-page="3.610" data-line="14" id="l3.610.14"></span>καλοῦσι· τὰ δὲ οἰκεῖα μέν ἐστι τῷ πνεύμονι, καθάπερ
<span class="lb" data-page="3.610" data-line="15" id="l3.610.15"></span>ἀρτηρίαι καὶ φλέβες, ἀλλὰ παρὰ καρδίας <span class="milestone ed2page" data-n="4.481" data-unit="ed2page" id="ed2page.4.481"></span>ἔχων αὐτὰς
<span class="lb" data-page="3.610" data-line="16" id="l3.610.16"></span>τί ἂν ἔτι τραχήλου δέοιτο; λοιπὸν οὖν ἔτι τὸ τῶν
<span class="lb" data-page="3.610" data-line="17" id="l3.610.17"></span>τραχειῶν ἀρτηριῶν γένος ἐστὶ, κοινὸν τραχήλῳ καὶ πνεύμονι.
<span class="pb" data-page="3.611" id="p3.611"></span>
<span class="lb" data-page="3.611" data-line="1" id="l3.611.1"></span>τριῶν γὰρ ἀγγείων καταπλεκόντων αὐτὸν, φλεβὸς καὶ ἀρτηρίας
<span class="lb" data-page="3.611" data-line="2" id="l3.611.2"></span>λείας τε καὶ τρίτης τῆς τραχείας, τὰ μὲν πρότερα
<span class="lb" data-page="3.611" data-line="3" id="l3.611.3"></span>δύο κοινὰ καὶ τοῦ σώματος ἅπαντός ἐστιν, ὥστε οὐκ ἂν
<span class="lb" data-page="3.611" data-line="4" id="l3.611.4"></span>εὕροις μόριον οὐδὲν, ᾧ μὴ καὶ τούτων ἑκάτερον ὑπάρχει.
<span class="lb" data-page="3.611" data-line="5" id="l3.611.5"></span>τὸ δὲ τῶν τραχειῶν ἀρτηριῶν γένος ἐν τραχήλῳ τε καὶ
<span class="lb" data-page="3.611" data-line="6" id="l3.611.6"></span>πνεύμονι μόνοις ἐστὶ, μία μὲν ἐν τῷ τραχήλῳ μεγίστη,
<span class="lb" data-page="3.611" data-line="7" id="l3.611.7"></span>πάμπολλα δ’ ἐν τῷ πνεύμονι, νεμηθείσης εἰς αὐτὰ τῆς μεγίστης.
<span class="lb" data-page="3.611" data-line="8" id="l3.611.8"></span>καὶ τοίνυν εἰσπνεῖ τὰ ζῶα πάντα, οἷς πνεύμων
<span class="lb" data-page="3.611" data-line="9" id="l3.611.9"></span>ἐστὶ, διὰ τῆς ἀρτηρίας ταύτης εἰς τὸν πνεύμονα, καὶ αὖθις
<span class="lb" data-page="3.611" data-line="10" id="l3.611.10"></span>ἐκπνεῖ διὰ τῆς αὐτῆς. καὶ ἡ ἐκφύσησις δὲ, ἣν ὕλην τῆς
<span class="lb" data-page="3.611" data-line="11" id="l3.611.11"></span>φωνῆς ἐδείξαμεν, ἔργον ταύτης ἔσται. καὶ ἡ φωνὴ δὲ οὐκ
<span class="lb" data-page="3.611" data-line="12" id="l3.611.12"></span>ἄνευ ταύτης γίνεται, καὶ τό γε πρῶτόν τε καὶ κυριώτατον
<span class="lb" data-page="3.611" data-line="13" id="l3.611.13"></span>ὄργανον τῆς φωνῆς, ᾧ λάρυγξ ὄνομα, τὸ ἄνω πέρας ἐστὶ
<span class="lb" data-page="3.611" data-line="14" id="l3.611.14"></span>τῆς τραχείας ἀρτηρίας, ἣν δὴ καὶ φάρυγγα καλοῦσιν ὁμωνύμως
<span class="lb" data-page="3.611" data-line="15" id="l3.611.15"></span>τῇ πρὸ τοῦ λάρυγγος, ὥστε οὐδὲ φωνεῖ τῶν ζώων οὐδὲν,
<span class="lb" data-page="3.611" data-line="16" id="l3.611.16"></span>ὅτῳ μὴ τράχηλός ἐστιν. ᾧδε μὲν, εἰ ἡ φάρυγξ τῷ πνεύμονι
<span class="lb" data-page="3.611" data-line="17" id="l3.611.17"></span>συγγενὴς καὶ εἰς τοσήνδε τοῖς ζώοις χρῆσιν, καὶ διὰ ταύτην
<span class="lb" data-page="3.611" data-line="18" id="l3.611.18"></span>ὁ τράχηλος ἐγένετο. περιεχομένου γὰρ ἐν τῷ θώρακι τοῦ
<span class="pb" data-page="3.612" id="p3.612"></span>
<span class="lb" data-page="3.612" data-line="1" id="l3.612.1"></span>πνεύμονος, ἀνεχούσης δὲ ἐξ αὐτοῦ τῆς τραχείας ἀρτηρίας
<span class="lb" data-page="3.612" data-line="2" id="l3.612.2"></span>καὶ τελευτώσης ἀναγκαίως εἰς τὸ στόμα, τὰ μεταξὺ πάντα
<span class="lb" data-page="3.612" data-line="3" id="l3.612.3"></span>τῶν τε τοῦ θώρακος περάτων καὶ τῆς ἀρχῆς τοῦ στόματος
<span class="lb" data-page="3.612" data-line="4" id="l3.612.4"></span>ἐκείνης ἕνεκεν ἐγένετο. ἐπειδὴ γὰρ ἐχωρίσθησάν τε καὶ διεχωρίσθησαν
<span class="lb" data-page="3.612" data-line="5" id="l3.612.5"></span>ἀπ’ ἀλλήλων ὁ θώραξ καὶ τὸ στόμα, τοὐν
<span class="lb" data-page="3.612" data-line="6" id="l3.612.6"></span>μέσῳ πᾶν ἐγένετο ὁδὸς τῶν τε ἄνωθεν ἰόντων κάτω καὶ
<span class="lb" data-page="3.612" data-line="7" id="l3.612.7"></span>τῶν κάτωθεν ἄνω. ἄνωθεν μὲν οὖν κάτω φέρεται νεῦρα
<span class="lb" data-page="3.612" data-line="8" id="l3.612.8"></span>καὶ στόμαχος καὶ μύες καὶ μυελὸς ὁ νωτιαῖος, κάτωθεν
<span class="lb" data-page="3.612" data-line="9" id="l3.612.9"></span>δὲ ἄνω φλέβες καὶ ἀρτηρίαι καὶ αὐτὴ δηλονότι ἡ φάρυγξ.
<span class="lb" data-page="3.612" data-line="10" id="l3.612.10"></span>τῷ μὲν οὖν νωτιαίῳ φυλακὴ νῦν ἐκεῖ σπόνδυλοι περίκεινται·
<span class="lb" data-page="3.612" data-line="11" id="l3.612.11"></span>τὰς δὲ τῶν ἀγγείων σχίσεις ἀδένες ἀναπληροῦσιν, ὑμένες δ’
<span class="lb" data-page="3.612" data-line="12" id="l3.612.12"></span>αὖ τινες καὶ σύνδεσμοι φρουροῦσί τε ἅμα καὶ ξυνάπτουσι
<span class="lb" data-page="3.612" data-line="13" id="l3.612.13"></span>τὰ εἰρημένα· κοινὸν δ’ ἅπασι σκέπασμα τὸ δέρμα περιβέβληται.
<span class="lb" data-page="3.612" data-line="14" id="l3.612.14"></span>καὶ τοῦτ’ ἔστιν ὁ τράχηλος, ἕνεκεν τῆς φάρυγγος,
<span class="lb" data-page="3.612" data-line="15" id="l3.612.15"></span>ὡς ὁ λόγος ἔδειξε, γεγονὼς, φωνητικοῦ τε ἅμα καὶ ἀναπνευστικοῦ
<span class="lb" data-page="3.612" data-line="16" id="l3.612.16"></span>μορίου. ἡ μέντοι φύσις, εὐμήχανος οὖσα τῷ
<span class="lb" data-page="3.612" data-line="17" id="l3.612.17"></span>δι’ ἕτερον γεγονότι καὶ πρὸς ἄλλο τι συγχρήσασθαι, πολλοῖς
<span class="pb" data-page="3.613" id="p3.613"></span>
<span class="lb" data-page="3.613" data-line="1" id="l3.613.1"></span>τῶν ζώων τὰς χειρὸς χρείας παρέξοντα τὸν τράχηλον
<span class="lb" data-page="3.613" data-line="2" id="l3.613.2"></span>ἀπειργάσατο. καὶ διὰ τοῦτο, ὅσα τῷ στόματι τὴν τροφὴν ἐκ
<span class="lb" data-page="3.613" data-line="3" id="l3.613.3"></span>τῆς γῆς πορίζεται, μακρὸν εἰς τοσοῦτον ἔχει τὸν τράχηλον,
<span class="lb" data-page="3.613" data-line="4" id="l3.613.4"></span>εἰς ὅσον καὶ τὰ κῶλα. ἀλλ’ ἄνθρωπός γε καὶ ὅσα τούτῳ
<span class="lb" data-page="3.613" data-line="5" id="l3.613.5"></span>παραπλήσια, τράχηλον μὲν διὰ φάρυγγα, ταύτην δὲ φωνῆς
<span class="lb" data-page="3.613" data-line="6" id="l3.613.6"></span>ἕνεκα καὶ ἀναπνοῆς ἔσχεν, ὥστε καὶ τὸ μέγεθος αὐτῷ τηλικοῦτον,
<span class="lb" data-page="3.613" data-line="7" id="l3.613.7"></span>ὅσον ἀναγκαῖον ἦν τῇ φάρυγγι, τῶν εἰρημένων
<span class="lb" data-page="3.613" data-line="8" id="l3.613.8"></span>ἐνεργειῶν ἕνεκα δεηθῆναι. ἐχρῆν δὲ δήπου καὶ τὰ περὶ
<span class="lb" data-page="3.613" data-line="9" id="l3.613.9"></span>τὸν ὦμόν τε καὶ τὸν βραχίονα μόρια, καὶ προσέτι τὸν πῆχύν
<span class="lb" data-page="3.613" data-line="10" id="l3.613.10"></span>τε καὶ ἄκραν τὴν χεῖρα παρὰ τοῦ κατὰ τὸν τράχηλον
<span class="lb" data-page="3.613" data-line="11" id="l3.613.11"></span>νωτιαίου λαβεῖν νεῦρα· δειχθήσεται δ’ ὕστερον, ὅτι καὶ
<span class="lb" data-page="3.613" data-line="12" id="l3.613.12"></span>τὸ διάφραγμα. ὥστε καὶ διὰ τὴν τούτων τῶν νεύρων γένεσιν
<span class="lb" data-page="3.613" data-line="13" id="l3.613.13"></span>ἀναγκαῖον ἦν ἐν τῷ μεταξὺ κεφαλῆς τε ἅμα καὶ θώρακος
<span class="lb" data-page="3.613" data-line="14" id="l3.613.14"></span>ἑτέρους τεθῆναι σπονδύλους, ἐξ ὧν ὁ τράχηλος συμπέπηγεν.
<span class="lb" data-page="3.613" data-line="15" id="l3.613.15"></span>οἱ δέ γε ἰχθύες, ὥσπερ ἀρτηρίαν οὐκ ἔχουσι
<span class="lb" data-page="3.613" data-line="16" id="l3.613.16"></span>τραχεῖαν, οὕτως οὐδὲ τῶν εἰρημένων μορίων οὐδέν· καὶ διὰ
<span class="lb" data-page="3.613" data-line="17" id="l3.613.17"></span>τοῦτ’ αὐτοῖς ἢ οὐδὲ ὅλως ἂν εἴποι τις εἶναι τράχηλον,
<span class="lb" data-page="3.613" data-line="18" id="l3.613.18"></span>ἢ βραχὺν παντάπασιν, ἐκ δυοῖν μόνον συγκείμενον τῶν ﻿
<span class="pb" data-page="3.614" id="p3.614"></span>
<span class="lb" data-page="3.614" data-line="1" id="l3.614.1"></span>πρώτων σπονδύλων. ὥσπερ δὲ τούτοις ἤτοι βραχύς ἐστιν,
<span class="lb" data-page="3.614" data-line="2" id="l3.614.2"></span>ἢ οὐδ’ ὅλως, οὕτως ἐκείνοις τοῖς ζώοις μακρὸς, οἷς τὰ χειρῶν
<span class="lb" data-page="3.614" data-line="3" id="l3.614.3"></span>ὑπηρετεῖ, σύμμετρος δ’, ἐν οἷς ἕνεκα φωνῆς γενόμενος
<span class="lb" data-page="3.614" data-line="4" id="l3.614.4"></span>ἐξ ἐπιμέτρου προσέλαβε <span class="milestone ed2page" data-n="4.482" data-unit="ed2page" id="ed2page.4.482"></span>καὶ τὴν εἰς τὰ πρόσθια
<span class="lb" data-page="3.614" data-line="5" id="l3.614.5"></span>κῶλα τῶν νεύρων γένεσιν, ὧν γ’ ἔτι καὶ ὁ ἄνθρωπός ἐστιν,
<span class="lb" data-page="3.614" data-line="6" id="l3.614.6"></span>οὗ νῦν ἡμῖν μάλιστα πρόκειται τὴν κατασκευὴν ἐξηγεῖσθαι.
<span class="lb" data-page="3.614" data-line="7" id="l3.614.7"></span>περὶ μὲν οὖν τραχήλου χρείας αὐτάρκως εἴρηται.
</p>
          </article>

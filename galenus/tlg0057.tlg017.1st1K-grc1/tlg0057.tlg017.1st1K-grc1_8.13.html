<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:8.13">
<span class="pb page1" data-page="3.672" id="p3.672"></span>
<span class="milestone ed1page page1" data-n="1.460" data-unit="ed1page" id="ed1page.1.460"></span>
<span class="milestone ed2page page1" data-n="4.500" data-unit="ed2page" id="ed2page.4.500"></span>
            <p>
<span class="lb" data-page="3.672" data-line="13" id="l3.672.13"></span>Ἐπειδὴ κατὰ τοῦτο τοῦ λόγου γεγόναμεν,
<span class="lb" data-page="3.672" data-line="14" id="l3.672.14"></span>οὐ χρὴ παραλιπεῖν ἀνεξήγητον οὐδὲ τὴν τῆς παρεγκεφαλίδος
<span class="lb" data-page="3.672" data-line="15" id="l3.672.15"></span>ἰδέαν. οὐ γὰρ ἐξ ἑλίκων μεγάλων τῇ λεπτῇ μήνιγγι διειλημμένων,
<span class="lb" data-page="3.672" data-line="16" id="l3.672.16"></span>ὥσπερ ὁ ἐγκέφαλος, ἀλλ’ ἐκ πολλῶν μὲν καὶ
<span class="pb" data-page="3.673" id="p3.673"></span>
<span class="lb" data-page="3.673" data-line="1" id="l3.673.1"></span>αὐτῶν πάνυ σμικρῶν σωμάτων, οὐ μὴν τὸν αὐτὸν ἐκείνῳ
<span class="lb" data-page="3.673" data-line="2" id="l3.673.2"></span>τρόπον σύγκειται. ἐπειδὴ γὰρ δι’ ὅλου τοῦ κατὰ τὸν ἐγκέφαλον
<span class="lb" data-page="3.673" data-line="3" id="l3.673.3"></span>σώματος, οὐκ ἐν ταῖς κοιλίαις αὐτοῦ μόναις, ὡς ἐν
<span class="lb" data-page="3.673" data-line="4" id="l3.673.4"></span>ἑτέροις ἀποδέδεικται, περιέχεται πνεῦμα ψυχικὸν, ἡγεῖσθαι
<span class="lb" data-page="3.673" data-line="5" id="l3.673.5"></span>χρὴ καὶ κατὰ τὴν παρεγκεφαλίδα, μέλλουσάν γε τῶν καθ’
<span class="lb" data-page="3.673" data-line="6" id="l3.673.6"></span>ὅλον τὸ σῶμα νεύρων ἀρχὴν γενήσεσθαι, πλεῖστον τοῦτο
<span class="lb" data-page="3.673" data-line="7" id="l3.673.7"></span>περιέχεσθαι πνεῦμα, καὶ τὰς μεταξὺ δὴ χώρας ἐκείνας, τὰς
<span class="lb" data-page="3.673" data-line="8" id="l3.673.8"></span>συναπτούσας αὐτῆς τὰ μόρια, τὰς ὁδοὺς εἶναι τοῦ πνεύματος.
<span class="lb" data-page="3.673" data-line="9" id="l3.673.9"></span><span class="milestone ed2page" data-n="4.501" data-unit="ed2page" id="ed2page.4.501"></span>Ἐρασίστρατος δὲ, ὅτι μὲν ἐγκεφάλου σύγκειται
<span class="lb" data-page="3.673" data-line="10" id="l3.673.10"></span>ποικιλώτερος ἡ ἐπεγκρανὶς (οὕτω γὰρ αὐτὴν ὀνομάζει), καλῶς
<span class="lb" data-page="3.673" data-line="11" id="l3.673.11"></span>ἀποφαίνεται· πολύπλοκον δὲ εἶναι φάσκων ἐπ’ ἀνθρώπων
<span class="lb" data-page="3.673" data-line="12" id="l3.673.12"></span>μᾶλλον ἢ τῶν ἄλλων ζώων αὐτήν τε ταύτην καὶ σὺν αὐτῇ
<span class="lb" data-page="3.673" data-line="13" id="l3.673.13"></span>τὸν ἐγκέφαλον, ὅτι οὐ περίεστιν αὐτοῖς ὁμοίως ἀνθρώπῳ τὸ
<span class="lb" data-page="3.673" data-line="14" id="l3.673.14"></span>νοεῖν, οὐκέθ’ ὁμοίως ὀρθῶς μοι δοκεῖ γινώσκειν, ἐχόντων
<span class="lb" data-page="3.673" data-line="15" id="l3.673.15"></span>γε δὴ καὶ τῶν ὄνων πολύπλοκον ἱκανῶς τὸν ἐγκέφαλον,
<span class="lb" data-page="3.673" data-line="16" id="l3.673.16"></span>οὓς ἐχρῆν ὅσον ἐπὶ τῇ σκαιότητι τοῦ τρόπου παντάπασιν
<span class="lb" data-page="3.673" data-line="17" id="l3.673.17"></span>ἁπλοῦν τε καὶ ἀποίκιλτον ἔχειν αὐτόν. ἄμεινον δ’ ἦν ἄρα ﻿
<span class="pb" data-page="3.674" id="p3.674"></span>
<span class="lb" data-page="3.674" data-line="1" id="l3.674.1"></span>τῇ τῆς οὐσίας εὐκρασίᾳ τοῦ νοοῦντος σώματος, ὅ τι ποτ’ ἂν
<span class="lb" data-page="3.674" data-line="2" id="l3.674.2"></span>ᾖ τοῦτο, τὴν σύνεσιν ἕπεσθαι νομίζειν, οὐ τῇ ποικιλίᾳ τῆς
<span class="lb" data-page="3.674" data-line="3" id="l3.674.3"></span>συνθέσεως. οὐδὲ γὰρ τῷ πλήθει τοῦ πνεύματος τοῦ ψυχικοῦ
<span class="lb" data-page="3.674" data-line="4" id="l3.674.4"></span>χρῆναι δοκεῖ μοι μᾶλλόν περ ἢ τῇ ποιότητι τὴν ἀκρίβειαν
<span class="lb" data-page="3.674" data-line="5" id="l3.674.5"></span>τῆς νοήσεως ἀναφέρειν. ἀλλὰ γὰρ καὶ νῦν, εἰ μή τις
<span class="lb" data-page="3.674" data-line="6" id="l3.674.6"></span>οἷον χαλινῷ τινι τὸν λόγον ἐπιστρέψειε, μειζόνων ἢ κατὰ
<span class="lb" data-page="3.674" data-line="7" id="l3.674.7"></span>τὰ προκείμενα δογμάτων ἐφαπτόμενος, ἔκφορος ἂν οἴχοιτο,
<span class="lb" data-page="3.674" data-line="8" id="l3.674.8"></span>καίτοι τό γε παντελῶς φυλάσσεσθαι περὶ ψυχῆς οὐσίας εἰπεῖν
<span class="lb" data-page="3.674" data-line="9" id="l3.674.9"></span>τι, τὴν κατασκευὴν ἐξηγουμένους τοῦ περιέχοντος αὐτὴν
<span class="lb" data-page="3.674" data-line="10" id="l3.674.10"></span>σώματος, ἀδύνατον. ἀλλ’ ὥσπερ τοῦτο ἀδύνατον, οὕτω τὸ
<span class="lb" data-page="3.674" data-line="11" id="l3.674.11"></span>ταχέως ἀναστρέφειν, ἔνθα μὴ χρονίζειν ἀνάγκη, δυνατόν.
</p>
          </article>

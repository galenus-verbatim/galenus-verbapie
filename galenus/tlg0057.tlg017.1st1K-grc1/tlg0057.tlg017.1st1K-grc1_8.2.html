<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:8.2">
<span class="pb page1" data-page="3.614" id="p3.614"></span>
<span class="milestone ed1page page1" data-n="1.450" data-unit="ed1page" id="ed1page.1.450"></span>
<span class="milestone ed2page page1" data-n="4.482" data-unit="ed2page" id="ed2page.4.482"></span>
            <p>
<span class="lb" data-page="3.614" data-line="8" id="l3.614.8"></span>Ἡ δὲ δὴ κεφαλὴ τοῖς μὲν πλείστοις ἔδοξε
<span class="lb" data-page="3.614" data-line="9" id="l3.614.9"></span>διὰ τὸν ἐγκέφαλον γεγονέναι, καὶ διὰ τοῦτο καὶ τὰς αἰσθήσεις
<span class="lb" data-page="3.614" data-line="10" id="l3.614.10"></span>ἁπάσας ἔχειν ἐν αὑτῇ, καθάπερ τινὰς ὑπηρέτας
<span class="lb" data-page="3.614" data-line="11" id="l3.614.11"></span>καὶ δορυφόρους μεγάλου βασιλέως. ἀλλὰ καρκίνοις τε καὶ
<span class="lb" data-page="3.614" data-line="12" id="l3.614.12"></span>τοῖς ἄλλοις τοῖς μαλακοστράκοις κεφαλὴ μὲν οὐκ ἔστι· τὸ
<span class="lb" data-page="3.614" data-line="13" id="l3.614.13"></span>δὲ τῶν αἰσθήσεών τε καὶ τῶν κατὰ προαίρεσιν κινήσεων
<span class="lb" data-page="3.614" data-line="14" id="l3.614.14"></span>ἐξηγούμενον μόριόν ἐστι δήπου πάντως αὐτόθι κατὰ τὸν
<span class="lb" data-page="3.614" data-line="15" id="l3.614.15"></span>θώρακα τεταγμένον, ἔνθα περ αὐτοῖς ἐστιν ἅπαντα τὰ τῶν
<span class="lb" data-page="3.614" data-line="16" id="l3.614.16"></span>αἰσθήσεων ὄργανα. ὥσθ’, ὅπερ ἐν ἡμῖν ὁ ἐγκέφαλος, τοῦτ’
<span class="lb" data-page="3.614" data-line="17" id="l3.614.17"></span>ἐν ἐκείνοις εἴη ἂν τοῖς ζώοις τὸ μόριον, εἰς ὃ τῶν εἰρημένων
<span class="pb" data-page="3.615" id="p3.615"></span>
<span class="lb" data-page="3.615" data-line="1" id="l3.615.1"></span>ἕκαστον ἀναφέρεται· ἢ εἰ μὴ ἐγκέφαλός ἐστιν, ἀλλὰ
<span class="lb" data-page="3.615" data-line="2" id="l3.615.2"></span>καρδία τούτων ἁπάντων ἀρχὴ, τοῖς μὲν ἀκεφάλοις ζώοις
<span class="lb" data-page="3.615" data-line="3" id="l3.615.3"></span>ὀρθῶς ἂν εἴη περὶ τὰ στέρνα τὰ τῶν αἰσθήσεων ὄργανα,
<span class="lb" data-page="3.615" data-line="4" id="l3.615.4"></span>πρὸς τὴν καρδίαν πλησίον κειμένην περαινόντων, τοῖς δ’
<span class="lb" data-page="3.615" data-line="5" id="l3.615.5"></span>ἄλλοις οὐκ ὀρθῶς εἰς τὸν ἐγκέφαλον ἀνῆπται. ἀλλὰ καὶ
<span class="lb" data-page="3.615" data-line="6" id="l3.615.6"></span>τοσοῦτο μᾶλλον ἡ κεφαλὴ περιττῶς δόξει γεγονέναι τοῖς ᾧδε
<span class="lb" data-page="3.615" data-line="7" id="l3.615.7"></span>δοξάζουσιν, ὅταν μήτ’ ἐγκεφάλου χρείαν εἰπεῖν ἔχουσι, μήτε
<span class="lb" data-page="3.615" data-line="8" id="l3.615.8"></span>περιοικίζειν αὐτῷ τὰς αἰσθήσεις δύνανται. τὸ γὰρ οἴεσθαι,
<span class="lb" data-page="3.615" data-line="9" id="l3.615.9"></span>τῆς περὶ τὴν καρδίαν θερμασίας ἕνεκα γεγονέναι τὸν ἐγκέφαλον,
<span class="lb" data-page="3.615" data-line="10" id="l3.615.10"></span>ἀναψύχοντά τε αὐτὴν καὶ εἰς μετριότητα κράσεως
<span class="lb" data-page="3.615" data-line="11" id="l3.615.11"></span>ἄγοντα, παντοίως ἄτοπον. οὔτε γὰρ ἂν οὕτω πόῤῥω τῆς
<span class="lb" data-page="3.615" data-line="12" id="l3.615.12"></span>καρδίας ἡ φύσις ἔταξεν αὐτὸν, ἀλλ’ ἤτοι πάντη περιέβαλεν
<span class="lb" data-page="3.615" data-line="13" id="l3.615.13"></span>ἂν, ὥσπερ καὶ τὸν πνεύμονα, ἢ ἐν θώρακί γε πάντως κατέθετο,
<span class="lb" data-page="3.615" data-line="14" id="l3.615.14"></span>οὔτ’ ἂν τῶν αἰσθήσεων ἁπασῶν τὰς ἀρχὰς εἰς αὐτὸν
<span class="lb" data-page="3.615" data-line="15" id="l3.615.15"></span>ἀνήρτησεν. ἀλλ’, εἰ καὶ τοσοῦτον παρεῖδεν, ὡς καὶ
<span class="lb" data-page="3.615" data-line="16" id="l3.615.16"></span>πόῤῥω τάξαι, καὶ τὰς αἰσθήσεις συνάψαι, μηδὲν δέον, ἀλλ’
<span class="lb" data-page="3.615" data-line="17" id="l3.615.17"></span>οὔτι γε διττοῖς ἂν περιβόλοις οὕτως ἀσφαλέσι καὶ πυκνοῖς
<span class="pb" data-page="3.616" id="p3.616"></span>
<span class="lb" data-page="3.616" data-line="1" id="l3.616.1"></span>διετείχισε, τῷ μὲν τὸ κρανίον ὅλον, τῇ δὲ τὸν θώρακα
<span class="lb" data-page="3.616" data-line="2" id="l3.616.2"></span>περιθεῖσα· ἢ εἰ καὶ ταῦτα παρεῖδε, τὸν γοῦν τράχηλον οὐκ
<span class="lb" data-page="3.616" data-line="3" id="l3.616.3"></span>ἂν εἰς τὸ μέσον ἀμφοῖν φέρουσα κατέθετο, καὶ ταῦτα ἐν
<span class="lb" data-page="3.616" data-line="4" id="l3.616.4"></span>τοῖς θερμοτάτοις ζώοις καὶ τοῖς καρχαρόδουσιν ὀνομαζομένοις
<span class="lb" data-page="3.616" data-line="5" id="l3.616.5"></span>ἱκανῶς μακρὰν, ἐν δὲ δὴ τοῖς πτηνοῖς ἔτι καὶ μᾶλλον,
<span class="lb" data-page="3.616" data-line="6" id="l3.616.6"></span>ὥστ’ ἴσον ἀφεστάναι <span class="milestone ed1page" data-n="1.452" data-unit="ed1page" id="ed1page.1.452"></span>τῆς καρδίας τοῖς ποσὶ τὸν ἐγκέφαλον.
<span class="lb" data-page="3.616" data-line="7" id="l3.616.7"></span>ὅμοιον γὰρ τοῦτό γε τὸ δόγμα τῷ φάσκειν, ἕνεκά
<span class="lb" data-page="3.616" data-line="8" id="l3.616.8"></span>γε τῆς καρδίας τὰς πτέρνας γεγονέναι. καὶ μή σοι δοκεῖν
<span class="lb" data-page="3.616" data-line="9" id="l3.616.9"></span>με τοῦ γελοίου χάριν οὕτως εἰπεῖν, ἀλλ’ ἂν ἀκριβῶς σκοποίης,
<span class="lb" data-page="3.616" data-line="10" id="l3.616.10"></span>θᾶττον ἐκ τῶν πτερνῶν εἰς τὴν καρδίαν ἀφίξεταί
<span class="lb" data-page="3.616" data-line="11" id="l3.616.11"></span>τις ψύξις, ἢ ἐκ τοῦ ἐγκεφάλου. εἰ γὰρ καὶ ποῤῥωτέρω τετάχθαι
<span class="lb" data-page="3.616" data-line="12" id="l3.616.12"></span>δοκοῦσιν, ἐπί γε ἀνθρώποις· οὐ γὰρ δὴ ἐν ἅπασί
<span class="lb" data-page="3.616" data-line="13" id="l3.616.13"></span>γε τοῖς ζώοις, ἀλλ’ οὔτι πω διείργεσθον διττοῖς ὀστῶν
<span class="lb" data-page="3.616" data-line="14" id="l3.616.14"></span>περιβόλοις, οἷον ἀσφαλέσι τείχεσιν. ἐν μὲν γὰρ τοῖς κάτω
<span class="lb" data-page="3.616" data-line="15" id="l3.616.15"></span>μέρεσι μόνοις οὐκ ἔστιν ὀστέϊνος ὁ θώραξ, ἀλλ’ ὑμενῶδές
<span class="lb" data-page="3.616" data-line="16" id="l3.616.16"></span>τε καὶ μυῶδες σῶμα, τὸ διάφραγμα καλούμενον, ἐνταυθοῖ
<span class="lb" data-page="3.616" data-line="17" id="l3.616.17"></span>τέτακται, διαπέμπειν ἑτοιμότατον ψύξιν. οὐ μὴν οὐδ’
<span class="pb" data-page="3.617" id="p3.617"></span>
<span class="lb" data-page="3.617" data-line="1" id="l3.617.1"></span>ἧττόν τι ψυχρὰς εὕροις ἂν τὰς πτέρνας τοῦ ἐγκεφάλου·
<span class="lb" data-page="3.617" data-line="2" id="l3.617.2"></span>τοῦτο γὰρ εἰ καὶ μηδὲν, ἀλλὰ τό γε διηνεκὲς τῆς κινήσεως
<span class="lb" data-page="3.617" data-line="3" id="l3.617.3"></span>ἱκανὸν ἐκθερμαίνειν, ἵνα παραλείπω τὸ πλῆθός τε καὶ τὸ
<span class="lb" data-page="3.617" data-line="4" id="l3.617.4"></span>μέγεθος τῶν ἐν αὐτῷ φλεβῶν <span class="milestone ed2page" data-n="4.483" data-unit="ed2page" id="ed2page.4.483"></span>καὶ ἀρτηριῶν, ὧν οὐδέν
<span class="lb" data-page="3.617" data-line="5" id="l3.617.5"></span>ἐστι θερμότερον ἐν ζώου σώματι μόριον· ἀλλὰ καὶ τὸ
<span class="lb" data-page="3.617" data-line="6" id="l3.617.6"></span>σκέπεσθαι διτταῖς μήνιγξι, καὶ μετὰ ταῦτα σκληροτάτῳ τε
<span class="lb" data-page="3.617" data-line="7" id="l3.617.7"></span>ἅμα καὶ πυκνοτάτῳ καὶ παχυτάτῳ ὀστῷ, τοιοῦτον γὰρ
<span class="lb" data-page="3.617" data-line="8" id="l3.617.8"></span>τὸ κατὰ τὴν βάσιν αὐτοῦ, δι’ οὗ πάντως ἡ ἐπὶ τὴν καρδίαν
<span class="lb" data-page="3.617" data-line="9" id="l3.617.9"></span>ὁδὸς τῆς ψύξεως, οὐ γὰρ δὴ διά γε τῆς κορυφῆς, καὶ
<span class="lb" data-page="3.617" data-line="10" id="l3.617.10"></span>ταῦτα τήν γε ἐν αὐτῷ θερμασίαν ἐξ ἀνάγκης ἐπαυξήσει,
<span class="lb" data-page="3.617" data-line="11" id="l3.617.11"></span>καὶ τῆς κατεψυγμένης ψυχρότητος τὴν ἐπὶ τὴν καρδίαν
<span class="lb" data-page="3.617" data-line="12" id="l3.617.12"></span>ὁδὸν ἀμήχανόν τε καὶ παντελῶς ἄπορον ἐργάσεται. τί δὲ
<span class="lb" data-page="3.617" data-line="13" id="l3.617.13"></span>δεῖ παρ’ ἐγκεφάλου τὴν ἀνάψυξιν ἐκπορίζειν τῇ καρδίᾳ, τὴν
<span class="lb" data-page="3.617" data-line="14" id="l3.617.14"></span>ἀναπνοὴν ὁρῶντας, οὕτως διηνεκές τε καὶ ἀκατάπαυστον ἔργον,
<span class="lb" data-page="3.617" data-line="15" id="l3.617.15"></span>ἔστ’ ἂν περιῇ τὸ ζῶον, ἑκατέρως ἐμψύχειν δυναμένην,
<span class="lb" data-page="3.617" data-line="16" id="l3.617.16"></span>ἐν μὲν ταῖς εἰσπνοαῖς χορηγίᾳ ψυχρᾶς ποιότητος, ἐν δ’ αὖ
<span class="lb" data-page="3.617" data-line="17" id="l3.617.17"></span>ταῖς ἐκπνοαῖς ἀποχύσει τοῦ ζέοντος; εἰ μή γε τὸν ἀέρα
<span class="pb" data-page="3.618" id="p3.618"></span>
<span class="lb" data-page="3.618" data-line="1" id="l3.618.1"></span>θερμότερον εἶναι νομίζουσιν ἐγκεφάλου, καὶ διὰ τοῦτ’ ἐλλιπέστερον,
<span class="lb" data-page="3.618" data-line="2" id="l3.618.2"></span>ἢ προσῆκεν, ἐμψυχομένην τὴν καρδίαν τῆς παρ’
<span class="lb" data-page="3.618" data-line="3" id="l3.618.3"></span>ἐγκεφάλου, ψυχροτέρου δήπουθεν ὄντος, ἐπικουρίας προσδεῖσθαι.
<span class="lb" data-page="3.618" data-line="4" id="l3.618.4"></span>ἀλλὰ ταῦτα μὲν ἢ ὑπερφθεγγομένων ἐστὶ τὴν ἀλήθειαν,
<span class="lb" data-page="3.618" data-line="5" id="l3.618.5"></span>ἢ ἀγνοούντων τὰ φαινόμενα. διὰ παντὸς γὰρ εὑρίσκεται
<span class="lb" data-page="3.618" data-line="6" id="l3.618.6"></span>μακρῷ θερμότερος ἀέρος ὁ ἐγκέφαλος, εἴτε κατεαγότα
<span class="lb" data-page="3.618" data-line="7" id="l3.618.7"></span>τινὰ τῆς κεφαλῆς χειρουργοίημεν, εἴτε καὶ πείρας ἕνεκα
<span class="lb" data-page="3.618" data-line="8" id="l3.618.8"></span>ζῶον ὁτιοῦν λαβόντες, ἐκκόψαντες αὐτοῦ τὸ κρανίον, εἶτα
<span class="lb" data-page="3.618" data-line="9" id="l3.618.9"></span>διατεμόντες τὰς μήνιγγας, ἅπτεσθαι βουληθείημεν. ἀλλὰ
<span class="lb" data-page="3.618" data-line="10" id="l3.618.10"></span>καὶ ὅτι περὶ παντὸς ποιούμεθα διὰ ταχειῶν ἐνεργειῶν ἐκκόπτοντες
<span class="lb" data-page="3.618" data-line="11" id="l3.618.11"></span>τὰ τῆς κεφαλῆς ὀστᾶ, τοῦ μὴ ψυγῆναι τὸν ἐγκέφαλον
<span class="lb" data-page="3.618" data-line="12" id="l3.618.12"></span>ἕνεκεν, οὐδεὶς ἀγνοεῖ, καὶ ὡς, εἰ ψυγείη, κακῶν ἔσχατόν
<span class="lb" data-page="3.618" data-line="13" id="l3.618.13"></span>ἐστι τῷ κατεαγότι. καὶ μὴν, εἴπερ ἦν ὁ ἀὴρ ἐγκεφάλου
<span class="lb" data-page="3.618" data-line="14" id="l3.618.14"></span>θερμότερος, οὐκ ἂν ὑπ’ αὐτοῦ κατεψύχετο· νυνὶ δὲ, κᾂν
<span class="lb" data-page="3.618" data-line="15" id="l3.618.15"></span>θέρος ᾖ, ῥᾳδίως ψύχεται, καὶ δεῖται καὶ τότε θαλφθῆναι
<span class="lb" data-page="3.618" data-line="16" id="l3.618.16"></span>διὰ ταχέων, ὡς ἂν μὴ μόνον αὐτὸς οὐκ ὢν ψυχρὸς, ἀλλὰ
<span class="lb" data-page="3.618" data-line="17" id="l3.618.17"></span>μηδὲ ὁμιλίαν ἀλύπως φέρων οὐσίας ψυχρᾶς. ἀλλ’ οὐ διὰ τὸν ﻿
<span class="pb" data-page="3.619" id="p3.619"></span>
<span class="lb" data-page="3.619" data-line="1" id="l3.619.1"></span>ἐγκέφαλον, φασὶν, ἀλλ’ ἐπὶ ταῖς μήνιγξι ψυγείσαις ἡ βλάβη
<span class="lb" data-page="3.619" data-line="2" id="l3.619.2"></span>γίνεται, καὶ μάλιστα τῇ λεπτῇ, πλείστας ὲν αὑτῇ φλέβας τε
<span class="lb" data-page="3.619" data-line="3" id="l3.619.3"></span>καὶ ἀρτηρίας ἐχούσῃ καὶ διὰ παντὸς ὅλῃ σφυζούσῃ, ὅπερ
<span class="lb" data-page="3.619" data-line="4" id="l3.619.4"></span>οὐκ ἄνευ ζεούσης θερμασίας γίνεται. εἶτ’, ὦ γενναιότατοι,
<span class="lb" data-page="3.619" data-line="5" id="l3.619.5"></span>τὴν λεπτὴν μήνιγγα θερμὴν εἶναι νομίζοντες, ἔτι τολμᾶτε
<span class="lb" data-page="3.619" data-line="6" id="l3.619.6"></span>τὸν ἐγκέφαλον ἀποφαίνειν ψυχρὸν, οὕτως ὑπ’ αὐτῆς πάντη
<span class="lb" data-page="3.619" data-line="7" id="l3.619.7"></span>διαπεπλεγμένον, ὡς μηδὲν εὑρίσκεσθαι μόριον ἐγκεφάλου
<span class="lb" data-page="3.619" data-line="8" id="l3.619.8"></span>ταύτης ἔρημον; ἢ τοῦτ’ ἀγνοεῖτε καὶ νομίζετε περιέχεσθαι
<span class="lb" data-page="3.619" data-line="9" id="l3.619.9"></span>μόνον ὑπ’ αὐτῆς τὸν ἐγκέφαλον, οὐχὶ δέ γε καὶ διεζῶσθαι
<span class="lb" data-page="3.619" data-line="10" id="l3.619.10"></span>καὶ διαπεπλέχθαι πανταχόθεν; καίτοι, κᾂν εἰ περιέχοιτο
<span class="lb" data-page="3.619" data-line="11" id="l3.619.11"></span>μόνον, οὐ δήπου τὴν μὲν καρδίαν αὐτὸς ἱκανὸς ἦν ἀναψύχειν,
<span class="lb" data-page="3.619" data-line="12" id="l3.619.12"></span>οὕτω μὲν πόῤῥω διῳκισμένος, διττοῖς δ’ ὀστῶν διαφράγμασι
<span class="lb" data-page="3.619" data-line="13" id="l3.619.13"></span>διειργόμενος, ὑπὸ δὲ τῆς μήνιγγος οὐκ ἂν ἔμελλεν
<span class="lb" data-page="3.619" data-line="14" id="l3.619.14"></span>ἐκθερμαίνεσθαι, διὰ παντὸς ὁμιλούσης ἐν χρόνῳ, εἰ
<span class="lb" data-page="3.619" data-line="15" id="l3.619.15"></span>μή τι τὸ μὲν ψυχρὸν μόριον ψύχειν πάντα καὶ τὰ μὴ
<span class="lb" data-page="3.619" data-line="16" id="l3.619.16"></span>πλησιάζοντα δύναται. τὸ θερμὸν δὲ οὐδὲ τὰ πλησιάζοντα
<span class="lb" data-page="3.619" data-line="17" id="l3.619.17"></span>θερμαίνειν ἱκανόν ἐστι. ἀνάγκη γὰρ, οἶμαι, τοιαῦτα ληρεῖν,
<span class="lb" data-page="3.619" data-line="18" id="l3.619.18"></span>οἷς οὐκ ἀληθείας φροντὶς μᾶλλόν περ, ἢ ὧν ἔθεντο
<span class="pb" data-page="3.620" id="p3.620"></span>
<span class="lb" data-page="3.620" data-line="1" id="l3.620.1"></span>δογμάτων τῆς συνηγορίας, καὶ μήτ’ αἰσθήσεσι πιστεύειν,
<span class="lb" data-page="3.620" data-line="2" id="l3.620.2"></span>μήτ’ ἀκολουθίᾳ τῇ κατὰ τὸν λόγον, ἀλλὰ μηδὲ τὸ μαχόμενον
<span class="lb" data-page="3.620" data-line="3" id="l3.620.3"></span>αἰδεῖσθαι.
</p>
          </article>

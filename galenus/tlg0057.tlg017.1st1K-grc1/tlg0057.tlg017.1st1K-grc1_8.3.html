<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:8.3">
<span class="pb page1" data-page="3.620" id="p3.620"></span>
<span class="milestone ed1page page1" data-n="1.452" data-unit="ed1page" id="ed1page.1.452"></span>
<span class="milestone ed2page page1" data-n="4.483" data-unit="ed2page" id="ed2page.4.483"></span>
            <p>
<span class="lb" data-page="3.620" data-line="4" id="l3.620.4"></span><span class="milestone ed2page" data-n="4.484" data-unit="ed2page" id="ed2page.4.484"></span>Τῶν μὲν οὖν ἄλλων ἧττον ἄν τις
<span class="lb" data-page="3.620" data-line="5" id="l3.620.5"></span>θαυμάσειεν, Ἀριστοτέλους δ’ οὐκ ἔστιν ὅπως οὐ μὴ πάνυ
<span class="lb" data-page="3.620" data-line="6" id="l3.620.6"></span>σφόδρα θαυμάζοιμ’ ἂν, εἰ τῶν ἐξ ἀνατομῆς φαινομένων οὐκ
<span class="lb" data-page="3.620" data-line="7" id="l3.620.7"></span>ἀμελῶς ἔχων καὶ τῆς χρείας αὐτῶν οὐκ ἀμελέτητος ὢν
<span class="lb" data-page="3.620" data-line="8" id="l3.620.8"></span>αὐτός τε λέγων, ὡς τῶν προβλημάτων τὰ μὲν λύσεως δεῖται,
<span class="lb" data-page="3.620" data-line="9" id="l3.620.9"></span>τὰ δὲ κολάσεως, τὰ δ’ αἰσθήσεως, ἔπειθ’ εὑρίσκεται
<span class="lb" data-page="3.620" data-line="10" id="l3.620.10"></span>μήτε τοῖς διὰ τῶν αἰσθήσεων φαινομένοις πιστεύων, μήθ’
<span class="lb" data-page="3.620" data-line="11" id="l3.620.11"></span>ἑαυτοῦ μνημονεύων. ἡ μὲν γὰρ ἁφὴ θερμότερον ἀεὶ τὸν
<span class="lb" data-page="3.620" data-line="12" id="l3.620.12"></span>ἐγκέφαλον εὑρίσκει τοῦ περιέχοντος ἀέρος· ὁ δὲ ἐμψύξεως
<span class="lb" data-page="3.620" data-line="13" id="l3.620.13"></span>ἕνεκεν τοῦ περὶ τὴν καρδίαν θερμοῦ γεγονέναι φησὶν αὐτὸν,
<span class="lb" data-page="3.620" data-line="14" id="l3.620.14"></span>ἐπιλαθόμενος ἑαυτοῦ τὴν ἀναπνοὴν ἕνεκεν ταύτης
<span class="lb" data-page="3.620" data-line="15" id="l3.620.15"></span>γεγονέναι φάντος. ἀλλὰ τούτου μὲν ἕνεκα δίκαιον ἐπαινεῖν
<span class="lb" data-page="3.620" data-line="16" id="l3.620.16"></span>αὐτὸν, ἱπποκρατείως τε ἅμα καὶ ἀληθῶς ἀποφαινόμενον
<span class="lb" data-page="3.620" data-line="17" id="l3.620.17"></span>περὶ χρείας ἀναπνοῆς. τὸν δ’ ἀέρα θερμὸν εἶναι φύσει
<span class="pb" data-page="3.621" id="p3.621"></span>
<span class="lb" data-page="3.621" data-line="1" id="l3.621.1"></span>λέγων αὐτὸς ἐν ἑτέροις οὐκέτ’ ὀρθῶς νῦν ἐπελάθετο, ἢ
<span class="lb" data-page="3.621" data-line="2" id="l3.621.2"></span>τοῦτο μὲν ὀρθῶς ἐποίησε, τῶν ψευδῶς εἰρημένων ἐπιλαθόμενος,
<span class="lb" data-page="3.621" data-line="3" id="l3.621.3"></span>οὐκ ὀρθῶς δὲ τῷ μὴ διὰ μόνου τοῦ ἀέρος αὐτάρκως
<span class="lb" data-page="3.621" data-line="4" id="l3.621.4"></span>τὴν καρδίαν ἀναψύχεσθαι νομίζειν, ἀλλὰ προσδεῖσθαι
<span class="lb" data-page="3.621" data-line="5" id="l3.621.5"></span>τοῦ μήθ’ ὁμοίως ἀέρι ψυχροῦ σπλάγχνου, μήτ’, εἰ καὶ ψυχρότερον
<span class="lb" data-page="3.621" data-line="6" id="l3.621.6"></span>ἦν, ἀλλά γε διὰ τὸ μῆκος τῆς ἀποστάσεως καὶ
<span class="lb" data-page="3.621" data-line="7" id="l3.621.7"></span>τὸ πλῆθος καὶ τὴν πυκνότητα τῶν προαπαντώντων σωμάτων
<span class="lb" data-page="3.621" data-line="8" id="l3.621.8"></span>ἀδυνατοῦν διαπέμπειν τὴν ψύξιν. ὡς πρὸς τῶν θεῶν
<span class="lb" data-page="3.621" data-line="9" id="l3.621.9"></span>αὐτὸν ἔχων τις τὸν ἀέρα διὰ τοῦ πνεύμονος ἐπὶ τὴν καρδίαν
<span class="lb" data-page="3.621" data-line="10" id="l3.621.10"></span>ἐρχόμενον, εἰ μὴ αὐτὸν, ἀλλὰ τήν γε ποιότητα πάντως
<span class="lb" data-page="3.621" data-line="11" id="l3.621.11"></span>αὐτοῦ, καὶ τοῦτο συνεχῶς τε καὶ ἀδιαλείπτως ὁρῶν γινόμενον,
<span class="lb" data-page="3.621" data-line="12" id="l3.621.12"></span>ἑτέρας ἔτι βοηθείας οἴεται δεῖσθαι εἰς τὴν κατάψυξιν.
<span class="lb" data-page="3.621" data-line="13" id="l3.621.13"></span>ἀλλ’ εἰ καὶ δεῖται, μακρῷ βέλτιον ἦν ἐκ τοῦ
<span class="lb" data-page="3.621" data-line="14" id="l3.621.14"></span>πνεύμονος αὐτὴν ἐκπορίζεσθαι· λέγειν, ἤτοι τῇ μαλακότητι
<span class="lb" data-page="3.621" data-line="15" id="l3.621.15"></span>τοῦ σπλάγχνου προσάπτοντα, ὡς ὁ Πλάτων, ἢ τῇ ψυχρότητι.
<span class="lb" data-page="3.621" data-line="16" id="l3.621.16"></span>οὐδὲ γὰρ οὐδὲ τοῦτ’ ἦν ἀδύνατον εἰπεῖν, ἅπαξ γε τῶν
<span class="lb" data-page="3.621" data-line="17" id="l3.621.17"></span>αἰσθήσεων ὑπερορᾷν τετολμηκότα. τούτῳ γὰρ ἂν ἔτι δείξειέ
<span class="pb" data-page="3.622" id="p3.622"></span>
<span class="lb" data-page="3.622" data-line="1" id="l3.622.1"></span>τις θερμὸν τὸν πνεύμονα μὴ πιστεύων τῇ ἁφῇ, τῷ δ’ ἂν
<span class="lb" data-page="3.622" data-line="2" id="l3.622.2"></span>ἔτι καὶ αὐτὴν τὴν καρδίαν εἴη πιστεύων. πῶς οὐχὶ καὶ ἐγκέφαλος
<span class="lb" data-page="3.622" data-line="3" id="l3.622.3"></span>θερμότερος ἀέρος, ᾧ γε καὶ θάνατός ἐστιν ὁμοίως
<span class="lb" data-page="3.622" data-line="4" id="l3.622.4"></span>ἀέρι γενέσθαι ψυχρῷ; πῶς δὲ ὁ μὲν ἐγκέφαλος ἐμψύχειν
<span class="lb" data-page="3.622" data-line="5" id="l3.622.5"></span>ἱκανός ἐστιν τὴν καρδίαν, ἡ καρδία δ’ οὐ πολὺ μᾶλλον
<span class="lb" data-page="3.622" data-line="6" id="l3.622.6"></span>ἐκθερμαίνειν τὸν ἐγκέφαλον ὑπερκείμενον, εἴ γε δὴ παντὶ
<span class="lb" data-page="3.622" data-line="7" id="l3.622.7"></span>θερμῷ πρὸς τὸ μετέωρον ἡ ὁρμή; διὰ τί δ’ εἰς μὲν τὴν
<span class="lb" data-page="3.622" data-line="8" id="l3.622.8"></span>καρδίαν ἀμυδρά τις ἀπόφυσις αὐτοῦ καθήκει, τὰ δὲ τῶν
<span class="lb" data-page="3.622" data-line="9" id="l3.622.9"></span>αἰσθήσεων ὄργανα πάντα παμπόλλην μοῖραν ἐγκεφάλου
<span class="lb" data-page="3.622" data-line="10" id="l3.622.10"></span>φαίνεται δεχόμενα; οὐ γὰρ δὴ τοῦτό γε ἂν ἔχοι τις εἰπεῖν,
<span class="lb" data-page="3.622" data-line="11" id="l3.622.11"></span>ὡς τὴν μὲν καρδίαν ἐμψύχειν πέφυκε, τοῖς δ’ αἰσθητηρίοις
<span class="lb" data-page="3.622" data-line="12" id="l3.622.12"></span>ἀντ’ ἄλλου τινὸς χρηστόν ἐστιν. ᾧ γὰρ ἕνεκα τοῦ ψύχειν
<span class="lb" data-page="3.622" data-line="13" id="l3.622.13"></span>τὴν καρδίαν ἡ γένεσις, τούτῳ καθάπερ τινὶ πηγῇ ψύξεως
<span class="lb" data-page="3.622" data-line="14" id="l3.622.14"></span>ὑπάρχοντι πάντα, οἶμαι, τὰ πλησιάζοντα ψύχειν ἀναγκαῖον
<span class="lb" data-page="3.622" data-line="15" id="l3.622.15"></span>ἦν· καὶ ταύτῃ τέρας ἂν εἴη μόνος τῶν πάντων ὁ ἐγκέφαλος
<span class="lb" data-page="3.622" data-line="16" id="l3.622.16"></span>τὰ μὲν ποῤῥωτάτω καὶ θερμότερα καὶ διὰ πολλῶν
<span class="lb" data-page="3.622" data-line="17" id="l3.622.17"></span>τῶν μεταξὺ προαπαντήσεων ἐμψύχειν δυνάμενος, τὰ δ’ ἐγγυτάτω
<span class="pb" data-page="3.623" id="p3.623"></span>
<span class="lb" data-page="3.623" data-line="1" id="l3.623.1"></span>τε καὶ ἧττον θερμὰ καὶ συμπεφυκότα παραπλησίως
<span class="lb" data-page="3.623" data-line="2" id="l3.623.2"></span>ἀδύνατος διατιθέναι. ἀλλ’ οὐχ ἅπαντα, φησὶ, εἰς αὐτὸν
<span class="lb" data-page="3.623" data-line="3" id="l3.623.3"></span>περαίνει τὰ τῶν αἰσθήσεων ὄργανα. τί τοῦτο λέγεις, Ἀριστότελες;
<span class="lb" data-page="3.623" data-line="4" id="l3.623.4"></span>ἐγὼ μὲν γὰρ καὶ νῦν αἰδοῦμαι μνημονεύων τοῦ
<span class="lb" data-page="3.623" data-line="5" id="l3.623.5"></span>λόγου. οὐκ εἰς ἑκάτερον μὲν τῶν ὤτων ἀξιόλογον ἐμβάλλει
<span class="lb" data-page="3.623" data-line="6" id="l3.623.6"></span>νεῦρον αὐταῖς μήνιγξιν; <span class="milestone ed2page" data-n="4.485" data-unit="ed2page" id="ed2page.4.485"></span>εἰς ἑκάτερον δὲ μέρος
<span class="lb" data-page="3.623" data-line="7" id="l3.623.7"></span>τῆς ῥινὸς <span class="milestone ed1page" data-n="1.453" data-unit="ed1page" id="ed1page.1.453"></span>οὐ πολὺ μείζων ἐγκεφάλου μοῖρα τῆς εἰς
<span class="lb" data-page="3.623" data-line="8" id="l3.623.8"></span>τὰ ὦτα παραγίνεται; εἰς ἑκάτερον δὲ τῶν ὀφθαλμῶν οὐχ
<span class="lb" data-page="3.623" data-line="9" id="l3.623.9"></span>ἓν μὲν μαλακὸν νεῦρον, ἓν δὲ σκληρὸν, τὸ μὲν εἰς τὴν
<span class="lb" data-page="3.623" data-line="10" id="l3.623.10"></span>ῥίζαν αὐτοῦ, τὸ δὲ εἰς τοὺς κινοῦντας ἐμφυόμενον μῦς; εἰς
<span class="lb" data-page="3.623" data-line="11" id="l3.623.11"></span>δέ γε τὴν γλῶτταν οὐχὶ τέτταρα, δύο μὲν μαλακὰ δι’
<span class="lb" data-page="3.623" data-line="12" id="l3.623.12"></span>ὑπερώας καθήκοντα, δύο δὲ σκληρὰ παρ’ ἑκάτερα τῶν ὤτων
<span class="lb" data-page="3.623" data-line="13" id="l3.623.13"></span>φερόμενα; ἅπαντ’ οὖν ἐγκεφάλῳ κεκοινώνηκεν, εἰ χρὴ πιστεύειν
<span class="lb" data-page="3.623" data-line="14" id="l3.623.14"></span>ὀφθαλμοῖς ὁρῶσι καὶ χερσὶν ἁπτομέναις. τί δὲ τὰ
<span class="lb" data-page="3.623" data-line="15" id="l3.623.15"></span>ἄλλα τῆς ἐγκεφάλου κατασκευῆς μόρια; τίνα χρείαν ἕξει τὰ
<span class="lb" data-page="3.623" data-line="16" id="l3.623.16"></span>χοροειδῆ σώματα, τὸ δικτυοειδὲς πλέγμα, τὸ κωνάριον, ἡ
<span class="lb" data-page="3.623" data-line="17" id="l3.623.17"></span>πύελος, ἡ χοάνη, τὸ ψαλλιοειδὲς σῶμα, ἡ σκωληκοειδὴς ﻿
<span class="pb" data-page="3.624" id="p3.624"></span>
<span class="lb" data-page="3.624" data-line="1" id="l3.624.1"></span>ἐπίφυσις, τὸ πλῆθος τῶν κοιλιῶν, αἱ πρὸς ἀλλήλας αὐτῶν
<span class="lb" data-page="3.624" data-line="2" id="l3.624.2"></span>συντρήσεις, ἡ ποικιλία τῆς διαπλάσεως, αἱ διτταὶ μήνιγγες,
<span class="lb" data-page="3.624" data-line="3" id="l3.624.3"></span>αἱ εἰς τὸν νωτιαῖον ἐκφύσεις, αἱ τῶν νεύρων ἀποφύσεις, οὐκ
<span class="lb" data-page="3.624" data-line="4" id="l3.624.4"></span>εἰς τὰ τῶν αἰσθήσεων ὄργανα μόνον, ἀλλὰ καὶ τὸν φάρυγγα,
<span class="lb" data-page="3.624" data-line="5" id="l3.624.5"></span>καὶ τὸν λάρυγγα, καὶ τὸν στόμαχον, καὶ τὴν γαστέρα,
<span class="lb" data-page="3.624" data-line="6" id="l3.624.6"></span>καὶ πάντα τὰ σπλάγχνα, καὶ πάντα τὰ ἔντερα, καὶ
<span class="lb" data-page="3.624" data-line="7" id="l3.624.7"></span>τὰ κατὰ τὸ πρόσωπον μόρια ἅπαντα; τούτων γὰρ οὐδενὸς
<span class="lb" data-page="3.624" data-line="8" id="l3.624.8"></span>τὴν χρείαν Ἀριστοτέλης ἐπεχείρησεν εἰπεῖν, ὥσπερ οὐδὲ τῶν
<span class="lb" data-page="3.624" data-line="9" id="l3.624.9"></span>κατὰ τὴν καρδίαν ἐκείνων πάλιν, οἷς ἐγκέφαλος ἁπάντων
<span class="lb" data-page="3.624" data-line="10" id="l3.624.10"></span>ἀρχή. τὸν μὲν γὰρ, εἴπερ ἐμψύξεως ἕνεκα μόνης ἐγεγένητο,
<span class="lb" data-page="3.624" data-line="11" id="l3.624.11"></span>καθάπερ τινὰ σπόγγον ἀργὸν καὶ ἀδιάπλαστον ἐχρῆν εἶναι,
<span class="lb" data-page="3.624" data-line="12" id="l3.624.12"></span>μηδεμίαν ἔχοντα τεχνικωτέραν κατασκευὴν, τὴν δὲ καρδίαν,
<span class="lb" data-page="3.624" data-line="13" id="l3.624.13"></span>εἰ μήτ’ ἀρτηριῶν, μήτε τῆς ἐμφύτου θερμασίας ἐστὶν ἀρχὴ,
<span class="lb" data-page="3.624" data-line="14" id="l3.624.14"></span>μηδ’ ὅτι διαπεπλάσθαι ποικίλως, ἀλλὰ μηδ’ εἶναι τὴν ἀρχήν.
<span class="lb" data-page="3.624" data-line="15" id="l3.624.15"></span>τὸ γάρ σοι θαυμαστὸν ἑκατέροις τῆς περιττῆς σοφίας ἐν
<span class="lb" data-page="3.624" data-line="16" id="l3.624.16"></span>τῷδ’ ἄν τις μάλιστα φωράσειεν, ὅτι μὴ μόνον ἀποστεροῦσιν,
<span class="lb" data-page="3.624" data-line="17" id="l3.624.17"></span>ἢ τὸν ἐγκέφαλον ἀρχὴν εἶναι νεύρων, ἢ τὴν καρδίαν ἀρτηριῶν,
<span class="pb" data-page="3.625" id="p3.625"></span>
<span class="lb" data-page="3.625" data-line="1" id="l3.625.1"></span>ἀλλὰ καὶ τελέως ἄχρηστον ἀποφαίνουσι θάτερον, οἱ μὲν
<span class="lb" data-page="3.625" data-line="2" id="l3.625.2"></span>ὁμολογοῦντες φανερῶς, ὥσπερ καὶ Φιλότιμος, οἱ δὲ τὴν ἐν
<span class="lb" data-page="3.625" data-line="3" id="l3.625.3"></span>κύκλῳ περιερχόμενοι, καθάπερ Ἀριστοτέλης. ὃ γάρ τοι πάντων
<span class="lb" data-page="3.625" data-line="4" id="l3.625.4"></span>ἥκιστα προσῆν ἐγκεφάλῳ, μόνον ὑπάρχειν αὐτῷ λέγων,
<span class="lb" data-page="3.625" data-line="5" id="l3.625.5"></span>ἑτέρων δ’ οὐδενὸς ἕνεκα νομίζων γεγονέναι, δῆλός ἐστι κατεγνωκὼς
<span class="lb" data-page="3.625" data-line="6" id="l3.625.6"></span>μὲν αὐτοῦ τελέαν ἀχρηστίαν, φανερῶς δ’ ὁμολογεῖν
<span class="lb" data-page="3.625" data-line="7" id="l3.625.7"></span>αἰδούμενος. ἀλλ’ οὐ νῦν καιρὸς ὑπὲρ ἐνεργειῶν λέγειν.
<span class="lb" data-page="3.625" data-line="8" id="l3.625.8"></span>ὅπερ δ’ ἐῤῥέθη κατὰ τὴν ἀρχὴν τοῦ λόγου παντὸς, ἔργῳ
<span class="lb" data-page="3.625" data-line="9" id="l3.625.9"></span>δῆλον γίνεται, τὸ μηδενὸς οἷόν τ’ εἶναι μορίου καλῶς ἐξηγήσασθαι
<span class="lb" data-page="3.625" data-line="10" id="l3.625.10"></span>τὴν χρείαν ἄνευ τοῦ παντὸς ὀργάνου τὴν ἐνέργειαν
<span class="lb" data-page="3.625" data-line="11" id="l3.625.11"></span>εὑρεῖν.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:8.5">
<span class="pb page1" data-page="3.630" id="p3.630"></span>
<span class="milestone ed1page page1" data-n="1.454" data-unit="ed1page" id="ed1page.1.454"></span>
<span class="milestone ed2page page1" data-n="4.487" data-unit="ed2page" id="ed2page.4.487"></span>
            <p>
<span class="lb" data-page="3.630" data-line="15" id="l3.630.15"></span>Τί δ’ οὖν ἐστιν, οὗ χάριν ἐν τοῖς πλείστοις
<span class="lb" data-page="3.630" data-line="16" id="l3.630.16"></span>ζώοις ἡ φύσις ἐποίησε κεφαλὴν, οὐκ ἄν μοι δοκοῦμεν εὑρεῖν
<span class="pb" data-page="3.631" id="p3.631"></span>
<span class="lb" data-page="3.631" data-line="1" id="l3.631.1"></span>ἄλλως γε, ἢ ὡς δὴ νῦν γε ζητεῖν ἀπηρξάμεθα. τίνος
<span class="lb" data-page="3.631" data-line="2" id="l3.631.2"></span>γὰρ ἀπολείπεται μορίου τῶν ἐν τῇ κεφαλῇ τεταγμένων τὰ
<span class="lb" data-page="3.631" data-line="3" id="l3.631.3"></span>στέρνα τῶν οὐκ ἐχόντων ζώων κεφαλὴν, εἴπερ εὕρομεν, οὐκ
<span class="lb" data-page="3.631" data-line="4" id="l3.631.4"></span>ἂν ἀπὸ τρόπου φαίημεν ἐκείνου χάριν αὐτὴν γεγονέναι.
<span class="lb" data-page="3.631" data-line="5" id="l3.631.5"></span>μέθοδος μὲν αὕτη τῆς εὑρέσεως· εἴη δὲ καὶ εὑρεθῆναι τὸ
<span class="lb" data-page="3.631" data-line="6" id="l3.631.6"></span>ζητούμενον· εὑρεθείη δ’ ἂν ᾧδέ πως. ὀφθαλμοὶ καὶ καρκίνοις
<span class="lb" data-page="3.631" data-line="7" id="l3.631.7"></span>καὶ φαλαίναις καὶ καράβοις καὶ πᾶσι τοῖς ἀκεφάλοις
<span class="lb" data-page="3.631" data-line="8" id="l3.631.8"></span>ζώοις ἐπ’ αὐχέσι προμήκεσιν ἔφυσαν. οὐ γὰρ ἐνεχώρει
<span class="lb" data-page="3.631" data-line="9" id="l3.631.9"></span>ταπεινοὺς εἶναι καὶ τούτους, ὥσπερ στόμα τε καὶ ῥῖνας
<span class="lb" data-page="3.631" data-line="10" id="l3.631.10"></span>καὶ ὦτα· τὸ γὰρ ἔργον αὐτῶν ὑψηλοῦ δεῖται χωρίου.
<span class="lb" data-page="3.631" data-line="11" id="l3.631.11"></span>ταῦτ’ ἄρα καὶ ὅσοι πολεμίων ἔφοδον ἢ λῃστῶν προσκοποῦνται,
<span class="lb" data-page="3.631" data-line="12" id="l3.631.12"></span>τείχεσί τε καὶ πύργοις ὑψηλοῖς ἢ καὶ τισιν ὄρεσιν
<span class="lb" data-page="3.631" data-line="13" id="l3.631.13"></span>ἐπαναβαίνουσιν. ἀλλὰ καὶ ὅσοι ταῖς κεραίαις τῶν πλοίων
<span class="lb" data-page="3.631" data-line="14" id="l3.631.14"></span>ἐπανίασι, πρότεροι τὴν γῆν καθορῶσι τῶν ἐν τῇ νηῒ πλωτήρων.
<span class="lb" data-page="3.631" data-line="15" id="l3.631.15"></span>ὁ γὰρ ἐπὶ μετεώρου βεβηκὼς πλείονα χωρία θεᾶται
<span class="lb" data-page="3.631" data-line="16" id="l3.631.16"></span>τῶν ἐκ ταπεινοτέρου. τοῖς οὖν εἰρημένοις ζώοις, ὀστρακῶδές
<span class="lb" data-page="3.631" data-line="17" id="l3.631.17"></span>τε καὶ σκληρὸν ἔχουσι τὸ δέρμα, δυνατὸν ἦν ὑψηλοῖς
<span class="pb" data-page="3.632" id="p3.632"></span>
<span class="lb" data-page="3.632" data-line="1" id="l3.632.1"></span>αὐχέσιν ἀσφαλῶς ἐπιθεῖναι τοὺς ὀφθαλμοὺς, αὐτούς τε
<span class="lb" data-page="3.632" data-line="2" id="l3.632.2"></span>σκληροὺς ἔσεσθαι μέλλοντας καὶ τὸν ἔξωθεν αὐτοῖς περικείμενον
<span class="lb" data-page="3.632" data-line="3" id="l3.632.3"></span>χιτῶνα τὸν ἀπὸ τοῦ δέρματος πεφυκότα σκληρότατον
<span class="lb" data-page="3.632" data-line="4" id="l3.632.4"></span>ὁμοίως τῷ δέρματι δυναμένους ἔχειν. ἀνθρώποις δὲ
<span class="lb" data-page="3.632" data-line="5" id="l3.632.5"></span>καὶ τοῖς ἄλλοις ζώοις, ὅσα τούτοις παραπλήσια, μαλακοὺς
<span class="lb" data-page="3.632" data-line="6" id="l3.632.6"></span>ἐξ ἀνάγκης τοὺς τε ὅλους ὀφθαλμοὺς ἕξειν μέλλουσι διὰ
<span class="lb" data-page="3.632" data-line="7" id="l3.632.7"></span>τὴν τοῦ σώματος οὐσίαν καὶ προσέτι τὸν ἔξωθεν αὐτοῖς
<span class="lb" data-page="3.632" data-line="8" id="l3.632.8"></span>ἐπιφυόμενον μαλακὸν ὁμοίως ὅλῳ τῷ δέρματι, προμήκεσιν
<span class="lb" data-page="3.632" data-line="9" id="l3.632.9"></span>αὐχέσι προπετεῖς ὀφθαλμοὺς ἐπιθεῖναι σφαλερώτερον ἦν,
<span class="lb" data-page="3.632" data-line="10" id="l3.632.10"></span>ὅπου καὶ αὐτοῖς τοῖς ὀστρακοδέρμοις οὐκ ἀεὶ προπετεῖς εἰσιν,
<span class="lb" data-page="3.632" data-line="11" id="l3.632.11"></span>ἀλλ’ εἰς τὸ κοῖλον ἰόντα, καὶ ἢν ἐπιφερόμενόν τινα
<span class="lb" data-page="3.632" data-line="12" id="l3.632.12"></span>κατ’ αὐτῶν δείσαντα τύχῃ, καὶ ἢν ἄλλως ἐνεργεῖν μὴ δέηται,
<span class="lb" data-page="3.632" data-line="13" id="l3.632.13"></span>κλίναντα κατὰ τοῦ στέρνου τοὺς ὀφθαλμοὺς ἀσφαλῶς
<span class="lb" data-page="3.632" data-line="14" id="l3.632.14"></span>ἀναπαύει, χώραν κᾀνταῦθα<span class="milestone ed2page" data-n="4.488" data-unit="ed2page" id="ed2page.4.488"></span> τῆς ἀποθέσεως αὐτοῖς προπαρεσκευακυίας
<span class="lb" data-page="3.632" data-line="15" id="l3.632.15"></span>τῆς φύσεως. ἐπεὶ τοίνυν τὸ μὲν ἐν ταπεινῷ
<span class="lb" data-page="3.632" data-line="16" id="l3.632.16"></span>τεθῆναι τοὺς ὀφθαλμοὺς ἡμῶν οὐ κατὰ τὴν χρείαν
<span class="lb" data-page="3.632" data-line="17" id="l3.632.17"></span>ἦν αὐτῶν, τὸ δ’ αὐχέσιν ἐπιτεθῆναι γυμνοῖς οὐκ ἦν
<span class="lb" data-page="3.632" data-line="18" id="l3.632.18"></span>ἀσφαλές, ἐβούλετο δὲ ἡ φύσις μήτε τῆς χρείας κωλῦσαί
<span class="pb" data-page="3.633" id="p3.633"></span>
<span class="lb" data-page="3.633" data-line="1" id="l3.633.1"></span>τι, μήτε τὴν ἀσφάλειαν διαφθεῖραι, ἐξεῦρεν ἐργάσασθαι
<span class="lb" data-page="3.633" data-line="2" id="l3.633.2"></span>μόριον αὐτοῖς ὑψηλόν τε ἅμα καὶ φρουρεῖν ἱκανὸν, ἄνωθεν
<span class="lb" data-page="3.633" data-line="3" id="l3.633.3"></span>μὲν ὀφρῦς ὑπερθεῖσα, κάτωθεν δὲ τὸ καλούμενον μῆλον
<span class="lb" data-page="3.633" data-line="4" id="l3.633.4"></span>ὑψώσασα, τοῖς δ’ ἐντὸς μέρεσι τὴν ῥῖνα παραθεῖσα,
<span class="lb" data-page="3.633" data-line="5" id="l3.633.5"></span>τοῖς δ’ ἐκτὸς τὴν τοῦ καλουμένου ζυγώματος ἔκφυσιν.
<span class="lb" data-page="3.633" data-line="6" id="l3.633.6"></span>ἀλλ’ οὔπω τὸ τούτων ἄθροισμα κεφαλὴ, ἄνευ δὲ κεφαλῆς
<span class="lb" data-page="3.633" data-line="7" id="l3.633.7"></span>εἶναι ταῦτα δύναται. τίς οὖν ἀνάγκη, καὶ τἄλλα ταύτῃ
<span class="lb" data-page="3.633" data-line="8" id="l3.633.8"></span>θεῖναι μόρια, ὧν ἡ σύνταξις ὀνομάζεται κεφαλή; τῶν αἰσθητηρίων
<span class="lb" data-page="3.633" data-line="9" id="l3.633.9"></span>ἓν ἕκαστον νεύρου δεῖται μαλακοῦ· νεύρου μὲν,
<span class="lb" data-page="3.633" data-line="10" id="l3.633.10"></span>ὅτι τοῦτ’ ἔστιν αἰσθήσεων ὄργανον, μαλακοῦ δὲ, ὅτι διατεθῆναί
<span class="lb" data-page="3.633" data-line="11" id="l3.633.11"></span>πως δεῖ καὶ παθεῖν τι τὸ αἰσθητήριον ὑπὸ τοῦ
<span class="lb" data-page="3.633" data-line="12" id="l3.633.12"></span>προσπεσόντος ἔξωθεν, ἵν’ αἴσθησις γένηται. ἔστι δὲ πρὸς
<span class="lb" data-page="3.633" data-line="13" id="l3.633.13"></span>μὲν τὸ παθεῖν ἐπιτηδειότερον τὸ μαλακὸν, πρὸς δὲ τὸ δρᾶσαι
<span class="lb" data-page="3.633" data-line="14" id="l3.633.14"></span>τὸ σκληρόν. ταῦτ’ ἄρα τοῖς μὲν αἰσθητηρίοις μαλακῶν,
<span class="lb" data-page="3.633" data-line="15" id="l3.633.15"></span>τοῖς δὲ ἄλλοις πᾶσι μορίοις τῶν σκληρῶν νεύρων ἐδέησε.
<span class="lb" data-page="3.633" data-line="16" id="l3.633.16"></span>καὶ αὐτοῖς δὲ τοῖς αἰσθητηρίοις, ὅσα κινεῖται κατὰ προαίρεσιν,
<span class="lb" data-page="3.633" data-line="17" id="l3.633.17"></span>οἷον ὀφθαλμοῖς καὶ γλώττῃ, διττὸν γένος νεύρων ﻿
<span class="pb" data-page="3.634" id="p3.634"></span>
<span class="lb" data-page="3.634" data-line="1" id="l3.634.1"></span>ἐστὶν, οὐχ ὥσπερ ὠσὶ καὶ ῥισὶν ἓν μόνον τὸ μαλακόν.
<span class="lb" data-page="3.634" data-line="2" id="l3.634.2"></span>καὶ τοίνυν καὶ παθόν ποτε τὸ ἕτερον αὐτῶν εἰς τὴν ἀφ’
<span class="lb" data-page="3.634" data-line="3" id="l3.634.3"></span>ἑαυτοῦ χρείαν μόνην ἔβλαψε τὸ μόριον. ἑωρᾶτο γοῦν οὐκ
<span class="lb" data-page="3.634" data-line="4" id="l3.634.4"></span>ὀλιγάκις ποτὲ μὲν εἰς τὴν κίνησιν ἡ γλῶττα, ποτὲ δὲ εἰς
<span class="lb" data-page="3.634" data-line="5" id="l3.634.5"></span>τὴν τῶν χυμῶν διάγνωσιν καὶ ἀντίληψιν ἐμποδιζομένη. καὶ
<span class="lb" data-page="3.634" data-line="6" id="l3.634.6"></span>μὲν δὴ καὶ τὰς ἐκφύσεις τε τὰς ἄνωθεν ἐξ αὐτοῦ τοῦ ἐγκεφάλου
<span class="lb" data-page="3.634" data-line="7" id="l3.634.7"></span>καὶ τὰς ἄχρι τῶν αἰσθητηρίων ὁδοὺς οὐ τὰς αὐτὰς
<span class="lb" data-page="3.634" data-line="8" id="l3.634.8"></span>ἔχει τά τε μαλακὰ νεῦρα καὶ τὰ σκληρά. τὰ μὲν γὰρ
<span class="lb" data-page="3.634" data-line="9" id="l3.634.9"></span>τῶν μαλακῶν αὐτοῦ, τὰ δὲ τῶν σκληρῶν ἐκφύντα μορίων
<span class="lb" data-page="3.634" data-line="10" id="l3.634.10"></span>ἔρχεται, τὰ μὲν εὐθὺ τῶν αἰσθητηρίων, τὰ δὲ ἐν κύκλῳ
<span class="lb" data-page="3.634" data-line="11" id="l3.634.11"></span>πη περιϊόντα. τῶν γοῦν εἰς τὴν γλῶτταν καθηκόντων νεύρων
<span class="lb" data-page="3.634" data-line="12" id="l3.634.12"></span>τὰ μὲν ἐκ τῶν κάτω τε καὶ πρόσω, τὰ δὲ ἐκ τῶν
<span class="lb" data-page="3.634" data-line="13" id="l3.634.13"></span>ὀπίσω τε καὶ πλαγίων ἐκφύντα, τὰ μὲν εἰς αὐτὴν εὐθέως
<span class="lb" data-page="3.634" data-line="14" id="l3.634.14"></span>ἐμφύεται, τὰ δ’ ἕτερα τὰ σκληρότερα περὶ τὸν τράχηλον
<span class="lb" data-page="3.634" data-line="15" id="l3.634.15"></span>ἑλίττεται πρότερον, ἀλλὰ καὶ διασπείρεται, τὰ μὲν εἰς τὴν
<span class="lb" data-page="3.634" data-line="16" id="l3.634.16"></span>ἐκτὸς αὐτῆς ἐπιφάνειαν, τὰ μαλακὰ, τὰ δὲ εἰς τοὺς μῦς,
<span class="lb" data-page="3.634" data-line="17" id="l3.634.17"></span>τὰ σκληρά. διὰ μὲν γὰρ τῶν ἐκτὸς ἑαυτῆς μερῶν ὁμιλεῖ
<span class="pb" data-page="3.635" id="p3.635"></span>
<span class="lb" data-page="3.635" data-line="1" id="l3.635.1"></span>τοῖς χυμοῖς, ὑπὸ δὲ τῶν μυῶν κινεῖται. δεόντως οὖν τὰ
<span class="lb" data-page="3.635" data-line="2" id="l3.635.2"></span>μὲν αἰσθήσεσθαι μέλλοντα τοῖς ἐπιτηδειοτέροις εἰς τὴν διάγνωσιν
<span class="lb" data-page="3.635" data-line="3" id="l3.635.3"></span>ἐνέφυ μορίοις, θάτερα δὲ, τὰ σκληρὰ, τοῖς τῆς κινήσεως
<span class="lb" data-page="3.635" data-line="4" id="l3.635.4"></span>ὀργάνοις, τοῖς μυσίν. οὕτω δὲ καὶ τῶν ἐν ὀφθαλμοῖς
<span class="lb" data-page="3.635" data-line="5" id="l3.635.5"></span>νεύρων τὰ μὲν εἰς τοὺς μῦς αὐτῶν ἐμφύεται, τὰ
<span class="lb" data-page="3.635" data-line="6" id="l3.635.6"></span>σκληρὰ, τὰ δ’ εἰς τὸ πρῶτόν τε καὶ κυριώτατον ὄργανον
<span class="lb" data-page="3.635" data-line="7" id="l3.635.7"></span>τῆς ὄψεως, τὸ κρυσταλλοειδὲς ὑγρόν. ἀλλ’ οὔτε τούτων
<span class="lb" data-page="3.635" data-line="8" id="l3.635.8"></span>αὐτῶν τῶν ἐπὶ τοὺς ὀφθαλμοὺς ἰόντων νεύρων τῶν μαλακῶν,
<span class="lb" data-page="3.635" data-line="9" id="l3.635.9"></span>οὔτε τῶν ἐπὶ τὴν γλῶτταν, ἀλλ’ οὐδὲ τῶν ἐπ’ ὦτα
<span class="lb" data-page="3.635" data-line="10" id="l3.635.10"></span>καὶ ῥῖνας ἔστιν ἰδεῖν τι μετὰ τὸ διεκπεσεῖν τοῦ κρανίου
<span class="lb" data-page="3.635" data-line="11" id="l3.635.11"></span>προσωτέρω χωροῦν, ὥσπερ τῶν ἄλλων ἕκαστον τῶν σκληρῶν·
<span class="lb" data-page="3.635" data-line="12" id="l3.635.12"></span>ἀπεῤῥάγη τε γὰρ ἂν εὐθέως, ἐθλάσθη τε ἂν ῥᾳδίως,
<span class="lb" data-page="3.635" data-line="13" id="l3.635.13"></span>οὐχ ὑπὸ τῶν ἔξωθεν προσπιπτόντων μόνον, ἀλλὰ καὶ
<span class="lb" data-page="3.635" data-line="14" id="l3.635.14"></span>πολὺ πρότερον ὑπ’ αὐτῶν τῶν ἐν τῷ σώματι μορίων, τῶν
<span class="lb" data-page="3.635" data-line="15" id="l3.635.15"></span>ὁπωσοῦν ὁμιλούντων αὐτοῖς. διὰ ταύτην οὖν τὴν αἰτίαν
<span class="lb" data-page="3.635" data-line="16" id="l3.635.16"></span>πλησίον εἶναι χρὴ τῶν αἰσθητηρίων ἕκαστον αὐτῷ τῷ ἐγκεφάλῳ.
<span class="lb" data-page="3.635" data-line="17" id="l3.635.17"></span>εἰ δὲ τοῦτο, τὸ ἐξ ἀρχῆς ζητούμενον ἤδη πέρας
<span class="lb" data-page="3.635" data-line="18" id="l3.635.18"></span>ἔχει. φαίνεται γὰρ ὁ μὲν ἐγκέφαλος ἐν τῇ κεφαλῇ τετάχθαι
<span class="pb" data-page="3.636" id="p3.636"></span>
<span class="lb" data-page="3.636" data-line="1" id="l3.636.1"></span>διὰ τοὺς ὀφθαλμοὺς, ἕκαστον· δὲ τῶν ἄλλων αἰσθητηρίων
<span class="lb" data-page="3.636" data-line="2" id="l3.636.2"></span>διὰ τὸν ἐγκέφαλον. ἀλλὰ <span class="milestone ed2page" data-n="4.489" data-unit="ed2page" id="ed2page.4.489"></span>καὶ περὶ τοῦ στόματος ἤδη
<span class="lb" data-page="3.636" data-line="3" id="l3.636.3"></span>πρόδηλον, ὡς ἐχρῆν καὶ τοῦτο προσκεῖσθαι τῇ κεφαλῇ,
<span class="lb" data-page="3.636" data-line="4" id="l3.636.4"></span>μέλλον γε περιέξειν τὴν γλῶτταν· οὔτε γὰρ γυμνὴν καὶ
<span class="lb" data-page="3.636" data-line="5" id="l3.636.5"></span>τελέως ἀσκέπαστον ἄμεινον ἦν ὑπάρχειν αὐτὴν, οὔτ’ ἄλλῳ
<span class="lb" data-page="3.636" data-line="6" id="l3.636.6"></span>τινὶ μᾶλλον ἢ τῷ στόματι σκέπεσθαι. καὶ γὰρ καὶ τοὺς
<span class="lb" data-page="3.636" data-line="7" id="l3.636.7"></span>χυμοὺς ἐνταῦθα ταχθεῖσα κάλλιον ἔμελλε διαγνώσεσθαι, καὶ
<span class="lb" data-page="3.636" data-line="8" id="l3.636.8"></span>διαλεκτικὸν ὄργανον ἔσεσθαι, καὶ μασήσει τε καὶ καταπόσει
<span class="lb" data-page="3.636" data-line="9" id="l3.636.9"></span>συνεργήσειν οὐ σμικρά.
</p>
          </article>

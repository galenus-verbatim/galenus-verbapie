<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:8.8">
<span class="pb page1" data-page="3.656" id="p3.656"></span>
<span class="milestone ed1page page1" data-n="1.457" data-unit="ed1page" id="ed1page.1.457"></span>
<span class="milestone ed2page page1" data-n="4.495" data-unit="ed2page" id="ed2page.4.495"></span>
            <p>
<span class="lb" data-page="3.656" data-line="5" id="l3.656.5"></span>Ὥσπερ οὖν καὶ ἡ μήνιγξ ἡ λεπτὴ ἅμα μὲν
<span class="lb" data-page="3.656" data-line="6" id="l3.656.6"></span>στηρίζει τὸν ἐγκέφαλον, ἅμα δὲ σκέπει, καὶ πρὸς τούτοις
<span class="lb" data-page="3.656" data-line="7" id="l3.656.7"></span>ἔτι σύνδεσμος γίνεται τῶν κατ’ αὐτὸν ἀγγείων ἁπάντων.
<span class="lb" data-page="3.656" data-line="8" id="l3.656.8"></span>ἔοικε μὲν γὰρ ἐμβρύου χορίῳ καὶ μεσαραίῳ ζώου. καὶ γὰρ
<span class="lb" data-page="3.656" data-line="9" id="l3.656.9"></span>ἐκείνων ἑκάτερον ἐκ πολλῶν ἀρτηριῶν καὶ φλεβῶν ἐγγὺς
<span class="lb" data-page="3.656" data-line="10" id="l3.656.10"></span>ἀλλήλων κειμένων, ὑμένι λεπτῷ τὰ μεταξὺ διαστήματα συνυφασμένῳ
<span class="lb" data-page="3.656" data-line="11" id="l3.656.11"></span>ἐγένετο. καὶ ἡ μήνιγξ ὡσαύτως ἁπάσας συνδεῖ
<span class="lb" data-page="3.656" data-line="12" id="l3.656.12"></span>τὰς κατὰ τὸν ἐγκέφαλον ἀρτηρίας τε καὶ φλέβας, ὅπως μὴ
<span class="lb" data-page="3.656" data-line="13" id="l3.656.13"></span>παραλλάττοιέν τε καὶ περιπλέκοιντο, καὶ τῆς θέσεως ἐξίσταιντο
<span class="lb" data-page="3.656" data-line="14" id="l3.656.14"></span>κατὰ τὰς κινήσεις, ἀστήρικτον ἔχουσαι τὴν βάσιν,
<span class="lb" data-page="3.656" data-line="15" id="l3.656.15"></span>ὡς ἂν ἐφ’ οὕτως ὑγροῦ καὶ μαλακοῦ καὶ ὀλίγου δεῖν ῥυτοῦ
<span class="lb" data-page="3.656" data-line="16" id="l3.656.16"></span>σώματος ὀχουμένας. διὰ τοῦτο γὰρ οὐδὲ περιέχει μόνον
<span class="lb" data-page="3.656" data-line="17" id="l3.656.17"></span>τὸν ἐγκέφαλον, ἀλλὰ καὶ διὰ τοῦ βάθους αὐτοῦ διαδύεται,
<span class="pb" data-page="3.657" id="p3.657"></span>
<span class="lb" data-page="3.657" data-line="1" id="l3.657.1"></span>καὶ πάντη διεξέρχεται, καὶ ὅλον αὐτὸν διαπλέκει, πανταχόσε
<span class="lb" data-page="3.657" data-line="2" id="l3.657.2"></span>τοῖς ἀγγείοις παρεκτεινομένη μέχρι τῆς ἔνδον εὐρύτητος
<span class="lb" data-page="3.657" data-line="3" id="l3.657.3"></span>τῶν κοιλιῶν. ἀλλ’ ἐνταῦθα μὲν οὐκ οἶδ’ ὅπως οὐκ
<span class="lb" data-page="3.657" data-line="4" id="l3.657.4"></span>ἀποθέμενοι τὸν ὕπνον οἱ πολλοὶ τῶν ἀνατομικῶν χοριοειδῆ
<span class="lb" data-page="3.657" data-line="5" id="l3.657.5"></span>πλέγματά τε καὶ συστρέμματα καλοῦσι τὸ μόριον τῆς λεπτῆς
<span class="lb" data-page="3.657" data-line="6" id="l3.657.6"></span>μήνιγγος, ὅσον ὑπέζωκε τὰς κοιλίας ἔνδοθεν, ἐπὶ δὲ τῶν
<span class="lb" data-page="3.657" data-line="7" id="l3.657.7"></span>ἄλλων μερῶν οὐκ ἐθέλουσιν οὔτε εἰκάζειν οὔτε ὀνομάζειν
<span class="lb" data-page="3.657" data-line="8" id="l3.657.8"></span>ὡσαύτως. ἀλλ’ ἡμεῖς γε καὶ τὴν φύσιν αὐτοῦ καὶ τὴν
<span class="lb" data-page="3.657" data-line="9" id="l3.657.9"></span>χρείαν τὴν αὐτὴν χορίῳ <span class="milestone ed1page" data-n="1.458" data-unit="ed1page" id="ed1page.1.458"></span>τε καὶ μεσεντερίῳ γνωρίζομέν
<span class="lb" data-page="3.657" data-line="10" id="l3.657.10"></span>τε καὶ ἀποφαινόμεθα, καὶ συνδεῖν φαμὲν ἐν ἐκείνοις
<span class="lb" data-page="3.657" data-line="11" id="l3.657.11"></span>καὶ ἀρτηρίας καὶ φλέβας, ἐνταυθοῖ δὲ καὶ ταύτας μὲν,
<span class="lb" data-page="3.657" data-line="12" id="l3.657.12"></span>ἀλλὰ καὶ τὸν ἐγκέφαλον αὐτόν. ἱκανὴ δὲ πίστις τοῦ συνέχεσθαί
<span class="lb" data-page="3.657" data-line="13" id="l3.657.13"></span>τε καὶ σφίγγεσθαι πρὸς τῆς λεπτῆς μήνιγγος τὸν
<span class="lb" data-page="3.657" data-line="14" id="l3.657.14"></span>ἐγκέφαλον ἡ νῦν μέλλουσα λεχθήσεσθαι. λαβὼν γὰρ οὗ
<span class="lb" data-page="3.657" data-line="15" id="l3.657.15"></span>βούλει ζώου (κάλλιον δὲ ἦν τῶν μειζόνων τούτων) γεγυμνωμένον
<span class="lb" data-page="3.657" data-line="16" id="l3.657.16"></span>μὲν πανταχόθεν ἤδη καὶ τὸν ἐγκέφαλον, ἐπικείμενον
<span class="lb" data-page="3.657" data-line="17" id="l3.657.17"></span>δ’ ἔτι καὶ συνεχόμενον τοῖς κατὰ τὴν βάσιν, ἀποδέρειν
<span class="lb" data-page="3.657" data-line="18" id="l3.657.18"></span>αὐτοῦ πειρῶ τὴν λεπτὴν μήνιγγα, θεώμενος εὐθέως,
<span class="pb" data-page="3.658" id="p3.658"></span>
<span class="lb" data-page="3.658" data-line="1" id="l3.658.1"></span>ὡς καθ’ ἕκαστον τῶν γυμνουμένων μορίων ἀποχεῖταί τε καὶ
<span class="lb" data-page="3.658" data-line="2" id="l3.658.2"></span>πλατύνεται πρὸς τοὐκτὸς, ἡνίκα δὲ ἤδη γυμνὸς ᾖ, πανταχόθεν
<span class="lb" data-page="3.658" data-line="3" id="l3.658.3"></span>ἀντὶ στρογγύλου τε καὶ περιφεροῦς πλατὺς γίνεται,
<span class="lb" data-page="3.658" data-line="4" id="l3.658.4"></span><span class="milestone ed2page" data-n="4.496" data-unit="ed2page" id="ed2page.4.496"></span>καταπιπτόντων τε αὐτῷ καὶ περιῤῥεόντων τῶν ὑψηλῶν
<span class="lb" data-page="3.658" data-line="5" id="l3.658.5"></span>μερῶν εἰς τὰ πλάγια, καίτοι ταῦτα σοῦ δρῶντος ἐπὶ
<span class="lb" data-page="3.658" data-line="6" id="l3.658.6"></span>τεθνεῶτος δηλονότι τοῦ ζώου, πολὺ μὲν ἤδη πνεῦμα,
<span class="lb" data-page="3.658" data-line="7" id="l3.658.7"></span>πάμπολυς δ’ ἀτμὸς ἐκκεκένωται, πᾶσα δ’ ἡ σύμφυτος
<span class="lb" data-page="3.658" data-line="8" id="l3.658.8"></span>θερμασία αὐτὸν ἀπολέλοιπεν, ὅσον θ’ αἵματος ἢ φλέγματος
<span class="lb" data-page="3.658" data-line="9" id="l3.658.9"></span>ἤ τινος ἄλλης ὑγρότητος ἐν αὐτῷ περιείχετο, πέπηγεν
<span class="lb" data-page="3.658" data-line="10" id="l3.658.10"></span>ἅπαντα ὑπὸ τῆς ψύξεως, ὥστ’ ἐξ ἁπάντων τούτων
<span class="lb" data-page="3.658" data-line="11" id="l3.658.11"></span>σκληρὸς καὶ ψυχρὸς γέγονεν. ἀλλ’ ὅμως καὶ νῦν ἔτι σαφῶς
<span class="lb" data-page="3.658" data-line="12" id="l3.658.12"></span>ἐνδείκνυται σφίγγεσθαί τε καὶ συνέχεσθαι δεόμενον
<span class="lb" data-page="3.658" data-line="13" id="l3.658.13"></span>ὑπὸ τῆς χοριοειδοῦς μήνιγγος. πῶς οὖν οὐχὶ πολὺ μᾶλλον
<span class="lb" data-page="3.658" data-line="14" id="l3.658.14"></span>περιόντος τοῦ ζώου τῆς αὐτῆς ἐδεῖτο; καὶ γὰρ οὖν καὶ σκέπασμα
<span class="lb" data-page="3.658" data-line="15" id="l3.658.15"></span>σύμφυτον ἔχων αὐτὴν πολὺ μᾶλλον, ὅθ’ ὑγρὸς ἦν
<span class="lb" data-page="3.658" data-line="16" id="l3.658.16"></span>ἔτι καὶ μαλακὸς, ἐδεῖτο, ἢ ὡς νῦν ἐπὶ τεθνεῶτος ἤδη τοῦ
<span class="lb" data-page="3.658" data-line="17" id="l3.658.17"></span>ζώου φαίνεται διακείμενος.
</p>
          </article>

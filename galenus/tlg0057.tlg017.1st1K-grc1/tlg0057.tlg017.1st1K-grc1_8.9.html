<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:8.9">
<span class="pb page1" data-page="3.659" id="p3.659"></span>
<span class="milestone ed1page page1" data-n="1.458" data-unit="ed1page" id="ed1page.1.458"></span>
<span class="milestone ed2page page1" data-n="4.496" data-unit="ed2page" id="ed2page.4.496"></span>
            <p>
<span class="lb" data-page="3.659" data-line="1" id="l3.659.1"></span>Ἔστι μὲν γὰρ αὐτοῦ καὶ ἡ παχεῖα μήνιγξ
<span class="lb" data-page="3.659" data-line="2" id="l3.659.2"></span>σκέπασμα· μᾶλλον δ’ οὐχ ἁπλῶς σκέπασμα χρὴ καλεῖν αὐτὴν,
<span class="lb" data-page="3.659" data-line="3" id="l3.659.3"></span>ἀλλ’ οἷον ἀμυντήριόν τι πρόβλημα ταῖς τοῦ κρανίου
<span class="lb" data-page="3.659" data-line="4" id="l3.659.4"></span>προσβολαῖς ἐγκείμενον· ἀλλ’ ἥ γε λεπτὴ τὸ ξύμφυτόν ἐστιν
<span class="lb" data-page="3.659" data-line="5" id="l3.659.5"></span>ὄντως αὐτοῦ σκέπασμα. καὶ γὰρ δὴ καὶ ἀφέστηκεν ἀπ’ αὐτοῦ
<span class="lb" data-page="3.659" data-line="6" id="l3.659.6"></span>ἡ παχεῖα, τοῖς διεκπίπτουσιν ἀγγείοις μόνοις συνεχομένη,
<span class="lb" data-page="3.659" data-line="7" id="l3.659.7"></span>καὶ εἴπερ μὴ μέσην ἡ φύσις ἐτετάχει τὴν λεπτὴν, οὐκ
<span class="lb" data-page="3.659" data-line="8" id="l3.659.8"></span>ἂν ἄλυπος ἡ πρὸς τὴν παχεῖαν μήνιγγα ἐγκεφάλου γειτνίασις
<span class="lb" data-page="3.659" data-line="9" id="l3.659.9"></span>ὑπῆρχεν. ὥσπερ οὖν ὁ Πλάτων γῆς καὶ πυρὸς, ἐπειδὴ
<span class="lb" data-page="3.659" data-line="10" id="l3.659.10"></span>πόῤῥω τὴν φύσιν ἀλλήλων ἦσαν, ὕδωρ τε καὶ ἀέρα μεταξὺ
<span class="lb" data-page="3.659" data-line="11" id="l3.659.11"></span>θεῖναί φησι τὸν θεὸν, οὕτω κᾀγὼ φαίην ἂν ἐγκεφάλου τε
<span class="lb" data-page="3.659" data-line="12" id="l3.659.12"></span>καὶ κρανίου, πόῤῥω ταῖς οὐσίαις διεστηκότων, ἐν τῷ μεταξὺ
<span class="lb" data-page="3.659" data-line="13" id="l3.659.13"></span>θεῖναι τὴν φύσιν ἀμφοτέρας τὰς μήνιγγας, οὐκ ἀρκεσθεῖσαν
<span class="lb" data-page="3.659" data-line="14" id="l3.659.14"></span>ἑνὶ δεσμῷ φιλίας συναγωγῷ. χρὴ γὰρ οὐ τῇ θέσει μόνον
<span class="lb" data-page="3.659" data-line="15" id="l3.659.15"></span>ἐν τῷ μέσῳ τετάχθαι τὸ μέσον ὄντως, ἀλλὰ καὶ τῇ
<span class="lb" data-page="3.659" data-line="16" id="l3.659.16"></span>φύσει. τῇ φύσει δέ ἐστι μέσον, ὃ κατὰ τὴν αὐτὴν ἀναλογίαν
<span class="lb" data-page="3.659" data-line="17" id="l3.659.17"></span>ἀφέστηκε τῶν ἄκρων. οὐδετέρα δ’ ἀπεῖχε τῶν μηνίγγων
<span class="pb" data-page="3.660" id="p3.660"></span>
<span class="lb" data-page="3.660" data-line="1" id="l3.660.1"></span>ἀνάλογον ἐγκεφάλου τε καὶ κρανίου. ἀλλ’ ἡ μὲν λεπτὴ
<span class="lb" data-page="3.660" data-line="2" id="l3.660.2"></span>πλεῖον τῆς ὀστοῦ σκληρότητος ἀπελείπετο, ἤπερ αὖ τῆς τοῦ
<span class="lb" data-page="3.660" data-line="3" id="l3.660.3"></span>ἐγκεφάλου μαλακότητος ἐπλεονέκτει· ἔμπαλιν δὲ ἡ παχεῖα
<span class="lb" data-page="3.660" data-line="4" id="l3.660.4"></span>πάμπολυ μὲν ἐγκεφάλου σκληροτέρα, βραχὺ δ’ ἦν ὀστοῦ
<span class="lb" data-page="3.660" data-line="5" id="l3.660.5"></span>μαλακωτέρα. ὥστ’ εἰ μὲν τὴν λεπτὴν μόνην ἡ φύσις ἐδημιούργησεν,
<span class="lb" data-page="3.660" data-line="6" id="l3.660.6"></span>οὐκ ἂν ἦν ἀζήμιος ἡ. πρὸς τὸ κρανίον αὐτῆς
<span class="lb" data-page="3.660" data-line="7" id="l3.660.7"></span>ὁμιλία· εἰ δέ γε τὴν σκληρὰν, αὐτὸς ἂν οὕτως ὁ ἐγκέφαλος
<span class="lb" data-page="3.660" data-line="8" id="l3.660.8"></span>ἐπόνει. ἵν’ οὖν μήτ’ ἐκεῖνός τι πάσχῃ, μήτε τὸ σκέπασμα,
<span class="lb" data-page="3.660" data-line="9" id="l3.660.9"></span>προτέρα μὲν ἡ λεπτὴ μήνιγξ, ἐπ’ αὐτῇ δ’ ἡ παχεῖα γέγονεν,
<span class="lb" data-page="3.660" data-line="10" id="l3.660.10"></span>ὅσον ὀστοῦ μαλακωτέρα, τοσοῦτον τῆς λεπτῆς οὖσα σκληροτέρα.
<span class="lb" data-page="3.660" data-line="11" id="l3.660.11"></span>ὅσον δὲ ταύτης ἐστὶν ἡ λεπτὴ μαλακωτέρα, τοσοῦτον
<span class="lb" data-page="3.660" data-line="12" id="l3.660.12"></span>ἐκείνης ὁ ἐγκέφαλος. διτταῖς οὖν ἡ φύσις μεσότησι χρησαμένη,
<span class="lb" data-page="3.660" data-line="13" id="l3.660.13"></span>καίτοι ποῤῥωτάτω ταῖς ποιότησιν ὑπαρχούσαις, τὸ
<span class="lb" data-page="3.660" data-line="14" id="l3.660.14"></span>κρανίον καὶ τὸν ἐγκέφαλον ἐγγὺς ἀλλήλων ἀλύπως κατέθετο.
<span class="lb" data-page="3.660" data-line="15" id="l3.660.15"></span>ἡ μὲν οὖν χοριοειδὴς μήνιγξ σύμφυτόν ἐστιν ἐγκεφάλου
<span class="lb" data-page="3.660" data-line="16" id="l3.660.16"></span>σκέπασμα, καθάπερ τι δέρμα ζώου· ταύτης δ’ ἡ παχεῖα
<span class="lb" data-page="3.660" data-line="17" id="l3.660.17"></span>σύμφυτον μὲν οὐκέτι, πολλαχόθεν μέντοι συμφυές. αὐτῇ
<span class="lb" data-page="3.660" data-line="18" id="l3.660.18"></span>δ’ αὖ πάλιν τῇ παχείᾳ τὸ περικείμενον ἔξωθεν ὀστοῦν, ὃ
<span class="pb" data-page="3.661" id="p3.661"></span>
<span class="lb" data-page="3.661" data-line="1" id="l3.661.1"></span>δὴ καὶ κρανίον ὀνομάζουσι, καθάπερ τι κράνος ἐπίκειται.
<span class="lb" data-page="3.661" data-line="2" id="l3.661.2"></span>οὐδὲ γὰρ οὐδὲ τούτων ὠλιγώρηταί τι τῇ φύσει, ἀλλ’ ὥσπερ
<span class="lb" data-page="3.661" data-line="3" id="l3.661.3"></span>οἱ ἀγαθοὶ δημιουργοὶ, σύμφυτον μὲν οὐ δυνάμενοι τὸ κράνος
<span class="lb" data-page="3.661" data-line="4" id="l3.661.4"></span>ἀπεργάσασθαι, <span class="milestone ed2page" data-n="4.497" data-unit="ed2page" id="ed2page.4.497"></span>δεόμενοι δ’ ὅτι μάλιστα σφίγγεσθαι
<span class="lb" data-page="3.661" data-line="5" id="l3.661.5"></span>πανταχόθεν ὑπ’ αὐτοῦ τὴν κεφαλὴν ἀσφαλῶς, δεσμοὺς
<span class="lb" data-page="3.661" data-line="6" id="l3.661.6"></span>ἐπιτηδείους προπαρασκευάζουσιν ἐν ταῖς εὐκαίροις περιβολαῖς,
<span class="lb" data-page="3.661" data-line="7" id="l3.661.7"></span>καὶ οὕτως αὐτὰς συναρμόζουσιν ἀκριβῶς, ὡς μηδὲν
<span class="lb" data-page="3.661" data-line="8" id="l3.661.8"></span>ἀπολείπεσθαι δοκεῖν τῶν συμφύτων, οὕτω καὶ ἡ φύσις,
<span class="lb" data-page="3.661" data-line="9" id="l3.661.9"></span>ἐπειδὴ διὰ τὴν τῆς οὐσίας ἀνομοιότητα σύμφυτον οὐκ ἠδύνατο
<span class="lb" data-page="3.661" data-line="10" id="l3.661.10"></span>πάντη τὴν μήνιγγα τῷ κρανίῳ ποιῆσαι, καίτοι δεομένη,
<span class="lb" data-page="3.661" data-line="11" id="l3.661.11"></span>τὸ μόνον ἔτι καὶ λοιπὸν εἰς ἀσφάλειαν ἐτεχνήσατο,
<span class="lb" data-page="3.661" data-line="12" id="l3.661.12"></span>δεσμοὺς ἐξευροῦσα πλέονας ἢ κατὰ τοὺς τῷ Ἡφαίστῳ τεχνηθέντας.
<span class="lb" data-page="3.661" data-line="13" id="l3.661.13"></span>οἱ μὲν γὰρ συνδεῖν μόνον ἠδύναντο, τοῖς δὲ πρὸς
<span class="lb" data-page="3.661" data-line="14" id="l3.661.14"></span>τούτῳ καὶ ἄλλα μείζω χρηστὰ πρόσεστι. τίνες οὖν οἱ δεσμοὶ,
<span class="lb" data-page="3.661" data-line="15" id="l3.661.15"></span>καὶ πῶς ἑλίττονται περὶ τὸ κρανίον, καὶ πῶς αὐτὸ
<span class="lb" data-page="3.661" data-line="16" id="l3.661.16"></span>ξυνδοῦσι τῇ σκληρᾷ μήνιγγι, καὶ τίνες ἄλλαι παρ’ αὐτῶν
<span class="lb" data-page="3.661" data-line="17" id="l3.661.17"></span>ὠφέλειαι τοῖς ζώοις; οἱ μὲν δεσμοὶ τῆς μήνιγγος αὐτῆς
<span class="pb" data-page="3.662" id="p3.662"></span>
<span class="lb" data-page="3.662" data-line="1" id="l3.662.1"></span>ἀποφύονται, λεπτοί τινες ὑμένες, ὁδοὶ δὲ αὐτοῖς, ὥστε μὲν
<span class="lb" data-page="3.662" data-line="2" id="l3.662.2"></span>διεκπίπτειν ἐκτὸς, αἱ ῥαφαὶ τῆς κεφαλῆς εἰσι. περιτεινόμενοι
<span class="lb" data-page="3.662" data-line="3" id="l3.662.3"></span>γὰρ οὗτοι περὶ τὸ καθ’ ἑαυτὸν ἕκαστος μέρος, ὅθεν
<span class="lb" data-page="3.662" data-line="4" id="l3.662.4"></span>ἀνέσχον, ἐντεῦθέν τε προϊόντες ἀπαντῶσιν ἀλλήλοις, καὶ
<span class="lb" data-page="3.662" data-line="5" id="l3.662.5"></span>ξυνάπτονται, καὶ συμφύονται, καὶ τελέως ἑνοῦνται, καὶ
<span class="lb" data-page="3.662" data-line="6" id="l3.662.6"></span>κοινὸν ἐξ ἁπάντων ἑαυτῶν ἕνα γεννῶσιν ὑμένα, τὸν περικράνιον
<span class="lb" data-page="3.662" data-line="7" id="l3.662.7"></span>ὀνομαζόμενον, ὃς ὅτι μὲν συνδεῖ τὴν σκληρὰν
<span class="lb" data-page="3.662" data-line="8" id="l3.662.8"></span>μήνιγγα τῷ κρανίῳ, καὶ πρὸ τοῦ θεάσασθαι διὰ τῆς ἀνατομῆς,
<span class="lb" data-page="3.662" data-line="9" id="l3.662.9"></span>ἤδη τῷ λόγῳ φαίνεται· τίνας δὲ ἄλλας χρείας παρέχεται
<span class="lb" data-page="3.662" data-line="10" id="l3.662.10"></span>τοῖς ζώοις, καιρὸς νῦν οὐκ ἂν εἴη τοῦ λέγειν. ἤδη
<span class="lb" data-page="3.662" data-line="11" id="l3.662.11"></span>γὰρ καὶ ταῦτα περαιτέρω τοῦ δέοντος ὥσπερ ἵππος τις
<span class="lb" data-page="3.662" data-line="12" id="l3.662.12"></span>ἔκφορος ὁ λόγος ἐπιλαθόμενος τῆς καμπῆς διεξῆλθεν.
<span class="lb" data-page="3.662" data-line="13" id="l3.662.13"></span>ἀναμιμνησκόμενος μὲν οὖν αὖθις αὐτῶν, ἐπανάγω δέ γε
<span class="lb" data-page="3.662" data-line="14" id="l3.662.14"></span>πάλιν ἐπὶ τὸν ἐγκέφαλον, ὅθεν ἀπὸ τῆς ἀκολουθίας τῶν
<span class="lb" data-page="3.662" data-line="15" id="l3.662.15"></span>πραγμάτων ἐξηνέχθην, τῇ μὲν τῆς λεπτῆς μήνιγγος ἐξηγήσει
<span class="lb" data-page="3.662" data-line="16" id="l3.662.16"></span>τὴν τῆς παχείας συνάψας, ταύτῃ δ’ αὖθις τὴν τοῦ
<span class="lb" data-page="3.662" data-line="17" id="l3.662.17"></span>κρανίου τε καὶ περικρανίου.
</p>
          </article>

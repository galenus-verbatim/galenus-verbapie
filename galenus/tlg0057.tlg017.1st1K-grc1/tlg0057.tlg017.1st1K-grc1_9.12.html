<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:9.12">
<span class="pb page1" data-page="3.731" id="p3.731"></span>
<span class="milestone ed1page page1" data-n="1.469" data-unit="ed1page" id="ed1page.1.469"></span>
<span class="milestone ed2page page1" data-n="4.520" data-unit="ed2page" id="ed2page.4.520"></span>
            <p>
<span class="lb" data-page="3.731" data-line="14" id="l3.731.14"></span>Περὶ τῆς ἑβδόμης συζυγίας τῶν ἀπ’ ἐγκεφάλου
<span class="lb" data-page="3.731" data-line="15" id="l3.731.15"></span>νεύρων ἤδη ῥητέον· ἥτις ὅτι μὲν εὐθέως ζεύγνυται
<span class="lb" data-page="3.731" data-line="16" id="l3.731.16"></span>τῇ πρὸ αὑτῆς, ὀλίγον ἔμπροσθεν εἴρηται, καὶ ὅτι κοινὴν
<span class="lb" data-page="3.731" data-line="17" id="l3.731.17"></span>ἀμφοτέραις ταῖς ἀποφύσεσι ταύταις ἡ φύσις ἀσφάλειαν
<span class="pb" data-page="3.732" id="p3.732"></span>
<span class="lb" data-page="3.732" data-line="1" id="l3.732.1"></span>προνοουμένη τὴν σύζευξιν αὐτῶν ἐξεῦρεν. ὅθεν δ’ ὁρμᾶται
<span class="lb" data-page="3.732" data-line="2" id="l3.732.2"></span>καὶ ποῖ καταφύεται, λεκτέον, τοῦτο γὰρ ἔτι λείπει
<span class="lb" data-page="3.732" data-line="3" id="l3.732.3"></span>τῷ περὶ αὐτῆς λόγῳ. ὁρμᾶται δὴ ταῦτα τὰ νεῦρα, καθ’ ἃ
<span class="lb" data-page="3.732" data-line="4" id="l3.732.4"></span>παύεται μὲν ὁ ἐγκέφαλος, ἄρχεται δὲ ὁ νωτιαῖος, προελθόντα
<span class="lb" data-page="3.732" data-line="5" id="l3.732.5"></span>δ’ ἕως τινὸς ἅμα τοῖς κατὰ τὴν ἕκτην συζυγίαν,
<span class="lb" data-page="3.732" data-line="6" id="l3.732.6"></span>εἶτ’ αὖθις αὐτῶν ἀποχωρισθέντα, μέρει μέν τινι σφῶν αὐτῶν
<span class="lb" data-page="3.732" data-line="7" id="l3.732.7"></span>ἐλαχίστῳ τοὺς ὀρθίους τοῦ λάρυγγος μῦς ἔστιν ὅτε
<span class="lb" data-page="3.732" data-line="8" id="l3.732.8"></span>καταπλέκει, τῷ μείζονι δ’ εἰς τὴν γλῶτταν ἐμφύεται διὰ
<span class="lb" data-page="3.732" data-line="9" id="l3.732.9"></span>παντός. ταῦτα πρῶτα τῶν νεύρων ἀκριβῶς ἐστιν ἤδη σκληρά.
<span class="lb" data-page="3.732" data-line="10" id="l3.732.10"></span>τῶν γὰρ ἔμπροσθεν εἰρημένων ἁπάντων τὰ μὲν ἧττόν ἐστι,
<span class="lb" data-page="3.732" data-line="11" id="l3.732.11"></span>τὰ δὲ μᾶλλον μαλακὰ, σκληρὸν δ’ ὁμοίως τούτοις οὐδέν.
<span class="lb" data-page="3.732" data-line="12" id="l3.732.12"></span>ἀλλά τοι κᾀκείνων ὅσα μυσὶν ἐμφύεται, σαφῶς τῶν ἄλλων
<span class="lb" data-page="3.732" data-line="13" id="l3.732.13"></span>γίνεται σκληρότερα.
</p>
          </article>

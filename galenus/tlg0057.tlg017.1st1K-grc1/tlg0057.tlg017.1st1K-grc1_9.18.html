<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:9.18">
<span class="pb page1" data-page="3.755" id="p3.755"></span>
<span class="milestone ed1page page1" data-n="1.472" data-unit="ed1page" id="ed1page.1.472"></span>
<span class="milestone ed2page page1" data-n="4.528" data-unit="ed2page" id="ed2page.4.528"></span>
            <p>
<span class="lb" data-page="3.755" data-line="9" id="l3.755.9"></span>Συνθέσεις δ’ ὀστῶν οὐχ αὗται μόναι,
<span class="lb" data-page="3.755" data-line="10" id="l3.755.10"></span>ἀλλὰ καὶ ἄλλαι τινές εἰσιν, ἃς οὔθ’ Ἱπποκράτης, οὐτ’ ἄλλος
<span class="lb" data-page="3.755" data-line="11" id="l3.755.11"></span>τις τῶν ἀκριβῶς ἐπεσκεμμένων φύσιν σώματος ὀνομάζειν
<span class="lb" data-page="3.755" data-line="12" id="l3.755.12"></span>ἠξίωσαν ῥαφάς. ἀλλ’ αἱ μὲν παράλληλοι τῆ μέση κατὰ
<span class="lb" data-page="3.755" data-line="13" id="l3.755.13"></span>τὸ μῆκος τῆς κεφαλῆς φερόμεναι, καθ’ ἑκάτερον τῶν ὤτων
<span class="lb" data-page="3.755" data-line="14" id="l3.755.14"></span>τεταγμέναι, καλῶν μοι δοκοῦσι λεπιδοειδῆ προσκολλήματα
<span class="lb" data-page="3.755" data-line="15" id="l3.755.15"></span>κεκλῆσθαι, ἑκατέρου μὲν τῶν συνταττομένων ὀστῶν κατὰ
<span class="lb" data-page="3.755" data-line="16" id="l3.755.16"></span>βραχύ πως ἀπολεπτυνθέντος εἰς στενήν τινα καὶ ἀβαθῆ
<span class="lb" data-page="3.755" data-line="17" id="l3.755.17"></span>λεπίδα, κᾄπειτα τοῦ μὲν ἄνωθεν κατιόντος ἔνδοθεν ὑποβεβλημένου,
<span class="pb" data-page="3.756" id="p3.756"></span>
<span class="lb" data-page="3.756" data-line="1" id="l3.756.1"></span>τοῦ κάτωθεν δ’ ἀνιόντος ἔξωθεν ἐπικειμένου,
<span class="lb" data-page="3.756" data-line="2" id="l3.756.2"></span>τὴν μέντοι κατὰ τὰς ῥαφὰς ἀντέμβασιν εἰς ἄλληλα μηκέτ’
<span class="lb" data-page="3.756" data-line="3" id="l3.756.3"></span>ἐχόντων τῶν ἐνταῦθα ὀστῶν. αἱ δέ γε κατὰ τὸν κρόταφον
<span class="lb" data-page="3.756" data-line="4" id="l3.756.4"></span>συντάξεις τῶν ὀστῶν ἔτι μέν εἰσι καὶ αὐταὶ ῥαφαὶ, μέρος
<span class="lb" data-page="3.756" data-line="5" id="l3.756.5"></span>δ’ αὐτὰς, ἐμοὶ δοκεῖν, νομίζων Ἱπποκράτης εἶναι τῆς στεφανιαίας
<span class="lb" data-page="3.756" data-line="6" id="l3.756.6"></span>οὐκ ἐμνημόνευσεν ἰδίᾳ λοιπαὶ δὴ κατὰ τὴν ἄνω
<span class="lb" data-page="3.756" data-line="7" id="l3.756.7"></span>γένυν συνθέσεις, εἰ μὴ τελέως ἐοίκασι ταῖς κατὰ τὴν κεφαλὴν,
<span class="lb" data-page="3.756" data-line="8" id="l3.756.8"></span>ἀλλά τοι καὶ αὐταὶ ῥαφαί τινές εἰσι, καὶ οὕτως
<span class="lb" data-page="3.756" data-line="9" id="l3.756.9"></span>ἔθος ἐστὶ τοῖς ἀνατομικοῖς ὀνομάζειν αὐτάς. περὶ μὲν δὴ
<span class="lb" data-page="3.756" data-line="10" id="l3.756.10"></span>τούτων ἐν τοῖς κατὰ τὴν ἄνω γένυν εἰρήσεται· περὶ δὲ
<span class="lb" data-page="3.756" data-line="11" id="l3.756.11"></span>τῶν λεπιδοειδῶν ἐν τῷδε τῷ λόγῳ διέξιμεν. ἐπεὶ τοίνυν
<span class="lb" data-page="3.756" data-line="12" id="l3.756.12"></span>ἀραιὸν μὲν ἐχρῆν γενέσθαι καὶ σηραγγῶδες, ὅσον ἄνωθέν
<span class="lb" data-page="3.756" data-line="13" id="l3.756.13"></span>τε κᾀκ τῶν πλαγίων τῇ παχείᾳ μήνιγγι περιβέβληται τοῦ
<span class="lb" data-page="3.756" data-line="14" id="l3.756.14"></span>κρανίου μέρος, σκληρὸν δὲ καὶ πυκνὸν οὕτως εἶναι τὸ λοιπὸν
<span class="lb" data-page="3.756" data-line="15" id="l3.756.15"></span>ἅπαν, καὶ μάλιστα τὰ καλούμενα κροτάφων ὀστᾶ, διὰ
<span class="lb" data-page="3.756" data-line="16" id="l3.756.16"></span>τοῦτο τὰ λεπιδοειδῆ ταῦτα πέρατα τοῖς ὀστοῖς ἐγένετο, τοῦ
<span class="pb" data-page="3.757" id="p3.757"></span>
<span class="lb" data-page="3.757" data-line="1" id="l3.757.1"></span>μὲν ἄνωθεν ἀπὸ τῆς κεφαλῆς κατιόντος ἔνδοθεν ταθέντος,
<span class="lb" data-page="3.757" data-line="2" id="l3.757.2"></span>ἵν’ ὁμιλῇ μέχρι πολλοῦ τῇ παχείᾳ μήνιγγι, δι’ ἣν ἐρῶ
<span class="lb" data-page="3.757" data-line="3" id="l3.757.3"></span>χρείαν αὐτίκα δὴ μάλα, τοῦ δ’ ἄλλου, τοῦ κάτωθεν
<span class="lb" data-page="3.757" data-line="4" id="l3.757.4"></span>ἀνιόντος, τοῦ σκληροῦ, καθάπερ τινὸς αὐτῷ προβλήματος
<span class="lb" data-page="3.757" data-line="5" id="l3.757.5"></span>γεγενημένου. πάντες γὰρ οἱ δεσμοὶ τῆς παχείας μήνιγγος
<span class="lb" data-page="3.757" data-line="6" id="l3.757.6"></span>οἱ πρὸς τὸ κρανίον εἰς τὰς ἔσω σήραγγας αὐτοῦ περαίνουσιν,
<span class="lb" data-page="3.757" data-line="7" id="l3.757.7"></span>ὥστ’, εἴπερ ὅλον ὁμοίως ἦν τῷ κάτωθεν ὀστῷ
<span class="lb" data-page="3.757" data-line="8" id="l3.757.8"></span>σκληρὸν καὶ πυκνὸν, οὐκ ἂν οἷοί τ’ ἦσαν ἐμφύεσθαι,
<span class="lb" data-page="3.757" data-line="9" id="l3.757.9"></span>καθάπερ οὐδ’, εἰς τὸ κάτω μέρος. ἀλλ’ ἐκεῖ μὲν οὐκ ἦν
<span class="lb" data-page="3.757" data-line="10" id="l3.757.10"></span>χρεία τῶν τοιούτων δεσμῶν, ὡς ὀλίγον ἔμπροσθεν ἐλέγομεν.
<span class="lb" data-page="3.757" data-line="11" id="l3.757.11"></span>ὅπου δὲ χρεία, κατά τε τὰ ἄνω καὶ τὰ πλάγια,
<span class="lb" data-page="3.757" data-line="12" id="l3.757.12"></span>δεόντως ἐνταῦθα χαῦνόν τε καὶ σηραγγῶδες ἐγένετο, καὶ
<span class="lb" data-page="3.757" data-line="13" id="l3.757.13"></span>μέν γε καὶ ἑνωθῆναι τὸ τοιοῦτον ὀστοῦν τῷ σκληρῷ τε
<span class="lb" data-page="3.757" data-line="14" id="l3.757.14"></span>καὶ πυκνῷ παντάπασιν ἀδύνατον ἦν. εἰρήσεται δ’ ἐπὶ
<span class="lb" data-page="3.757" data-line="15" id="l3.757.15"></span>πλέον ἐν τοῖς ἑξῆς περὶ τῆς τοιαύτης τῶν ὀστῶν συντάξεως.
<span class="lb" data-page="3.757" data-line="16" id="l3.757.16"></span>αὕτη μὲν καὶ ἡ τῶν λεπιδοειδῶν ὀστῶν αἰτία
<span class="lb" data-page="3.757" data-line="17" id="l3.757.17"></span>τῆς γενέσεως. αἱ δ’ ἄλλαι ῥαφαὶ, καθ’ ἃς ἡ κεφαλὴ
<span class="lb" data-page="3.757" data-line="18" id="l3.757.18"></span>συνάπτει πρὸς τὴν ἄνω γένυν, καὶ ὅσαι ταύτης εἰσὶν
<span class="pb" data-page="3.758" id="p3.758"></span>
<span class="lb" data-page="3.758" data-line="1" id="l3.758.1"></span>ἴδιαι τῆς γένυος, ἐν τῷ μετὰ ταῦτα εἰρήσεται λόγῳ. νυνὶ
<span class="lb" data-page="3.758" data-line="2" id="l3.758.2"></span>δ’ ἐνταῦθά που καταπαύσω τὸν παρόντα λόγον, αὔταρκες
<span class="lb" data-page="3.758" data-line="3" id="l3.758.3"></span>ἤδη μέτρον ἔχοντα.
</p>
          </article>

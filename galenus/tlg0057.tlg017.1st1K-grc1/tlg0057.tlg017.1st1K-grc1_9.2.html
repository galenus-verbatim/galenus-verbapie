<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:9.2">
<span class="pb page1" data-page="3.691" id="p3.691"></span>
<span class="milestone ed1page page1" data-n="1.462" data-unit="ed1page" id="ed1page.1.462"></span>
<span class="milestone ed2page page1" data-n="4.507" data-unit="ed2page" id="ed2page.4.507"></span>
            <p>
<span class="lb" data-page="3.691" data-line="17" id="l3.691.17"></span><span class="milestone ed2page" data-n="4.508" data-unit="ed2page" id="ed2page.4.508"></span>Καὶ μὴν δόξειεν ἂν ἴσως τινὶ μάτην<span class="milestone ed1page" data-n="1.463" data-unit="ed1page" id="ed1page.1.463"></span>
              <span class="pb" data-page="3.692" id="p3.692"></span>
<span class="lb" data-page="3.692" data-line="1" id="l3.692.1"></span>γεγονέναι σηραγγῶδες τὸ κρανίον, οὐδὲν δεομένων τῶν ῥαφῶν
<span class="lb" data-page="3.692" data-line="2" id="l3.692.2"></span>διά τε τὸ πλῆθος σφῶν αὐτῶν καὶ τὸ μέγεθος οὐδ’
<span class="lb" data-page="3.692" data-line="3" id="l3.692.3"></span>ὑφ’ ἑνὸς ἄλλου βοηθεῖσθαι πρὸς διαπνοήν. ἐνταῦθα οὖν
<span class="lb" data-page="3.692" data-line="4" id="l3.692.4"></span>πάλιν τὸ καὶ δι’ ἄλλην τινὰ χρείαν τοιοῦτον αὐτὸ δεῖν γεγονέναι
<span class="lb" data-page="3.692" data-line="5" id="l3.692.5"></span>δεικνύειν ἀναγκαῖον, καίτοι γ’ ἠπειγόμην ἐπὶ τοὺς τῶν
<span class="lb" data-page="3.692" data-line="6" id="l3.692.6"></span>παχέων περιττωμάτων ἐκκριτικοὺς πόρους ἤδη μεταβαίνειν,
<span class="lb" data-page="3.692" data-line="7" id="l3.692.7"></span>ἵνα μὴ μακρὸς ὁ προκείμενος γίγνοιτο λόγος ὑπὸ τῶν ἑκάστοτε
<span class="lb" data-page="3.692" data-line="8" id="l3.692.8"></span>παρεμπιπτόντων αὐτῷ. τοῦτ’ οὖν ἔτι μόνον προσθεὶς
<span class="lb" data-page="3.692" data-line="9" id="l3.692.9"></span>ἐπὶ τὸ προκείμενον αὖθις ἐπάνειμι. εἰ μὲν δὴ πυκνὸν ἅμα
<span class="lb" data-page="3.692" data-line="10" id="l3.692.10"></span>καὶ λεπτὸν ἐποίησε τὸ ἄνωθεν ὀστοῦν ἅπαν ἡ φύσις, οὐδὲν
<span class="lb" data-page="3.692" data-line="11" id="l3.692.11"></span>ἂν οὕτω πλέον εἰς ἀσφάλειαν ἦν τοῖς ὑποκειμένοις, τῶν τιτρωσκόντων
<span class="lb" data-page="3.692" data-line="12" id="l3.692.12"></span>αὐτὸ ῥᾳδίως εἴσω διϊκνεῖσθαι δυναμένων διὰ
<span class="lb" data-page="3.692" data-line="13" id="l3.692.13"></span>τὴν τῆς ὁδοῦ βραχύτητα· εἰ δ’ ἅμα πυκνὸν καὶ παχὺ, ἄχθος
<span class="lb" data-page="3.692" data-line="14" id="l3.692.14"></span>ἂν ἦν ἅπαντι τῷ ζώῳ, καθάπερ εἰ καὶ νῦν τις ἐπιδήσας τῇ
<span class="lb" data-page="3.692" data-line="15" id="l3.692.15"></span>κεφαλῇ βάρος ὁτιοῦν ἀφαιροίη μηδέποτε. λοιπὸν οὖν ἔτι
<span class="lb" data-page="3.692" data-line="16" id="l3.692.16"></span>τὸ τρίτον ἦν, μήτε λεπτὸν, μήτε πυκνὸν, ἀλλὰ παχὺ μὲν,
<span class="lb" data-page="3.692" data-line="17" id="l3.692.17"></span>ἀραιὸν δὲ καὶ σηραγγῶδες ἐργάσασθαι. οὕτω γὰρ οὔτε
<span class="pb" data-page="3.693" id="p3.693"></span>
<span class="lb" data-page="3.693" data-line="1" id="l3.693.1"></span>βαρύνειν ἔμελλεν, οὔτε τὴν ἐπὶ τὸν ἐγκέφαλον ὁδὸν τῶν
<span class="lb" data-page="3.693" data-line="2" id="l3.693.2"></span>τιτρωσκόντων αὐτὸ βραχεῖαν ἀπεργάσασθαι. καὶ δὴ τοιοῦτο
<span class="lb" data-page="3.693" data-line="3" id="l3.693.3"></span>γέγονε διὰ ταῦτα τὰ νῦν λεχθέντα, καίτοι καὶ τῆς διαπνοῆς
<span class="lb" data-page="3.693" data-line="4" id="l3.693.4"></span>ἕνεκα.
</p>
          </article>

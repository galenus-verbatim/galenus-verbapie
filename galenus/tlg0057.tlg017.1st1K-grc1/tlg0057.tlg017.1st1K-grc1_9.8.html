<article xmlns="http://www.w3.org/1999/xhtml" id="urn:cts:greekLit:tlg0057.tlg017.1st1K-grc1:9.8">
<span class="pb page1" data-page="3.712" id="p3.712"></span>
<span class="milestone ed1page page1" data-n="1.466" data-unit="ed1page" id="ed1page.1.466"></span>
<span class="milestone ed2page page1" data-n="4.514" data-unit="ed2page" id="ed2page.4.514"></span>
            <p>
<span class="lb" data-page="3.712" data-line="12" id="l3.712.12"></span>Ἐπὶ δὲ τὸν ἐγκέφαλον αὖθις ἡμῖν ἰτέον τὰς
<span class="lb" data-page="3.712" data-line="13" id="l3.712.13"></span>ὑπολοίπους αὐτοῦ τῶν ἐκφύσεων ἐξηγησομένοις. ἀναλάβωμεν
<span class="lb" data-page="3.712" data-line="14" id="l3.712.14"></span>δὲ πρότερον ἐν κεφαλαίοις, ὅσα γ’ ἔμπροσθεν εἴπομεν.
<span class="lb" data-page="3.712" data-line="15" id="l3.712.15"></span>μέγισται μὲν οὖν αὐτῶν ἦσαν αἱ ἐπὶ τὰς ῥῖνας· ἑκατέρωθεν
<span class="lb" data-page="3.712" data-line="16" id="l3.712.16"></span>δὲ τούτων οἱ τῶν ὀφθαλμῶν πόροι, καὶ τούτων πλησίον
<span class="lb" data-page="3.712" data-line="17" id="l3.712.17"></span>αἱ τοὺς μῦς αὐτῶν κινοῦσαι. τῶν πόρων δ’ εἰς
<span class="lb" data-page="3.712" data-line="18" id="l3.712.18"></span>ταὐτὸ συνιόντων πρὸ τοῦ διεκπεσεῖν τῆς παχείας μήνιγγος
<span class="pb" data-page="3.713" id="p3.713"></span>
<span class="lb" data-page="3.713" data-line="1" id="l3.713.1"></span>καὶ οὕτω πάλιν σχιζομένων, ἐξόπισθεν αὐτῶν τῆς ἑνώσεως
<span class="lb" data-page="3.713" data-line="2" id="l3.713.2"></span>ἡ πύελος ἐστὶν, ἑκατέρωθεν δ’ αὐτῆς αἱ ἀρτηρίαι ψαύουσι.
<span class="lb" data-page="3.713" data-line="3" id="l3.713.3"></span>ταῦτα μὲν ἐν τοῖς τῆς σκληρᾶς μήνιγγος. οἷς δ’ ἐπιβέβηκεν
<span class="lb" data-page="3.713" data-line="4" id="l3.713.4"></span>αὐτή τε καὶ ὁ κατ’ αὐτὴν ἐγκέφαλος, ὅ τ’ ἀδὴν ἔνεστι καὶ
<span class="lb" data-page="3.713" data-line="5" id="l3.713.5"></span>τὸ δικτυοειδὲς πλέγμα καὶ ἡ εἰς τὴν ὑπερῴαν διάτρησις.
<span class="lb" data-page="3.713" data-line="6" id="l3.713.6"></span>ἐξ ὧν δῆλον ὡς οὐχ οὕτω μὲν σαφῶς τοῖς ἀκούουσιν, ἐναργῶς
<span class="lb" data-page="3.713" data-line="7" id="l3.713.7"></span>δ’ ἀεὶ τοῖς θεωμένοις ἂν γένοιτο μήτε κατὰ τὸ πρόσω
<span class="lb" data-page="3.713" data-line="8" id="l3.713.8"></span>τῆς κεφαλῆς ἔτι καταλειπομένη χώρα μηδεμία πρὸς τὴν
<span class="lb" data-page="3.713" data-line="9" id="l3.713.9"></span>εἰς τὴν γλῶτταν ἀπόφυσιν τῶν αἰσθητικῶν νεύρων, μήτε
<span class="lb" data-page="3.713" data-line="10" id="l3.713.10"></span>κατὰ τὴν βάσιν· ἐν μὲν γὰρ τοῖς πρόσω αἵ τ’ ἐπὶ τὰς ῥῖνας
<span class="lb" data-page="3.713" data-line="11" id="l3.713.11"></span>ἀποφύσεις εἰσὶ καὶ ἐπὶ τοὺς ὀφθαλμοὺς, ἐν δὲ τοῖς κατὰ
<span class="lb" data-page="3.713" data-line="12" id="l3.713.12"></span>τὴν βάσιν ὅ τ’ ἀδὴν καὶ τὸ δικτυοειδὲς πλέγμα. ὥστ’,
<span class="lb" data-page="3.713" data-line="13" id="l3.713.13"></span>ἐπειδὴ πρόσθεν μὲν ὁ ἐγκέφαλος αὐτὸς εἰς ἀποφύσεις
<span class="lb" data-page="3.713" data-line="14" id="l3.713.14"></span>ἔφθανε κατατετρῆσθαι, κάτω δ’ ὁδὸς οὐκ ἔτ’ ἦν σχολάζουσα,
<span class="lb" data-page="3.713" data-line="15" id="l3.713.15"></span>τρίτης χώρας ἐδεῖτό τινος τοῖς γευστικοῖς νεύροις.
<span class="lb" data-page="3.713" data-line="16" id="l3.713.16"></span><span class="milestone ed2page" data-n="4.515" data-unit="ed2page" id="ed2page.4.515"></span>ἐκ μὲν τῶν ὀπίσω μερῶν τοῦ ἐγκεφάλου, σκληρῶν ὄντων,
<span class="lb" data-page="3.713" data-line="17" id="l3.713.17"></span>οὐχ οἷόν τ’ ἦν γεννηθῆναι τοιούτοις νεύροις, ἐκ δὲ
<span class="pb" data-page="3.714" id="p3.714"></span>
<span class="lb" data-page="3.714" data-line="1" id="l3.714.1"></span>τῶν ἄνωθεν, ὥσπερ οὐδ’ ἄλλο τι νεῦρον εἰς οὐδὲν μέρος,
<span class="lb" data-page="3.714" data-line="2" id="l3.714.2"></span>οὕτως οὐδ’ εἰς γλῶτταν ἀποφύσεις ἔμελλεν. ἀποδέδεικται
<span class="lb" data-page="3.714" data-line="3" id="l3.714.3"></span>γὰρ καὶ τοῦθ’ ἡμῖν μυριάκις, ὅσην ἡ φύσιν ἀσφαλείας ἔχει
<span class="lb" data-page="3.714" data-line="4" id="l3.714.4"></span>πρόνοιαν ἐπὶ τῶν κυρίων μάλιστα μορίων· ὅταν δὲ δὴ καὶ
<span class="lb" data-page="3.714" data-line="5" id="l3.714.5"></span>διὰ μαλακότητα μέλλῃ ῥᾳδίως ὑπὸ παντὸς βεβλάψεσθαι,
<span class="lb" data-page="3.714" data-line="6" id="l3.714.6"></span>τότ’ ἤδη καὶ μᾶλλον ἀποκρύπτει τε τὰ τοιαῦτα καὶ φρουρεῖ
<span class="lb" data-page="3.714" data-line="7" id="l3.714.7"></span>πανταχόθεν. ἀλλ’ εἰ κᾀκ τῶν πλαγίων κατὰ τὸν ἐγκέφαλον
<span class="lb" data-page="3.714" data-line="8" id="l3.714.8"></span>μερῶν, τῶν κατὰ τοὺς ὀφθαλμοὺς, τὰ τῆς γλώττης
<span class="lb" data-page="3.714" data-line="9" id="l3.714.9"></span>ἀπέφυσε νεῦρα, καὶ οὕτως ἂν οὐκ ἦν αὐτοῖς ἀσφαλὴς
<span class="lb" data-page="3.714" data-line="10" id="l3.714.10"></span>ὁμοίως ἡ ὁδὸς τῇ ἀπὸ τῆς βάσεως. ἐπεὶ τοίνυν ἐκ μὲν
<span class="lb" data-page="3.714" data-line="11" id="l3.714.11"></span>τῆς βάσεως ἄμεινον ἦν ἀποφύειν τὰ νεῦρα διά τε τὴν
<span class="lb" data-page="3.714" data-line="12" id="l3.714.12"></span>ἀσφάλειαν καὶ ὅτι κατὰ τοῦθ’ ἡ τῆς γλώττης θέσις ἐτύγχανεν
<span class="lb" data-page="3.714" data-line="13" id="l3.714.13"></span>οὖσα, τὸ δ’ ἔμπροσθεν ἅπαν προκατείληπτο τοῖς εἰρημένοις
<span class="lb" data-page="3.714" data-line="14" id="l3.714.14"></span>σώμασιν, ἀναγκαῖον ἦν ἐκ τῶν ὑπολοίπων τῶν
<span class="lb" data-page="3.714" data-line="15" id="l3.714.15"></span>ὀπίσω τὴν ἔκφυσιν αὐτῶν ἐργάσασθαι. καὶ δὴ καὶ γέγονεν
<span class="lb" data-page="3.714" data-line="16" id="l3.714.16"></span>οὕτως, ὡς μόνως ἐνεχώρει γενέσθαι καλῶς, διττὴ κᾀνταῦθα
<span class="lb" data-page="3.714" data-line="17" id="l3.714.17"></span>ἡ ἀρχὴ τῶν αἰσθητικῶν τῆς γλώττης νεύρων. ἦν γὰρ καὶ
<span class="lb" data-page="3.714" data-line="18" id="l3.714.18"></span>τοῦτο τὸ αἰσθητήριον, ὥσπερ καὶ τἄλλα, διφυὲς, ἴσ’ ἅπαντα
<span class="pb" data-page="3.715" id="p3.715"></span>
<span class="lb" data-page="3.715" data-line="1" id="l3.715.1"></span>τἀκ τῶν δεξιῶν μερῶν τοῖς ἐκ τῶν ἀριστερῶν ἔχον. ἀλλ’
<span class="lb" data-page="3.715" data-line="2" id="l3.715.2"></span>ἐπειδὴ καὶ μασήσει καὶ καταπόσει συλλήψεσθαι καὶ διαλεκτικὸν
<span class="lb" data-page="3.715" data-line="3" id="l3.715.3"></span>ὄργανον ἔμελλεν ἔσεσθαι, διὰ τοῦτ’ αὐτοῦ ξυνέφυσε
<span class="lb" data-page="3.715" data-line="4" id="l3.715.4"></span>τὰ μέρη καὶ σύμπαν ἐναπειργάσατο διφυές. εἰς ἑκάτερον
<span class="lb" data-page="3.715" data-line="5" id="l3.715.5"></span>οὖν τῶν μορίων εἰκότως ἴδιον εὐθὺς ἐξ ἀρχῆς ἀπεβλάστησε
<span class="lb" data-page="3.715" data-line="6" id="l3.715.6"></span>νεῦρον. ἀλλ’ ἐπεὶ καὶ τοῖς ἐν τῷ στόματι μέρεσιν ἅπασιν
<span class="lb" data-page="3.715" data-line="7" id="l3.715.7"></span>ἄμεινον ἦν μεταδοῦναι ἀπὸ τῶν αὐτῶν τόπων γευστικῆς αἰσθήσεως,
<span class="lb" data-page="3.715" data-line="8" id="l3.715.8"></span>καὶ τούτοις τὰς τῶν νεύρων ἐκφύσεις ποιησαμένη,
<span class="lb" data-page="3.715" data-line="9" id="l3.715.9"></span>καὶ συνάψασα πάνθ’ ἅμα, τὰ μὲν ἐκ τῶν δεξιῶν μερῶν
<span class="lb" data-page="3.715" data-line="10" id="l3.715.10"></span>ἰδίᾳ κατὰ τὰ δεξιὰ μέρη τῆς βάσεως, τὰ δ’ ἐκ τῶν ἀριστερῶν
<span class="lb" data-page="3.715" data-line="11" id="l3.715.11"></span>ἰδίᾳ κατὰ τὰ ἀριστερὰ, καὶ ταῦτα καθ’ ἑκάτερα
<span class="lb" data-page="3.715" data-line="12" id="l3.715.12"></span>μέρη προήγαγεν, οὕτως εἰς τοὔμπροσθεν συναποφύσασα
<span class="lb" data-page="3.715" data-line="13" id="l3.715.13"></span>μὲν αὐτοῖς καὶ τὴν χοριοειδῆ μήνιγγα, τρέφειν τε ἅμα καὶ
<span class="lb" data-page="3.715" data-line="14" id="l3.715.14"></span>σκέπειν δυναμένην, ἐκτρήσασα δὲ καὶ κοίλην ἐργασαμένη
<span class="lb" data-page="3.715" data-line="15" id="l3.715.15"></span>τὴν παχεῖαν, ὥσθ’ ὑποδέξασθαι τὰς ἀποφύσεις. οὐ γὰρ
<span class="lb" data-page="3.715" data-line="16" id="l3.715.16"></span>δὴ διέτρησε ταύτην ὀπαῖς διαμπερέσιν, ἀλλὰ τρόπον αὐλοῦ
<span class="lb" data-page="3.715" data-line="17" id="l3.715.17"></span>διευρύνασα, μέχρι μὲν τῶν ἔμπροσθεν ὀστῶν, ὧν δὴ καὶ
<span class="lb" data-page="3.715" data-line="18" id="l3.715.18"></span>διεκπίπτειν καιρὸς ἦν τοῖς νεύροις, προήγαγεν, ἐνταυθοῖ δὲ
<span class="pb" data-page="3.716" id="p3.716"></span>
<span class="lb" data-page="3.716" data-line="1" id="l3.716.1"></span>τά τ’ ὀστᾶ διέτρησε καὶ μετ’ ἀμφοτέρων τῶν μηνίγγων τὰ
<span class="lb" data-page="3.716" data-line="2" id="l3.716.2"></span>μὲν εἰς τὴν γλῶτταν αὐτὴν ἐνέφυσε, τὰ δ’ εἰς τὴν ἄνω,
<span class="lb" data-page="3.716" data-line="3" id="l3.716.3"></span>τὰ δ’ εἰς τὴν κάτω γένυν. πρὸ δὲ τῆς εἰς ταῦτα διανομῆς
<span class="lb" data-page="3.716" data-line="4" id="l3.716.4"></span>αὐτῶν οἷον ὁδοῦ τι πάρεργον ἀποφύσασα νεῦρον, εἶτα πιλήσασα
<span class="lb" data-page="3.716" data-line="5" id="l3.716.5"></span>καὶ πυκνώσασα καὶ σκληρότερον ἐργασαμένη τῶν
<span class="lb" data-page="3.716" data-line="6" id="l3.716.6"></span>εἰς τὸ στόμα περαινόντων, ἐνέφυσε τῷ κροταφίτῃ μυΐ·
<span class="lb" data-page="3.716" data-line="7" id="l3.716.7"></span>κινήσεως μὲν γὰρ τούτῳ, τοῖς δ’ ἐν τῷ στόματι τῆς γευστικῆς
<span class="lb" data-page="3.716" data-line="8" id="l3.716.8"></span>αἰσθήσεως ἔδει. ἀλλ’ ὅτι μὲν ὅσα τῇ τε κάτω γένυϊ
<span class="lb" data-page="3.716" data-line="9" id="l3.716.9"></span>καὶ τῇ γλώττῃ καταφύεται, κατάντεσιν ὁδοῖς εὐλόγως ἐχρήσατο,
<span class="lb" data-page="3.716" data-line="10" id="l3.716.10"></span>δῆλον ἐξ αὐτῆς τῶν δεχομένων αὐτὰ τῆς θέσεως·
<span class="lb" data-page="3.716" data-line="11" id="l3.716.11"></span>ὅσα δ’ εἰς τὴν ἄνω γένυν ἐφέρετο, τούτοις ἑτέραν ὁδὸν ἡ
<span class="lb" data-page="3.716" data-line="12" id="l3.716.12"></span>φύσις ἐτέμετο προσήκουσαν. καὶ πρῶτον μὲν εἰς τοὔμπροσθεν
<span class="lb" data-page="3.716" data-line="13" id="l3.716.13"></span>ἔτι προδιεβίβασεν αὐτὰ, καὶ πλησίον τῶν κατὰ τοὺς
<span class="lb" data-page="3.716" data-line="14" id="l3.716.14"></span>ὀφθαλμοὺς χωρίων ἤγαγεν· ἔπειτ’ ἐνταῦθα συνεχρήσατο θατέρῳ
<span class="lb" data-page="3.716" data-line="15" id="l3.716.15"></span>τῶν κατ’ αὐτοὺς τρημάτων, δι’ οὗ τοῖς μυσὶ τῶν
<span class="lb" data-page="3.716" data-line="16" id="l3.716.16"></span>ὀφθαλμῶν ἐνεφύετο τὰ νεῦρα. βελτίονα γὰρ ἑτέραν ὁδὸν
<span class="lb" data-page="3.716" data-line="17" id="l3.716.17"></span>οὐδ’ ἐπινοῆσαι δυνατόν ἐστιν οὔτε κατ’ αὐτὰς τὰς χώρας
<span class="lb" data-page="3.716" data-line="18" id="l3.716.18"></span>τῶν ὀφθαλμῶν, οὔτ’ ἔξωθεν. τὰ μὲν γὰρ ἐπέκεινα τῶν
<span class="pb" data-page="3.717" id="p3.717"></span>
<span class="lb" data-page="3.717" data-line="1" id="l3.717.1"></span>μικρῶν κανθῶν μέρη τοῖς τε κροταφίταις ἐφυλάττετο μυσὶ,
<span class="lb" data-page="3.717" data-line="2" id="l3.717.2"></span>καὶ προσέτι μακρὰν εἶχε καὶ οὐκ ἀσφαλῆ τὴν περίοδον·
<span class="lb" data-page="3.717" data-line="3" id="l3.717.3"></span>τὰ δ’ ἐν τοῖς τῶν μεγάλων κανθῶν οἱ τῆς ῥινὸς πόροι
<span class="lb" data-page="3.717" data-line="4" id="l3.717.4"></span>κατειλήφασιν. ἐν αὐταῖς δὲ ταῖς χώραις τῶν ὀφθαλμῶν
<span class="lb" data-page="3.717" data-line="5" id="l3.717.5"></span>δυοῖν <span class="milestone ed2page" data-n="4.516" data-unit="ed2page" id="ed2page.4.516"></span>μὲν ὑπαρχόντων ἤδη τρημάτων, ἄλλου δὲ τρίτου
<span class="lb" data-page="3.717" data-line="6" id="l3.717.6"></span>κατὰ τὸν μέγαν κανθὸν ἔσεσθαι μέλλοντος, ὡς δείξω
<span class="lb" data-page="3.717" data-line="7" id="l3.717.7"></span>τοῦ λόγου προϊόντος, ἕτερον ἐπὶ τούτοις ἐργάζεσθαι τέταρτον
<span class="lb" data-page="3.717" data-line="8" id="l3.717.8"></span>ἀμελοῦντος ἦν ἁμάρτημα δημιουργοῦ τῆς δυσπαθείας
<span class="lb" data-page="3.717" data-line="9" id="l3.717.9"></span>τῶν ὀστῶν. εἰς ὅσον γὰρ ὁ τῶν τρημάτων ἀριθμὸς
<span class="lb" data-page="3.717" data-line="10" id="l3.717.10"></span>ηὐξάνετο καταπυκνουμένων, εἰς τοσοῦτον εὐπαθὲς ὑπὸ λεπτότητος
<span class="lb" data-page="3.717" data-line="11" id="l3.717.11"></span>ἐγένετο τὸ μεταξὺ πᾶν αὐτῶν ὀστοῦν. ὥστ’ ἐκ
<span class="lb" data-page="3.717" data-line="12" id="l3.717.12"></span>τούτων τῶν λογισμῶν ὁ δημιουργὸς ἡμῶν ἀπέστη μὲν τοῦ
<span class="lb" data-page="3.717" data-line="13" id="l3.717.13"></span>καὶ καθ’ ἕτερόν τι μέρος αὐτὸ διατιτράναι, καταστὰς δ’
<span class="lb" data-page="3.717" data-line="14" id="l3.717.14"></span>εἰς τὴν ἐκ τῶν ἤδη γεγονότων αἵρεσιν, ἐπὶ τὴν τῶν δυσπαθεστέρων
<span class="lb" data-page="3.717" data-line="15" id="l3.717.15"></span>νεύρων ὁδὸν ἀφίκετο, καὶ κατὰ ταύτην διεξέβαλε
<span class="lb" data-page="3.717" data-line="16" id="l3.717.16"></span>τὰ τῆς ἄνω γένυος. τὰ γὰρ αἰσθητικὰ νεῦρα τῶν ὀφθαλμῶν
<span class="lb" data-page="3.717" data-line="17" id="l3.717.17"></span>οὐ μόνον μακρῷ μαλακώτερα τῶν κινητικῶν ἐστιν, ἀλλὰ ἔτι
<span class="pb" data-page="3.718" id="p3.718"></span>
<span class="lb" data-page="3.718" data-line="1" id="l3.718.1"></span>μακρῷ κυριώτερα. διὰ ταῦτα γοῦν ὅ τε σύμπας ὀφθαλμὸς
<span class="lb" data-page="3.718" data-line="2" id="l3.718.2"></span>γέγονε, καὶ τὸ κῦρος ἅπαν τῆς ὄψεως ἐν αὐτοῖς ἐστιν,
<span class="lb" data-page="3.718" data-line="3" id="l3.718.3"></span>ἀλλὰ καὶ τὰ τρήματα αὐτῶν ὁμοίως τοῖς νεύροις ἐστὶ μεγάλα.
<span class="lb" data-page="3.718" data-line="4" id="l3.718.4"></span>κατὰ λόγον οὖν τούτων μὲν ἀπεχώρησεν, ὡς ἂν καὶ
<span class="lb" data-page="3.718" data-line="5" id="l3.718.5"></span>διὰ μεγάλων ἤδη τρημάτων φερομένων, καὶ κυριωτέρων
<span class="lb" data-page="3.718" data-line="6" id="l3.718.6"></span>πολὺ καὶ μαλακωτέρων ὑπαρχόντων, τοῖς δὲ σκληροτέροις
<span class="lb" data-page="3.718" data-line="7" id="l3.718.7"></span>τε ἅμα καὶ ἀκυροτέροις καὶ διὰ στενωτέρων τρημάτων
<span class="lb" data-page="3.718" data-line="8" id="l3.718.8"></span>διεξερχομένοις<span class="milestone ed1page" data-n="1.467" data-unit="ed1page" id="ed1page.1.467"></span> συνδιεξέβαλε τὰ τῆς γένυος νεῦρα, τήν
<span class="lb" data-page="3.718" data-line="9" id="l3.718.9"></span>τε γειτνίασιν αὐτῶν ἄλυπον εἰδὼς ἐσομένην καὶ τὸ μέγεθος
<span class="lb" data-page="3.718" data-line="10" id="l3.718.10"></span>τοῦ τρήματος οὐδέπω τῶν αἰσθητικῶν μεῖζον γενησόμενον·
<span class="lb" data-page="3.718" data-line="11" id="l3.718.11"></span>πρόμηκες μὲν γάρ ἐστι καὶ οὐκ ἀκριβῶς στρογγύλον, ὥσπερ
<span class="lb" data-page="3.718" data-line="12" id="l3.718.12"></span>ἐκεῖνο. καὶ τάχα ἄν τῳ δόξειε τὸ μῆκος αὐτοῦ μεῖζον εἶναι
<span class="lb" data-page="3.718" data-line="13" id="l3.718.13"></span>τῆς ἐκείνου διαμέτρου, ὅλον δὲ ὅλῳ παραβαλλόμενον οὐκ
<span class="lb" data-page="3.718" data-line="14" id="l3.718.14"></span>ἂν ἔτι φαίνοιτο μεῖζον. ἐξ ἀνάγκης δὲ πρόμηκες ἐγένετο
<span class="lb" data-page="3.718" data-line="15" id="l3.718.15"></span>καὶ οὐχ, ὥσπερ τὸ τῶν αἰσθητικῶν, στρογγύλον, ὅτι δύο
<span class="lb" data-page="3.718" data-line="16" id="l3.718.16"></span>ἔμελλεν ἑξῆς ἀλλήλων τεταγμένα νεῦρα περιέξειν, οὐχ ἕν.
<span class="lb" data-page="3.718" data-line="17" id="l3.718.17"></span>ἔστι μὲν γὰρ ἑκάτερον αὐτῶν κατά γε τὴν ἀλήθειαν πλείω,
<span class="pb" data-page="3.719" id="p3.719"></span>
<span class="lb" data-page="3.719" data-line="1" id="l3.719.1"></span>καὶ λεχθήσεται περὶ πάντων τούτων τῶν νεύρων τῆς φύσεως
<span class="lb" data-page="3.719" data-line="2" id="l3.719.2"></span>ὀλίγον ὕστερον ἀκριβέστερον· ἀλλὰ νῦν γε οὐδὲν κωλύει
<span class="lb" data-page="3.719" data-line="3" id="l3.719.3"></span>σαφοῦς ἕνεκα διδασκαλίας ἓν μὲν εἶναι λέγειν τὸ ἐπὶ
<span class="lb" data-page="3.719" data-line="4" id="l3.719.4"></span>τοὺς τῶν ὀφθαλμῶν μῦς μεριζόμενον, ἕτερον δὲ τὸ πρὸς
<span class="lb" data-page="3.719" data-line="5" id="l3.719.5"></span>τὴν ἄνω γένυν ἀφικνούμενον, ὃ διεκπίπτει μὲν ἅμα θατέρῳ,
<span class="lb" data-page="3.719" data-line="6" id="l3.719.6"></span>γενόμενον δ’ ἐν τῇ χώρᾳ τῶν ὀφθαλμῶν εὐθὺ τοῦ καλουμένου
<span class="lb" data-page="3.719" data-line="7" id="l3.719.7"></span>μήλου φέρεται, διατιτρωμένων πάλιν ἐνταῦθα καὶ
<span class="lb" data-page="3.719" data-line="8" id="l3.719.8"></span>δίοδον αὐτῷ παρεχόντων τῶν ὑποκειμένων τοῖς ὀφθαλμοῖς
<span class="lb" data-page="3.719" data-line="9" id="l3.719.9"></span>ὀστῶν· οὐ γὰρ δὴ ψαύοντά γε τῶν μυῶν ἔμελλε παρέρχεσθαι,
<span class="lb" data-page="3.719" data-line="10" id="l3.719.10"></span>βλάπτοντά τε καὶ βλαπτόμενα πρὸς αὐτῶν. ἄμεινον
<span class="lb" data-page="3.719" data-line="11" id="l3.719.11"></span>γὰρ ἦν κᾀκείνων τὴν κίνησιν ἀβλαβῆ φυλάττεσθαι, καὶ
<span class="lb" data-page="3.719" data-line="12" id="l3.719.12"></span>ταῦτ’ ἰέναι δι’ ἡσυχίας πολλῆς, καὶ μὴ ἀλλοτρίας καὶ
<span class="lb" data-page="3.719" data-line="13" id="l3.719.13"></span>μηδὲν προσηκούσης αὐτοῖς κινήσεως μηδαμοῦ παραπολαύοντα.
<span class="lb" data-page="3.719" data-line="14" id="l3.719.14"></span>ταῦτ’ οὖν προμηθούμενος ὁ δημιουργὸς ἕτερον
<span class="lb" data-page="3.719" data-line="15" id="l3.719.15"></span>ἐφεξῆς ἔθηκεν ὑπὸ τοὺς ὀφθαλμοὺς τρῆμα, διαδεχόμενον
<span class="lb" data-page="3.719" data-line="16" id="l3.719.16"></span>τὸ πρότερον ἐκεῖνο τὸ κοινὸν ἀμφοτέρων τῶν νεύρων, ὃ
<span class="lb" data-page="3.719" data-line="17" id="l3.719.17"></span>πρὸς αὐτὸν ἐπεραίνετο τὸν ἐγκέφαλον. ἀλλ’ ἐνταῦθα μὲν
<span class="lb" data-page="3.719" data-line="18" id="l3.719.18"></span>ὑπὸ λεπτῆς λεπίδος ὀστοῦ καλυπτόμενα τὰ νεῦρα καὶ ὁ
<span class="pb" data-page="3.720" id="p3.720"></span>
<span class="lb" data-page="3.720" data-line="1" id="l3.720.1"></span>πόρος αὐτῶν, ἐν δὲ τοῖς μήλοις καλουμένοις, ὡς ἂν ὑψηλοῖς
<span class="lb" data-page="3.720" data-line="2" id="l3.720.2"></span>οὖσι, παχέσι μὲν ὀστοῖς καλύπτεται, διὰ βάθους δὲ
<span class="lb" data-page="3.720" data-line="3" id="l3.720.3"></span>φέρεται τοῦ ψαύοντος αὐτῶν ὀστοῦ, καθάπερ ἄλλου τινὸς
<span class="lb" data-page="3.720" data-line="4" id="l3.720.4"></span>αὐτῶν τῶν νεύρων ἕνεκα γεγονότος. οὐ γὰρ οὖν οὐδὲ τοῦτ’
<span class="lb" data-page="3.720" data-line="5" id="l3.720.5"></span>ἠμέληται τῇ φύσει, τὸ τοῖς διεκπίπτουσιν ἅπασιν ὀστῶν
<span class="lb" data-page="3.720" data-line="6" id="l3.720.6"></span>ἀγγείοις χιτῶνας περιφύειν σκληροὺς, καί τινας ἐξ αὐτῶν
<span class="lb" data-page="3.720" data-line="7" id="l3.720.7"></span>τῶν ὀστῶν λείους καὶ χαύνους ἀπεργάζεσθαι πόρους, καὶ
<span class="lb" data-page="3.720" data-line="8" id="l3.720.8"></span>μάλισθ’ ὅταν σκληρὰ ταῖς οὐσίαις ᾖ τὰ διατιτράμενα τῶν
<span class="lb" data-page="3.720" data-line="9" id="l3.720.9"></span>ὀστῶν· <span class="milestone ed2page" data-n="4.517" data-unit="ed2page" id="ed2page.4.517"></span>ἀλλ’ οὔτ’ ἐπὶ πάντων μὲν νεύρων, πασῶν
<span class="lb" data-page="3.720" data-line="10" id="l3.720.10"></span>δ’ ἀρτηριῶν, πασῶν δὲ φλεβῶν οὕτως ἀκριβῶς φυλαττόμενον,
<span class="lb" data-page="3.720" data-line="11" id="l3.720.11"></span>ὡς μηδαμοῦ διαμαρτάνεσθαι, τοῖς μὲν ἀμελῶς καὶ
<span class="lb" data-page="3.720" data-line="12" id="l3.720.12"></span>ῥᾳθύμως ἀκούουσι, μᾶλλον δὲ παρακούουσι, μικρὸν ἂν
<span class="lb" data-page="3.720" data-line="13" id="l3.720.13"></span>ἴσως δόξειε, προσέχοντι δὲ τὸν νοῦν ἐπιμελέστερον τῷ λεγομένῳ
<span class="lb" data-page="3.720" data-line="14" id="l3.720.14"></span>καὶ βάσανον ἀκριβῆ δι’ αὐτῆς τῆς ἀνατομῆς λαμβάνοντι
<span class="lb" data-page="3.720" data-line="15" id="l3.720.15"></span>κᾂν μόνον ἱκανὸν ἐνδείξασθαι γένοιτο πρόνοιάν
<span class="lb" data-page="3.720" data-line="16" id="l3.720.16"></span>τε ἅμα καὶ τέχνην θαυμαστὴν τοῦ δημιουργοῦ. τίνι δὲ
<span class="lb" data-page="3.720" data-line="17" id="l3.720.17"></span>τρόπῳ ταῦτά τε τὰ νεῦρα τὰ ὑπὸ τοὺς ὀφθαλμοὺς ἐπὶ τὰ
<span class="lb" data-page="3.720" data-line="18" id="l3.720.18"></span>τῶν μήλων ὀστᾶ φερόμενα καὶ τὰ πρὸ αὐτῶν εἰρημένα
<span class="pb" data-page="3.721" id="p3.721"></span>
<span class="lb" data-page="3.721" data-line="1" id="l3.721.1"></span>καὶ τὰ κάτω διεκπίπτοντα τήν τε γλῶτταν καὶ τὸ στόμα
<span class="lb" data-page="3.721" data-line="2" id="l3.721.2"></span>καὶ πάντα τοῦ προσώπου τὰ μόρια διαπέπλεχεν, ἐν τῷ
<span class="lb" data-page="3.721" data-line="3" id="l3.721.3"></span>μετὰ ταῦτα δηλωθήσεται λόγῳ, τὴν τῶν κατὰ τὸ στόμα
<span class="lb" data-page="3.721" data-line="4" id="l3.721.4"></span>καὶ τὸ πρόσωπον μορίων ἐξηγουμένων ἡμῶν κατασκευήν.
<span class="lb" data-page="3.721" data-line="5" id="l3.721.5"></span>ὁ γὰρ ἐνεστηκὼς λόγος αὐτῶν μόνον τῶν κατὰ τὸν ἐγκέφαλον
<span class="lb" data-page="3.721" data-line="6" id="l3.721.6"></span>ἐκφύσεων ἐπηγγείλατο τὰς χρείας ἐρεῖν, ὧν ὅρος ἐστὶ
<span class="lb" data-page="3.721" data-line="7" id="l3.721.7"></span>τὸ περιέχον ὀστοῦν αὐτόν. ὥστε τοῦτον παραφυλάττοντες,
<span class="lb" data-page="3.721" data-line="8" id="l3.721.8"></span>ὅταν ἐκτὸς αὐτοῦ τῷ λόγῳ καταστήσωμεν τὸ νεῦρον, ἐπανερχόμεθα
<span class="lb" data-page="3.721" data-line="9" id="l3.721.9"></span>πάλιν ἐπὶ τὸν ἐγκέφαλον, ὑπὲρ τοῦ μήτε τῶν
<span class="lb" data-page="3.721" data-line="10" id="l3.721.10"></span>ἐντός τινα τοῦ κρανίου παραλιπεῖν ἀποφύσεων, μήτ’ ἐν ταῖς
<span class="lb" data-page="3.721" data-line="11" id="l3.721.11"></span>ἐκτὸς ἐπὶ πολὺ διατρίβειν.
</p>
          </article>

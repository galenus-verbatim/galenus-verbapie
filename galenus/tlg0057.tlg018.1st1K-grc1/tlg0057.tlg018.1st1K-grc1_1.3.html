<article xmlns="http://www.w3.org/1999/xhtml" id="urn:cts:greekLit:tlg0057.tlg018.1st1K-grc1:1.3">
<span class="pb page1" data-page="4.377" id="p4.377"></span>
<span class="milestone ed1page page1" data-n="1.554" data-unit="ed1page" id="ed1page.1.554"></span>
<span class="milestone ed2page page1" data-n="5.367" data-unit="ed2page" id="ed2page.5.367"></span>
            <p>
<span class="lb" data-page="4.377" data-line="1" id="l4.377.1"></span>Ἅπας μὲν οὖν τένων εἰς ὀστοῦν καταφύεται
<span class="lb" data-page="4.377" data-line="2" id="l4.377.2"></span>τοὐπίπαν, οὐ μὴν ἅπας γε μῦς εἰς τένοντα τελευτᾷ. τῶν
<span class="lb" data-page="4.377" data-line="3" id="l4.377.3"></span>γ’ οὖν τὴν γλῶτταν κινούντων μυῶν οὐδενὶ τένων φύεται,
<span class="lb" data-page="4.377" data-line="4" id="l4.377.4"></span>οὐδὲ γὰρ ἐδεῖτο κινεῖν οὐδὲν ὀστοῦν ἡ γλῶττα, μέλλουσά
<span class="lb" data-page="4.377" data-line="5" id="l4.377.5"></span>γε καὶ φωνὴν διαρθρώσειν, καὶ χυμοὺς διακρίνειν, καὶ τῇ
<span class="lb" data-page="4.377" data-line="6" id="l4.377.6"></span>μασσήσει τε καὶ τῇ καταπόσει συνεργήσειν. εἰ δέ τῳ δοκεῖ
<span class="lb" data-page="4.377" data-line="7" id="l4.377.7"></span>καὶ ἡ καρδία παραπλησίως ἔχειν, οὐκ ἀκριβῶς οὗτος κατεσκέψατο
<span class="lb" data-page="4.377" data-line="8" id="l4.377.8"></span>σῶμα μυὸς, ἢ πάντως ἂν ἔγνω πολὺ διαφέρουσαν
<span class="lb" data-page="4.377" data-line="9" id="l4.377.9"></span>αὐτὴν καὶ πάχει, καὶ διαπλάσει, καὶ πλοκῇ, καὶ σκληρότητι
<span class="lb" data-page="4.377" data-line="10" id="l4.377.10"></span>μυός. καὶ μὲν δὴ καὶ τοῖς ἔργοις οὐδὲν ἐοίκασιν. ἡ
<span class="lb" data-page="4.377" data-line="11" id="l4.377.11"></span>μὲν γὰρ ἐν τῇ διπλῇ καὶ συνθέτῳ κινήσει διὰ παντὸς ἐκ
<span class="lb" data-page="4.377" data-line="12" id="l4.377.12"></span>διαστολῆς καὶ συστολῆς συγκειμένη, μηδὲν τῆς ὁρμῆς τοῦ
<span class="lb" data-page="4.377" data-line="13" id="l4.377.13"></span>ζώου πρὸς τὸ γενέσθαι δεομένη· τοῖς μυσὶ δ’ οὔθ’ αἱ κινήσεις
<span class="lb" data-page="4.377" data-line="14" id="l4.377.14"></span>ὅμοιαι, καὶ χωρὶς ὁρμῆς οὐκ ἂν γένοιντο. σύνδεσμοι
<span class="lb" data-page="4.377" data-line="15" id="l4.377.15"></span>μὲν γάρ τινές εἰσιν ἐν τῇ κοιλίᾳ τῆς καρδίας, ἀκριβῶς
<span class="lb" data-page="4.377" data-line="16" id="l4.377.16"></span>ἐοικότες τένουσιν, ὑπὲρ ὧν τῆς χρείας ἑτέρωθι λέγομεν.
<span class="lb" data-page="4.377" data-line="17" id="l4.377.17"></span>ἀκουέτω δὲ νῦν τοὔνομα κατὰ τὸ κοινὸν τοῦ συνδέσμου
<span class="pb" data-page="4.378" id="p4.378"></span>
<span class="lb" data-page="4.378" data-line="1" id="l4.378.1"></span>σημαινόμενον. ἀλλὰ τά γε χείλη τοῦ στόματος, ἀκριβεῖ
<span class="lb" data-page="4.378" data-line="2" id="l4.378.2"></span>συγκράσει δέρματος καὶ μυὸς γεγονότα, χωρὶς ὀστοῦ κινεῖται.
<span class="lb" data-page="4.378" data-line="3" id="l4.378.3"></span>ὡσαύτως δὲ καὶ οἱ ὀφθαλμοὶ κινοῦνται μὲν καθ’ ὁρμὴν
<span class="lb" data-page="4.378" data-line="4" id="l4.378.4"></span>καὶ αὐτοὶ ὑπὸ μυῶν, οὐδὲν δ’ αὐτοῖς ὀστοῦν συγκινεῖται.
<span class="lb" data-page="4.378" data-line="5" id="l4.378.5"></span><span class="milestone ed2page" data-n="5.368" data-unit="ed2page" id="ed2page.5.368"></span>καὶ μὴν καὶ τὸ δέρμα τὸ κατὰ τὸ μέτωπόν τε καὶ τὰς
<span class="lb" data-page="4.378" data-line="6" id="l4.378.6"></span>ὀφρῦς καὶ τὰ πλεῖστα μέρη τοῦ προσώπου τῶν ὀστῶν ἀτρεμούντων
<span class="lb" data-page="4.378" data-line="7" id="l4.378.7"></span>κινεῖται καθ’ ὁρμήν. τοσόνδε μέντοι τὸ διαφέρον
<span class="lb" data-page="4.378" data-line="8" id="l4.378.8"></span>ἐστὶ τῷ δέρματι τούτῳ καὶ τοῖς ὀφθαλμοῖς καὶ τοῖς χείλεσιν,
<span class="lb" data-page="4.378" data-line="9" id="l4.378.9"></span>ὅτι τῷ μὲν ἀντὶ τούτου ὑποτέτακται μυώδης φύσις λεπτὴ, τοὺς
<span class="lb" data-page="4.378" data-line="10" id="l4.378.10"></span>δ’ ὀφθαλμοὺς μᾶλλον οἱ μύες κινοῦσιν, ἡ δὲ τῶν χειλῶν
<span class="lb" data-page="4.378" data-line="11" id="l4.378.11"></span>φύσις δέρματος κραθέντος μυῒ γίνεται. εἰ δὲ καὶ ὁ στόμαχος
<span class="lb" data-page="4.378" data-line="12" id="l4.378.12"></span>τῆς γαστρὸς, ὃν οἰσοφάγον ἐκάλουν οἱ παλαιοὶ, αὐτός
<span class="lb" data-page="4.378" data-line="13" id="l4.378.13"></span>τε μῦς ἐστι καὶ τὰ τοῦ μυὸς ἔργα τοῖς ζώοις ὑπηρετεῖ,
<span class="lb" data-page="4.378" data-line="14" id="l4.378.14"></span>εἴη ἂν καὶ οὗτος ὁ μῦς οὔτε εἰς τένοντα τελευτῶν, οὔτε
<span class="lb" data-page="4.378" data-line="15" id="l4.378.15"></span>ὀστοῦν συγκινῶν. ὁ μέντοι κατὰ τὸν τράχηλον τῆς τὸ οὖρον
<span class="lb" data-page="4.378" data-line="16" id="l4.378.16"></span>ὑποδεχομένης κύστεως τήν τε οὐσίαν τοῦ σώματος ἀκριβῶς
<span class="lb" data-page="4.378" data-line="17" id="l4.378.17"></span>ἔοικε μυῒ, καὶ τοὖργον αὐτῷ μυὸς, ὥσπερ οὖν καὶ τὸ
<span class="lb" data-page="4.378" data-line="18" id="l4.378.18"></span>κατὰ τὴν ἕδραν, εἴτ’ οὖν ἕνα μόνον ἐκεῖνον τὸν μῦν, εἴτε
<span class="pb" data-page="4.379" id="p4.379"></span>
<span class="lb" data-page="4.379" data-line="1" id="l4.379.1"></span>πλείους συμφυεῖς χρὴ νομίζειν. κινεῖται δ’ οὐδ’ ὑπὸ τούτων
<span class="lb" data-page="4.379" data-line="2" id="l4.379.2"></span>οὐδὲν ὀστοῦν, ὥσπερ οὐδ’ ὑπὸ τῶν εἰς τοὺς ὄρχεις
<span class="lb" data-page="4.379" data-line="3" id="l4.379.3"></span>καὶ τὸ αἰδοῖον καθηκόντων. ἐν κεφαλαίῳ δὲ κατὰ πάντων
<span class="lb" data-page="4.379" data-line="4" id="l4.379.4"></span>τῶν μυῶν λεκτέον, ὅτι κινήσεως τῆς καθ’ ὁρμὴν ὄντες ὄργανα
<span class="lb" data-page="4.379" data-line="5" id="l4.379.5"></span>ποτὲ μὲν ἑαυτοὺς μόνους κινοῦσι συστέλλοντες, ὡς
<span class="lb" data-page="4.379" data-line="6" id="l4.379.6"></span>οἱ τῆς ἕδρας τε καὶ τῆς κύστεως, ποτὲ δὲ καὶ τὸ δέρμα
<span class="lb" data-page="4.379" data-line="7" id="l4.379.7"></span>πρὸς τὴν ἑαυτῶν ἀρχὴν ἑλκόμενοι συνεπισπῶνται, καθάπερ
<span class="lb" data-page="4.379" data-line="8" id="l4.379.8"></span>οἱ κατὰ τὰ χείλη καὶ τὸ μέτωπον, καὶ ὅλως οἱ κατὰ τὸ
<span class="lb" data-page="4.379" data-line="9" id="l4.379.9"></span>πρόσωπον. ἐκ τούτων μὲν οὖν οὐδεὶς ἀποφύεται τένων·
<span class="lb" data-page="4.379" data-line="10" id="l4.379.10"></span>οἱ δ’. ἄλλοι πάντες μύες, ὅσοι μὲν ὀστᾶ κινοῦσιν, εἰς τένοντας
<span class="lb" data-page="4.379" data-line="11" id="l4.379.11"></span>τελευτῶσι τοὐπίπαν, ἢ μείζους, ἢ ἐλάττους, ὅσοι
<span class="lb" data-page="4.379" data-line="12" id="l4.379.12"></span>δ’ ἄλλο τι τούτων, τοῖς μέν εἰσι τένοντες, τοῖς δ’ οὔ. κινοῦσι
<span class="lb" data-page="4.379" data-line="13" id="l4.379.13"></span>δὲ ἄλλο τι καὶ οὐκ ὀστοῦν οἵ τε τῶν ὀφθαλμῶν,
<span class="lb" data-page="4.379" data-line="14" id="l4.379.14"></span>καὶ οἱ τῆς γλώττης, καὶ οἱ τῶν ὄρχεών τε καὶ τοῦ αἰδοίου,
<span class="lb" data-page="4.379" data-line="15" id="l4.379.15"></span>καὶ οἱ τῆς φάρυγγος, καὶ οἱ κατὰ τὸν λάρυγγα μάλιστα·
<span class="lb" data-page="4.379" data-line="16" id="l4.379.16"></span>καλεῖται δ’ οὕτω τὸ ἄνω πέρας τῆς τραχείας ἀρτηρίας,
<span class="lb" data-page="4.379" data-line="17" id="l4.379.17"></span>ὅπερ καὶ κεφαλὴν ὀνομάζουσι βρόγχου τε καὶ φάρυγγος. οἱ
<span class="lb" data-page="4.379" data-line="18" id="l4.379.18"></span>μὲν οὖν τῶν ὀφθαλμῶν ὑμενώδεσι μὲν, ἀλλὰ ἰσχυραῖς
<span class="pb" data-page="4.380" id="p4.380"></span>
<span class="lb" data-page="4.380" data-line="1" id="l4.380.1"></span>ἀπονευρώσεσιν, εἰς τὸν σκληρὸν καὶ νευρώδη χιτῶνα τὸν
<span class="lb" data-page="4.380" data-line="2" id="l4.380.2"></span>περικείμενον τῷ ῥαγοειδεῖ καθήκουσιν. οἱ δὲ τοῦ αἰδοίου
<span class="lb" data-page="4.380" data-line="3" id="l4.380.3"></span>τε καὶ τῶν ὄρχεων, οὐδεμίαν ἀπονεύρωσιν ποιησάμενοι, τοῖς
<span class="lb" data-page="4.380" data-line="4" id="l4.380.4"></span>σαρκώδεσι σφῶν αὐτῶν μορίοις ἐμφύονται. τῶν δὲ κατὰ
<span class="lb" data-page="4.380" data-line="5" id="l4.380.5"></span>τὴν φάρυγγα καὶ τὸν λάρυγγα μυῶν τοῖς μὲν ἀμυδραί τινες
<span class="lb" data-page="4.380" data-line="6" id="l4.380.6"></span>ἀπονευρώσεις, τοῖς δὲ οὐδ’ ὅλως εἰσί. κινήσεως δὲ τρόπος
<span class="lb" data-page="4.380" data-line="7" id="l4.380.7"></span>ἄλλος ἄλλοθι φαίνεται. κατὰ μέν γε τὴν γλῶτταν οὐκ
<span class="lb" data-page="4.380" data-line="8" id="l4.380.8"></span>ἔστιν ἥντινα κίνησιν οὐκ ἂν ἴδοις· ἄνω τε γὰρ καὶ κάτω,
<span class="lb" data-page="4.380" data-line="9" id="l4.380.9"></span>καὶ πρόσω, καὶ ὀπίσω, καὶ τῇδε κᾀκεῖσε φαίνεται περιφερομένη,
<span class="lb" data-page="4.380" data-line="10" id="l4.380.10"></span>καὶ τὰ μὲν οἷον ἀνακλωμένη τε καὶ ἀναπτυσσομένη,
<span class="lb" data-page="4.380" data-line="11" id="l4.380.11"></span>τὰ δὲ καὶ κυκλοτερῶς πάντη περιφερομένη. κατὰ δὲ τοὺς
<span class="lb" data-page="4.380" data-line="12" id="l4.380.12"></span>ὀφθαλμοὺς τέτταρες <span class="milestone ed1page" data-n="1.555" data-unit="ed1page" id="ed1page.1.555"></span>μέν εἰσιν εὐθεῖαι κινήσεις ἄνω
<span class="lb" data-page="4.380" data-line="13" id="l4.380.13"></span>καὶ κάτω, καὶ εἰς δεξιὰ, καὶ ἀριστερὰ, δύο δ’ ἄλλαι περιστρεφομένων
<span class="lb" data-page="4.380" data-line="14" id="l4.380.14"></span>ἐν κύκλῳ. δύο δὲ τῶν κατὰ τοὺς κροτάφους
<span class="lb" data-page="4.380" data-line="15" id="l4.380.15"></span>μυῶν· ἐρειδόντων μὲν γὰρ ἀλλήλοις τοὺς ὀδόντας τείνονταί
<span class="lb" data-page="4.380" data-line="16" id="l4.380.16"></span>τε καὶ κυρτοῦνται, κεχῃνότων δὲ χαλῶνται καὶ προστέλλονται.
<span class="lb" data-page="4.380" data-line="17" id="l4.380.17"></span>καὶ μὴν καὶ ἡ τοῦ κατὰ τὸν βραχίονα μυὸς τοῦ
<span class="lb" data-page="4.380" data-line="18" id="l4.380.18"></span>μεγάλου κίνησις ἱκανῶς ἐπιφανὴς, ἐν μὲν τῷ κάμπτειν κατ’
<span class="pb" data-page="4.381" id="p4.381"></span>
<span class="lb" data-page="4.381" data-line="1" id="l4.381.1"></span>ἀγκῶνα κυρτουμένου τε καὶ εἰς ἑαυτὸν συνιόντος, ἐν δὲ
<span class="lb" data-page="4.381" data-line="2" id="l4.381.2"></span>ταῖς ἐκτάσεσι χαλωμένου τε καὶ προστελλομένου. τὰς δ’
<span class="lb" data-page="4.381" data-line="3" id="l4.381.3"></span>αὐτὰς κινήσεις ὁ τοῦ πήχεως μῦς ὁ μέγας ἐναργῶς ἐντὸς
<span class="lb" data-page="4.381" data-line="4" id="l4.381.4"></span>ἔχει φαινομένας, ἐν μὲν τῷ κατακάμπτειν τοὺς δακτύλους
<span class="lb" data-page="4.381" data-line="5" id="l4.381.5"></span>κυρτούμενός τε καὶ συντεινόμενος, ἐκτεινόντων δὲ καὶ αὐτὸς
<span class="lb" data-page="4.381" data-line="6" id="l4.381.6"></span>ἐκτεινόμενός τε καὶ χαλώμενος καὶ προστελλόμενος. οὕτως
<span class="lb" data-page="4.381" data-line="7" id="l4.381.7"></span>δὲ καὶ οἱ ἄλλοι μύες ὀλίγου δεῖν ἅπαντες οἱ κατὰ τὰ
<span class="lb" data-page="4.381" data-line="8" id="l4.381.8"></span>κῶλα διττὰς ἔχοντες φανοῦνται κινήσεις, εἰ γυμνώσεις αὐτοὺς
<span class="lb" data-page="4.381" data-line="9" id="l4.381.9"></span>τοῦ δέρματος· οἱ μὲν γὰρ εἰρημένοι καὶ χωρὶς τοῦ
<span class="lb" data-page="4.381" data-line="10" id="l4.381.10"></span>γυμνῶσαι διὰ μέγεθος. ἐν τοῖς ἰσχνοῖς γὰρ καὶ μυώδεσι
<span class="lb" data-page="4.381" data-line="11" id="l4.381.11"></span>σώμασιν <span class="milestone ed2page" data-n="5.369" data-unit="ed2page" id="ed2page.5.369"></span>οἱ πλεῖστοι τῶν μυῶν ἐναργῶς φαίνονται
<span class="lb" data-page="4.381" data-line="12" id="l4.381.12"></span>κινούμενοι, πρὶν γυμνωθῆναι τοῦ δέρματος. ἰδίαν δέ τινα
<span class="lb" data-page="4.381" data-line="13" id="l4.381.13"></span>κίνησιν, ὅτι καὶ τὸ σχῆμα διάφορον, ὁ κατὰ τὴν ἕδραν
<span class="lb" data-page="4.381" data-line="14" id="l4.381.14"></span>ἐκτήσατο μῦς τοῖς συσπαστοῖς βαλαντίοις ἀνάλογον. ἀτὰρ
<span class="lb" data-page="4.381" data-line="15" id="l4.381.15"></span>οὖν καὶ τὸ διάφραγμα τοιούτῳ τινὶ προσέοικε, πλὴν ὅτι
<span class="lb" data-page="4.381" data-line="16" id="l4.381.16"></span>μὴ διατέτρηται. τούτου μὲν οὖν τὴν κίνησιν ἐναργῶς κατόψει,
<span class="lb" data-page="4.381" data-line="17" id="l4.381.17"></span>διελὼν μὲν τὸ περιτόναιον, παραστείλας δὲ τὰ
<span class="lb" data-page="4.381" data-line="18" id="l4.381.18"></span>ὑποκείμενα σπλάγχνα. τῶν δ’ ἄλλων τῶν κατά τε τὸν ﻿
<span class="pb" data-page="4.382" id="p4.382"></span>
<span class="lb" data-page="4.382" data-line="1" id="l4.382.1"></span>θώρακα καὶ τὸ σύμπαν ἐπιγάστριον μυῶν ἀρκεῖ τὸ δέρμα
<span class="lb" data-page="4.382" data-line="2" id="l4.382.2"></span>μόνον ἀφελεῖν. συμβέβηκε δ’ αὐτοῖς κατ’ ἐπιγάστριον ἐναντίον
<span class="lb" data-page="4.382" data-line="3" id="l4.382.3"></span>παρὰ τοὺς ἐν τοῖς κώλοις τε καὶ κατὰ τὸ πρόσωπον
<span class="lb" data-page="4.382" data-line="4" id="l4.382.4"></span>μῦς. ἐκεῖνοι μὲν γὰρ, ἡνίκα ἐκτείνονταί τε καὶ πρὸς τὴν
<span class="lb" data-page="4.382" data-line="5" id="l4.382.5"></span>ἀρχὴν ἀνασπῶνται, κυρτοῦνται· οὗτοι δὲ τεινόμενοι μὲν
<span class="lb" data-page="4.382" data-line="6" id="l4.382.6"></span>προστέλλονται, κυρτοῦνται δὲ χαλώμενοι.
</p>
          </article>

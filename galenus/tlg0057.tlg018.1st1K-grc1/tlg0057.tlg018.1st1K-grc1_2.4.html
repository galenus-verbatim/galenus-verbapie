<article xmlns="http://www.w3.org/1999/xhtml" id="urn:cts:greekLit:tlg0057.tlg018.1st1K-grc1:2.4">
<span class="pb page1" data-page="4.435" id="p4.435"></span>
<span class="milestone ed1page page1" data-n="1.562" data-unit="ed1page" id="ed1page.1.562"></span>
<span class="milestone ed2page page1" data-n="5.386" data-unit="ed2page" id="ed2page.5.386"></span>
            <p>
<span class="lb" data-page="4.435" data-line="3" id="l4.435.3"></span>Οὐκοῦν οὐδ’ οἱ κοιμώμενοι πάντες ἀργοὺς
<span class="lb" data-page="4.435" data-line="4" id="l4.435.4"></span>παντάπασιν ἔχουσιν ἅπαντας τοὺς μῦς, ἀλλ’ ὅσοι διὰ μέθην,
<span class="lb" data-page="4.435" data-line="5" id="l4.435.5"></span>ἢ κάματον, ἢ ἀῤῥωστίαν δυνάμεως ἅπαντα τοῦ σώματος
<span class="lb" data-page="4.435" data-line="6" id="l4.435.6"></span>τὰ μόρια τελέως ἐκλύσαντες, εἰς τὸ μέσον αὐτὰ σχῆμα
<span class="lb" data-page="4.435" data-line="7" id="l4.435.7"></span>τοῖς μυσὶν ἀγαγεῖν ἐπέτρεψαν, οὗτοι μόνοι τελέως ἡσυχάζοντας
<span class="lb" data-page="4.435" data-line="8" id="l4.435.8"></span>ἔχουσι τοὺς μῦς. οὐ μὴν οὐδ’ ἐν τοῖς ἐσχάτοις σχήμασιν
<span class="lb" data-page="4.435" data-line="9" id="l4.435.9"></span>οὐδὲν μόριον ἔχειν οὐδεὶς δύναται κοιμώμενος· ἰσχυρᾶς
<span class="lb" data-page="4.435" data-line="10" id="l4.435.10"></span>γὰρ σφόδρα καὶ συντόνου τῆς τῶν μυῶν ἐνεργείας εἰς
<span class="lb" data-page="4.435" data-line="11" id="l4.435.11"></span>τὰ τοιαῦτα χρήζομεν. ὅσα δὲ ἐν τῷ μεταξὺ τῶν ἐσχάτων τε
<span class="lb" data-page="4.435" data-line="12" id="l4.435.12"></span>καὶ τοῦ μέσου σχήματος, ἐν τούτοις τοὐπίπαν ὑπνοῦμεν.
<span class="lb" data-page="4.435" data-line="13" id="l4.435.13"></span>ἐν <span class="milestone ed1page" data-n="1.563" data-unit="ed1page" id="ed1page.1.563"></span>ᾧ γὰρ ἂν τῶν τοιούτων καταστήσας τὸ κῶλον τοῖς
<span class="lb" data-page="4.435" data-line="14" id="l4.435.14"></span>τονικῶς ἐνεργοῦσιν ἀμφ’ αὐτὸ μυσὶν ἐπιτρέψῃς τὴν φυλακὴν
<span class="lb" data-page="4.435" data-line="15" id="l4.435.15"></span>τοῦ σχήματος, ᾧδε φυλάττουσιν, <span class="milestone ed2page" data-n="5.387" data-unit="ed2page" id="ed2page.5.387"></span>ὥστε καὶ
<span class="lb" data-page="4.435" data-line="16" id="l4.435.16"></span>καθήμενοι πολλάκις ἐκοιμήθησάν τινες, καὶ περιπατοῦντες
<span class="lb" data-page="4.435" data-line="17" id="l4.435.17"></span>ἔνιοι. καὶ τοῦτο ἐγὼ μὲν ἀκούων ἔμπροσθεν οὐκ ἐπίστευον·
<span class="lb" data-page="4.435" data-line="18" id="l4.435.18"></span>ὡς δὲ, δεῆσάν ποτε δι’ ὅλης νυκτὸς ὁδοιπορῆσαι,
<span class="pb" data-page="4.436" id="p4.436"></span>
<span class="lb" data-page="4.436" data-line="1" id="l4.436.1"></span>τῇ πείρᾳ τἀληθὲς ἔμαθον, ἠναγκάσθην πιστεύειν. σχεδὸν
<span class="lb" data-page="4.436" data-line="2" id="l4.436.2"></span>γάρ τι στάδιον ὅλον διῆλθον κοιμώμενός τε καὶ ὄναρ θεωρῶν,
<span class="lb" data-page="4.436" data-line="3" id="l4.436.3"></span>καὶ οὐ πρότερον ἐπηγέρθην, πρὶν προσπταῖσαι λίθῳ.
<span class="lb" data-page="4.436" data-line="4" id="l4.436.4"></span>καὶ τοῦτ’ ἔστιν ἄρα τὸ μέχρι πλείονος οὐκ ἐπιτρέπον ὁδοιπορεῖν
<span class="lb" data-page="4.436" data-line="5" id="l4.436.5"></span>τοῖς ὑπνώττουσι, τὸ μὴ δύνασθαι λείας ἀκριβῶς ἐπιτυχεῖν
<span class="lb" data-page="4.436" data-line="6" id="l4.436.6"></span>τῆς ὁδοῦ. τοῦτο μὲν δὴ τοῖς πειραθεῖσι μόνοις πιστὸν,
<span class="lb" data-page="4.436" data-line="7" id="l4.436.7"></span>τὰ δ’ ἄλλα πᾶσιν ἐναργῶς ὁσημέραι φαίνεται, τὰ
<span class="lb" data-page="4.436" data-line="8" id="l4.436.8"></span>κατὰ τοὺς ἐν τῷ καθῆσθαι κοιμωμένους. καὶ αὐτῶν δὲ
<span class="lb" data-page="4.436" data-line="9" id="l4.436.9"></span>τῶν κατακεκλιμένων ὀλίγοι παντελῶς τὸ μέσον ἀκριβῶς
<span class="lb" data-page="4.436" data-line="10" id="l4.436.10"></span>σχῆμα καθ’ ἕκαστον τῶν μορίων ἔχουσιν. ὅσοι δ’ ἐν ταῖς
<span class="lb" data-page="4.436" data-line="11" id="l4.436.11"></span>χερσί τι φυλάττουσιν, οὗτοι μὲν καὶ πάνυ τὴν τονικὴν
<span class="lb" data-page="4.436" data-line="12" id="l4.436.12"></span>ἐνέργειαν ἐπιδείκνυνται· μένουσι γὰρ ἀκριβῶς αὐτῶν οἱ
<span class="lb" data-page="4.436" data-line="13" id="l4.436.13"></span>δάκτυλοι κεκαμμένοι περὶ σμικρὸν πολλάκις σῶμα, χρυσίον,
<span class="lb" data-page="4.436" data-line="14" id="l4.436.14"></span>ἢ λίθον, ἢ νόμισμά τι. τὸ δὲ τῆς κάτω γένυος ἆρ’ οὐ
<span class="lb" data-page="4.436" data-line="15" id="l4.436.15"></span>καὶ αὐτὸ πρόδηλον; οὐ γὰρ ἀφίσταται τῆς ἄνω, πλὴν εἰ
<span class="lb" data-page="4.436" data-line="16" id="l4.436.16"></span>μεθύων τις, ἢ πάνυ ῥᾴθυμος, ἢ κεκμηκὼς ἐσχάτως κοιμῷτο.
<span class="lb" data-page="4.436" data-line="17" id="l4.436.17"></span>καὶ αὐτὸ δὲ τὸ ῥέγχειν διὰ τὰ τοιαῦτα φιλεῖ γίγνεσθαι,
<span class="lb" data-page="4.436" data-line="18" id="l4.436.18"></span>χαλασθείσης μὲν τῆς κάτω γένυος, ὑπτίου δὲ κατακειμένου
<span class="pb" data-page="4.437" id="p4.437"></span>
<span class="lb" data-page="4.437" data-line="1" id="l4.437.1"></span>τἀνθρώπου. καὶ γὰρ οὖν καὶ αὐτὸ τοῦτο τὸ ὕπτιον
<span class="lb" data-page="4.437" data-line="2" id="l4.437.2"></span>κατακεῖσθαι σημεῖόν ἐστιν ἐκλύσεως. ταῦτ’ ἄρα καὶ Ἱπποκράτης
<span class="lb" data-page="4.437" data-line="3" id="l4.437.3"></span>ἄμφω μέμφεται, τό θ’ ὕπτιον κατακεῖσθαι καὶ τὸ
<span class="lb" data-page="4.437" data-line="4" id="l4.437.4"></span>χάσειν κοιμώμενον, τὰς δ’ ἐπὶ θάτερον τῶν πλευρῶν κατακλίσεις
<span class="lb" data-page="4.437" data-line="5" id="l4.437.5"></span>ἐπαινεῖ. γνοίης δ’ ἂν μάλιστα, πόση τις ἐνέργεια
<span class="lb" data-page="4.437" data-line="6" id="l4.437.6"></span>ταῖς τοιαύταις κατακλίσεσιν ὑπάρχει, νεκρὸν ἀνθρώπου
<span class="lb" data-page="4.437" data-line="7" id="l4.437.7"></span>σῶμα κατακλίνας οὕτως· οὐδὲ γὰρ τὸν ἀκαρῆ μένει χρόνον,
<span class="lb" data-page="4.437" data-line="8" id="l4.437.8"></span>ἀλλὰ καὶ ὕπτιον ἢ πρηνὲς αὐτίκα γενήσεται, καθ’ ὅ τι ἂν
<span class="lb" data-page="4.437" data-line="9" id="l4.437.9"></span>τύχῃ τῷ βάρει ῥέψαν. οὐκοῦν καὶ τὸ ὕπτιον κατακεῖσθαι,
<span class="lb" data-page="4.437" data-line="10" id="l4.437.10"></span>καὶ τὸ χάσκειν οὐκ ἄνευ τοῦ ῥέγχειν, ἢ ἐκλύσεως, ἢ μέθης,
<span class="lb" data-page="4.437" data-line="11" id="l4.437.11"></span>ἢ ῥᾳθυμίας σημεῖα. διὰ τοῦτο πάλιν ὁ Ἱπποκράτης,
<span class="lb" data-page="4.437" data-line="12" id="l4.437.12"></span>ἅπαντα τὰ μόρια κελεύων ἐν τοῖς ἀνωδύνοις σχήμασιν ἐξαρθρήσαντά
<span class="lb" data-page="4.437" data-line="13" id="l4.437.13"></span>τε καὶ συντριβέντα χειρουργεῖν, Ἐπὶ τῆς κάτω
<span class="lb" data-page="4.437" data-line="14" id="l4.437.14"></span>γένυος, φησὶν, ὅσον μετρίως χάσκοντος τοῦ ἀνθρώπου. οἷον
<span class="lb" data-page="4.437" data-line="15" id="l4.437.15"></span>γὰρ ἐπὶ χειρὸς σχῆμα τὸ ἐγγώνιον, τοιοῦτον ἐπὶ τῆς κάτω
<span class="lb" data-page="4.437" data-line="16" id="l4.437.16"></span>γένυος τὸ μετρίως χάσκειν· τοῦτο γὰρ τῶν ἐσχάτων τὸ μέσον.
<span class="lb" data-page="4.437" data-line="17" id="l4.437.17"></span>ἔσχατα μὲν οὖν ἐστι τῆς κάτω γένυος σχήματα τό τε
<span class="lb" data-page="4.437" data-line="18" id="l4.437.18"></span>μέγιστον χαινόντων γιγνόμενον καὶ τοὺς ὀδόντας ἐρειδόντων
<span class="pb" data-page="4.438" id="p4.438"></span>
<span class="lb" data-page="4.438" data-line="1" id="l4.438.1"></span>ἀλλήλοις. ὧν τὸ μὲν ὑπὸ τῶν κατὰ τὸν ἀνθερεῶνα
<span class="lb" data-page="4.438" data-line="2" id="l4.438.2"></span>καὶ τὸν τράχηλον μυῶν ἑλκόντων τὸ κάτω, θάτερον δ’ ὑπό
<span class="lb" data-page="4.438" data-line="3" id="l4.438.3"></span>τε τῶν ἔνδον τῆς γένυος, τῶν ἐκ τῆς ὑπερῴας φυομένων,
<span class="lb" data-page="4.438" data-line="4" id="l4.438.4"></span>καὶ τῶν κροταφιτῶν καλουμένων ἀποτελεῖται, εἰ μή τι
<span class="lb" data-page="4.438" data-line="5" id="l4.438.5"></span>ἄρα καὶ οἱ μασσητῆρες καλούμενοι μύες οἱ κατὰ τὰ πλάγια
<span class="lb" data-page="4.438" data-line="6" id="l4.438.6"></span>τῆς κάτω γνάθου συνεπιλαμβάνονται τοῦ ἔργου· τοῦτο
<span class="lb" data-page="4.438" data-line="7" id="l4.438.7"></span>μὲν γὰρ ἑτέρωθι διαιρήσομεν. ἀλλὰ τό γε μετρίως χάσκειν
<span class="lb" data-page="4.438" data-line="8" id="l4.438.8"></span>μέσον τῶν σχημάτων γίνεται, πάντων τῶν εἰργμένων ἀργούντων
<span class="lb" data-page="4.438" data-line="9" id="l4.438.9"></span>μυῶν. ἀτὰρ οὖν καὶ τοῖς ἀποθνήσκουσιν αὐτομάτως
<span class="lb" data-page="4.438" data-line="10" id="l4.438.10"></span>εἰς τοῦθ’ ἡ γένυς ἔρχεται κατὰ λόγον· ἅπαντες γὰρ αὐτοῖς
<span class="lb" data-page="4.438" data-line="11" id="l4.438.11"></span>οἱ μύες τῆς ἐνεργείας στερίσκονται. δῆλον οὖν, ὡς ἐν τῷ
<span class="lb" data-page="4.438" data-line="12" id="l4.438.12"></span>κοιμᾶσθαι μὴ κεχηνότας διασώζεται τῶν ἀνασπώντων τὴν
<span class="lb" data-page="4.438" data-line="13" id="l4.438.13"></span>γένυν μυῶν ἡ ἐνέργεια. πολλοὶ δ’ ἀνατεταμένας ἢ κεκαμμένας
<span class="lb" data-page="4.438" data-line="14" id="l4.438.14"></span>ἀκριβῶς τὰς χεῖρας ἔχοντες καὶ τὰ σκέλη
<span class="lb" data-page="4.438" data-line="15" id="l4.438.15"></span>κοιμῶνται, σώζοντες κᾀν τούτοις τὴν τονικὴν ἐνέργειαν.
<span class="lb" data-page="4.438" data-line="16" id="l4.438.16"></span>μακρολογῶ δ’ ἴσως, ἐνὸν ὑπομνῆσαι τὰ προχειρότατα.
<span class="lb" data-page="4.438" data-line="17" id="l4.438.17"></span>τίς γὰρ ἀντιλέξει τὸ μὴ οὐχ ἡμέτερον ἔργον ὑπάρχειν
<span class="lb" data-page="4.438" data-line="18" id="l4.438.18"></span>τὸ διὰ μυῶν φρουρεῖσθαι τὰς τῶν περιττωμάτων ἐκροάς;
<span class="pb" data-page="4.439" id="p4.439"></span>
<span class="lb" data-page="4.439" data-line="1" id="l4.439.1"></span>ἐφεστήκασι γὰρ ἐπὶ τοῖς πέρασι τῶν κατ’ αὐτὰς ὀχετῶν
<span class="lb" data-page="4.439" data-line="2" id="l4.439.2"></span>οἷον ἐπὶ πύλαις τισὶ φρουροὶ μύες εὔρωστοι, <span class="milestone ed2page" data-n="5.388" data-unit="ed2page" id="ed2page.5.388"></span>μηδὲν
<span class="lb" data-page="4.439" data-line="3" id="l4.439.3"></span>ἐπιτρέποντες ἔξω φέρεσθαι, πρὶν κελεῦσαι τὸν λογισμόν.
<span class="lb" data-page="4.439" data-line="4" id="l4.439.4"></span>ἀλλὰ καὶ τούτους ἐπὶ τῶν κοιμωμένων ὁρῶμεν τὸ σφέτερον
<span class="lb" data-page="4.439" data-line="5" id="l4.439.5"></span>ἔργον ἀμέμπτως ἐκτελοῦντας· καὶ τὸ μεθεῖναί τι τῶν περιττωμάτων
<span class="lb" data-page="4.439" data-line="6" id="l4.439.6"></span>ἀκουσίως ἢ παραλυθέντων γίνεται τῶν μυῶν
<span class="lb" data-page="4.439" data-line="7" id="l4.439.7"></span>τούτων, ἢ τοῦ λογισμοῦ κακοπραγοῦντος, ὡς ἐν φρενίτισιν,
<span class="lb" data-page="4.439" data-line="8" id="l4.439.8"></span>ἢ καὶ τοῦ λογισμοῦ καὶ τῶν μυῶν βαρυνομένων, ὡς ἐν
<span class="lb" data-page="4.439" data-line="9" id="l4.439.9"></span>μέθαις· δεῖ γὰρ ἤτοι τὸν λογισμὸν μὴ προστατεῖν, ἢ τοὺς
<span class="lb" data-page="4.439" data-line="10" id="l4.439.10"></span>μῦς ἐνεργεῖν μὴ δύνασθαι, ἢ ἀμφοτέρους ἅμα βεβλάφθαι.
<span class="lb" data-page="4.439" data-line="11" id="l4.439.11"></span>προπετὴς οὖν ἀπόφασίς ἐστιν, ἠρεμεῖν τοῖς κοιμωμένοις τὴν
<span class="lb" data-page="4.439" data-line="12" id="l4.439.12"></span>ψυχὴν, πλὴν εἰ τὴν ἠρεμίαν οὐ τὴν τελέαν ἡσυχίαν, ἀλλ’
<span class="lb" data-page="4.439" data-line="13" id="l4.439.13"></span>οἷον παῦλάν τινα τῆς συντονίας λέγοιεν. εἰ γὰρ τοῦτο, καλῶς
<span class="lb" data-page="4.439" data-line="14" id="l4.439.14"></span>τε λέγουσι, καὶ ὁμολογοῦμεν αὐτοῖς. οὐ γὰρ ἀναίσθητοι
<span class="lb" data-page="4.439" data-line="15" id="l4.439.15"></span>παντάπασίν εἰσιν οἱ ὑπνώττοντες, ἀλλὰ δυσαίσθητοι.
<span class="lb" data-page="4.439" data-line="16" id="l4.439.16"></span>ἢ διὰ τί καλεσάντων ὑπακούουσι, καὶ φωτὸς εἰσκομισθέντος
<span class="lb" data-page="4.439" data-line="17" id="l4.439.17"></span>ἐξανίστανται, καὶ ἁψαμένων αἰσθάνονται; εἰ δέ μοι
<span class="lb" data-page="4.439" data-line="18" id="l4.439.18"></span>τὸν μεθύοντα λέγεις, καὶ μηδ’. ὅπου γῆς ἐστιν εἰδότα,
<span class="pb" data-page="4.440" id="p4.440"></span>
<span class="lb" data-page="4.440" data-line="1" id="l4.440.1"></span>καὶ τὸν ὑπὸ ῥᾳθυμίας Ἐπιμενίδου βαθύτερον κοιμώμενον,
<span class="lb" data-page="4.440" data-line="2" id="l4.440.2"></span>οὗτοι καὶ πρὶν κοιμᾶσθαι πλησίον ἀναισθησίας ἦσαν, καὶ
<span class="lb" data-page="4.440" data-line="3" id="l4.440.3"></span>μᾶλλον ἂν ἐπιτρέψαιο φυλακὴν οὑτινοσοῦν ἀνδρὶ δραστηρίῳ
<span class="lb" data-page="4.440" data-line="4" id="l4.440.4"></span>κοιμωμένῳ, ἢ τοῖς τοιούτοις ἐγρηγορόσιν. ἀλλ’ ὅμως καὶ
<span class="lb" data-page="4.440" data-line="5" id="l4.440.5"></span>οὗτοι διασώζουσι πολλὰς τῶν ψυχικῶν ἐνεργειῶν.
</p>
          </article>

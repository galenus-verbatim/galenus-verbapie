<article xmlns="http://www.w3.org/1999/xhtml" id="urn:cts:greekLit:tlg0057.tlg018.1st1K-grc1:2.6">
<span class="pb page1" data-page="4.444" id="p4.444"></span>
<span class="milestone ed1page page1" data-n="1.564" data-unit="ed1page" id="ed1page.1.564"></span>
<span class="milestone ed2page page1" data-n="5.389" data-unit="ed2page" id="ed2page.5.389"></span>
            <p>
<span class="lb" data-page="4.444" data-line="13" id="l4.444.13"></span>Τοῦ δὲ εὑρεῖν αὐτὰ τήνδε τὴν ἀρχὴν ποιησόμεθα,
<span class="lb" data-page="4.444" data-line="14" id="l4.444.14"></span>τὸ πολλοὺς ἀνθρώπους ἐνίοτε πράξεις τινὰς πράξαντας
<span class="lb" data-page="4.444" data-line="15" id="l4.444.15"></span>ὀλίγον ὕστερον ἐπιλελῆσθαι τελέως αὐτῶν, οἷον
<span class="lb" data-page="4.444" data-line="16" id="l4.444.16"></span>ὅσοι διὰ φόβον ἢ μέθην ἤ τι τοιοῦτον ἕτερον οὐδὲν ὧν
<span class="lb" data-page="4.444" data-line="17" id="l4.444.17"></span>ἐν ἐκείναις ταῖς καταστάσεσιν ὄντες ἔπραξαν ἔτι γινώσκουσιν.
<span class="pb" data-page="4.445" id="p4.445"></span>
<span class="lb" data-page="4.445" data-line="1" id="l4.445.1"></span>αἴτιον δέ μοι δοκεῖν ἐστι τὸ μὴ προσεκτικῶς παντὶ τῷ νῷ
<span class="lb" data-page="4.445" data-line="2" id="l4.445.2"></span>περὶ τὰς πράξεις αὐτοὺς ἐσχηκέναι. τὸ γάρ τοι φαντασιούμενον
<span class="lb" data-page="4.445" data-line="3" id="l4.445.3"></span>τῆς ψυχῆς, ὅ τί ποτ’ <span class="milestone ed2page" data-n="5.390" data-unit="ed2page" id="ed2page.5.390"></span>ἂν ᾖ, ταὐτὸ τοῦτο καὶ
<span class="lb" data-page="4.445" data-line="4" id="l4.445.4"></span>μνημονεύειν ἔοικεν. ἂν μὲν οὖν ἐναργεῖς τοὺς τόπους τῶν
<span class="lb" data-page="4.445" data-line="5" id="l4.445.5"></span>πραγμάτων ἐν ταῖς φαντασίαις λάβῃ, διασώζει μέχρι παντὸς,
<span class="lb" data-page="4.445" data-line="6" id="l4.445.6"></span>καὶ τοῦτο μὲν τὸ μνημονεύειν ἐστίν· ἂν δ’ ἀμυδρῶς καὶ
<span class="lb" data-page="4.445" data-line="7" id="l4.445.7"></span>παντάπασιν ἐπιπολῆς, οὐ διασώζει, καὶ τοῦτ’ ἔστι τὸ ἐπιλελῆσθαι.
<span class="lb" data-page="4.445" data-line="8" id="l4.445.8"></span>καὶ διὰ τοῦτ’ ἐν θυμοῖς, καὶ φροντίσι, καὶ μέθαις,
<span class="lb" data-page="4.445" data-line="9" id="l4.445.9"></span>καὶ φρενίτισι, καὶ φόβοις, καὶ ὅλως τοῖς ἰσχυροῖς τῆς ψυχῆς
<span class="lb" data-page="4.445" data-line="10" id="l4.445.10"></span>παθήμασιν οὐδενὸς ὧν ἂν πράξωσιν εἰς ὕστερον ἔτι μέμνηνται.
<span class="lb" data-page="4.445" data-line="11" id="l4.445.11"></span>τί δή ποτε οὖν θαυμαστὸν, κᾀν τοῖς ὕπνοις, ἀμυδρῶς
<span class="lb" data-page="4.445" data-line="12" id="l4.445.12"></span>ἐνεργούσης τῆς ψυχῆς, ἀμυδρὰς καὶ τὰς φαντασίας γίνεσθαι,
<span class="lb" data-page="4.445" data-line="13" id="l4.445.13"></span>καὶ διὰ τοῦτ’ οὐδὲ μονίμους; τί δὲ θαυμαστὸν, εἰ καὶ
<span class="lb" data-page="4.445" data-line="14" id="l4.445.14"></span>κατὰ τὰς ἐγρηγόρσεις, ἢ φροντίζοντός τι τοῦ λογισμοῦ, καὶ
<span class="lb" data-page="4.445" data-line="15" id="l4.445.15"></span>παντὸς ὀλίγου δεῖν περὶ τὸ φρόντισμα τεταμένου, παντελῶς
<span class="lb" data-page="4.445" data-line="16" id="l4.445.16"></span>μικρά τις αὐτοῦ μοῖρα περὶ τὴν βάδισιν ἔχουσα τὸν τῆς
<span class="lb" data-page="4.445" data-line="17" id="l4.445.17"></span>πράξεως τύπον ἀμυδρῶς ἀπομάττεται, καὶ διὰ τοῦτ’ ἐπιλαθομένη
<span class="lb" data-page="4.445" data-line="18" id="l4.445.18"></span>παραχρῆμα, μηδ’ εἰ καθ’ ὁρμὴν ἐπράχθη τοὖργον
<span class="pb" data-page="4.446" id="p4.446"></span>
<span class="lb" data-page="4.446" data-line="1" id="l4.446.1"></span>ἔτι μέμνηται; ὡς γὰρ, εἰ μηδ’ ὅλως ἐμνημονεύομεν, οὐκ ἂν
<span class="lb" data-page="4.446" data-line="2" id="l4.446.2"></span>οἷοί τ’ ἦμεν ὑπὲρ οὐδενὸς διασκέψασθαι τῶν γεγονότων,
<span class="lb" data-page="4.446" data-line="3" id="l4.446.3"></span>οὕτως ἐν οἷς μὴ μνημονεύομεν οὐκ ἴσμεν, ὁποῖά ποτ’ ἦν.
<span class="lb" data-page="4.446" data-line="4" id="l4.446.4"></span>φυλάττεσθαι γὰρ αὐτὰ τῇ μνήμῃ χρὴ πρότερον, ἵν’, ὁποῖ’
<span class="lb" data-page="4.446" data-line="5" id="l4.446.5"></span>ἄττα τὴν φύσιν ἐστὶν, ἑξῆς ἐπισκεπτώμεθα. θαυμαστὸν
<span class="lb" data-page="4.446" data-line="6" id="l4.446.6"></span>οὖν οὐδὲν ἐμοὶ γοῦν φαίνεται τὸ τῆς ὁρμῆς ἐνεργούσης περὶ
<span class="lb" data-page="4.446" data-line="7" id="l4.446.7"></span>τὴν ἀναπνοὴν ἐν τοῖς ὕπνοις, ἐπειδὰν ἐξαναστῶμεν, οὐκ ἔχειν
<span class="lb" data-page="4.446" data-line="8" id="l4.446.8"></span>ἡμᾶς εἰπεῖν, εἰ κατὰ προαίρεσιν ἀναπνέομεν, ἀλλ’ ὅμοιον τῷ καὶ
<span class="lb" data-page="4.446" data-line="9" id="l4.446.9"></span>τοὺς πόδας καὶ τὰς χεῖρας ἐν τοῖς ὕπνοις κινήσαντι καὶ
<span class="lb" data-page="4.446" data-line="10" id="l4.446.10"></span>φθεγξαμένῳ τι, κᾄπειτα ἐπιλελησμένῳ, ἄνευ προαιρέσεως λέγειν
<span class="lb" data-page="4.446" data-line="11" id="l4.446.11"></span>γίνεσθαι τήν τε τῶν κώλων κίνησιν καὶ τὴν φωνήν. καὶ
<span class="lb" data-page="4.446" data-line="12" id="l4.446.12"></span>γὰρ δὴ καὶ οἱ παραπαίοντες λαλοῦσί τε καὶ βαδίζουσι, καὶ
<span class="lb" data-page="4.446" data-line="13" id="l4.446.13"></span>πάσας τὰς καθ’ ὁρμὴν κινοῦνται κινήσεις· ἀλλ’ οὐδ’ οὗτοι
<span class="lb" data-page="4.446" data-line="14" id="l4.446.14"></span>παυσάμενοι τῆς παρανοίας ὧν ἔπραξαν ἔτι μέμνηνται.
<span class="lb" data-page="4.446" data-line="15" id="l4.446.15"></span>τρισκαίδεκα γοῦν ἡμέραις οἶδά τινα παραπαίσαντα τόνδε τὸν
<span class="lb" data-page="4.446" data-line="16" id="l4.446.16"></span>τρόπον. ᾤετο μὲν Ἀθήνῃσιν, οὐκ ἐν Ῥώμῃ, κατακεῖσθαι.
<span class="lb" data-page="4.446" data-line="17" id="l4.446.17"></span>συνεχῶς δὲ τὸν συνήθη παῖδα καλῶν, ἐκέλευέν οἱ τὰ πρὸς
<span class="pb" data-page="4.447" id="p4.447"></span>
<span class="lb" data-page="4.447" data-line="1" id="l4.447.1"></span>τὸ γυμνάσιον ἐπιτήδεια κομίζειν, καὶ μικρὸν διαλιπὼν, Ὦ
<span class="lb" data-page="4.447" data-line="2" id="l4.447.2"></span>οὗτος, ἔφη, πρὸς τὸν Πτολεμαῖον λέγω· βούλομαι γὰρ ἐν
<span class="lb" data-page="4.447" data-line="3" id="l4.447.3"></span>αὐτῷ διὰ μακροῦ λούσασθαι. καί που καὶ ἀνεπήδα μεταξὺ,
<span class="lb" data-page="4.447" data-line="4" id="l4.447.4"></span>καὶ ἀμφιεσάμενος ἂν εὐθὺς τῆς αὐλείου θύρας ἵετο. καὶ
<span class="lb" data-page="4.447" data-line="5" id="l4.447.5"></span>κατεχόντων δὲ τῶν ἔνδον καὶ κωλυόντων ἐξιέναι, Διὰ τί
<span class="lb" data-page="4.447" data-line="6" id="l4.447.6"></span>κωλύετε, πρὸς αὐτῶν ἀνεπυνθάνετο. οἱ δὲ (οὐδὲ γὰρ ἦν
<span class="lb" data-page="4.447" data-line="7" id="l4.447.7"></span>ἕτερον λέγειν, ἢ αὐτὰ τἀληθῆ) πεπυρέχθαι τε ἂν ἔφασαν
<span class="lb" data-page="4.447" data-line="8" id="l4.447.8"></span>αὐτὸν, καὶ πυρέττειν ἔτι. ὁ δὲ καὶ πρὸς ταῦτα πάνυ
<span class="lb" data-page="4.447" data-line="9" id="l4.447.9"></span>κοσμίως ἀπεκρίνατο. γινώσκειν γὰρ καὶ αὐτὸς ἔλεγεν, ὡς
<span class="lb" data-page="4.447" data-line="10" id="l4.447.10"></span>ἔτι λείψανον αὐτῷ πυρετοῦ, παντελῶς δ’ εἶναι μικρὸν τοῦτο,
<span class="lb" data-page="4.447" data-line="11" id="l4.447.11"></span>καὶ μηδὲν ὕποπτον βαλανείῳ βλαβῆναι· γεγονέναι γὰρ ὅλον
<span class="lb" data-page="4.447" data-line="12" id="l4.447.12"></span>αὐτῷ τὸν παρόντα πυρετὸν ἐξ ὁδοιπορίας. Ἢ οὐ μνημονεύεις,
<span class="lb" data-page="4.447" data-line="13" id="l4.447.13"></span>ἐπιστραφεὶς ἔλεγε πρὸς τὸν παῖδα, ὡς συντόνως
<span class="lb" data-page="4.447" data-line="14" id="l4.447.14"></span>ὡδοιπορήσαμεν χθὲς ἀπὸ Μεγάρων Ἀθήναζε; τοιαῦτα λέγων
<span class="lb" data-page="4.447" data-line="15" id="l4.447.15"></span>καὶ τοιαῦτα ποιῶν, αἱμοῤῥαγίας διὰ ῥινῶν ἀθρόας
<span class="lb" data-page="4.447" data-line="16" id="l4.447.16"></span>αὐτῷ γενομένης, καὶ μετ’ αὐτὴν ἱδρῶτος, ὑγίαινε μὲν αὐτίκα
<span class="lb" data-page="4.447" data-line="17" id="l4.447.17"></span>μάλα, τῶν δ’ ἔμπροσθεν οὐδενὸς ἔτ’ ἐμέμνητο.
<span class="lb" data-page="4.447" data-line="18" id="l4.447.18"></span>πότερον οὖν (τοῦτο γάρ ἐστιν, ὃ ἐξ ἀρχῆς προὐθέμεθα
<span class="pb" data-page="4.448" id="p4.448"></span>
<span class="lb" data-page="4.448" data-line="1" id="l4.448.1"></span>δεῖξαι) τὸ διαναστῆναι, καὶ περιφθέγξασθαι, καὶ ἀποπατῆσαι,
<span class="lb" data-page="4.448" data-line="2" id="l4.448.2"></span>καὶ οὐρῆσαι, (ταῦτα γὰρ ἅπαντα ἐν πάσαις ἔπραττεν
<span class="lb" data-page="4.448" data-line="3" id="l4.448.3"></span>ἐκείναις ταῖς ἡμέραις ὁ ἄνθρωπος,) οὐκ ἔστι τῶν κατὰ
<span class="lb" data-page="4.448" data-line="4" id="l4.448.4"></span>προαίρεσιν ἔργων, ἢ τοῦτο μὲν ἄτοπον, (εἰ γὰρ μὴ ταῦτα
<span class="lb" data-page="4.448" data-line="5" id="l4.448.5"></span>κατὰ προαίρεσιν, οὐδ’ ἄλλο οὐδὲν,) οὐκ ἐμέμνητο δ’ αὐτῶν,
<span class="lb" data-page="4.448" data-line="6" id="l4.448.6"></span>ὥσπερ οὐδὲ τῶν ἐν ταῖς μέθαις πραχθέντων οἱ νήψαντες
<span class="lb" data-page="4.448" data-line="7" id="l4.448.7"></span>ἔτι μέμνηνται; <span class="milestone ed2page" data-n="5.391" data-unit="ed2page" id="ed2page.5.391"></span>τί δὴ θαυμαστὸν οὕτως ἔχειν καὶ ἐπὶ
<span class="lb" data-page="4.448" data-line="8" id="l4.448.8"></span>τῆς ἀναπνοῆς, γίνεσθαι μὲν αὐτὴν κατὰ προαίρεσιν, ἀλλὰ
<span class="lb" data-page="4.448" data-line="9" id="l4.448.9"></span>ποτὲ μὲν προσεχόντων τὸν νοῦν ἐπιμελέστερον, ποτὲ δὲ ἀργότερόν
<span class="lb" data-page="4.448" data-line="10" id="l4.448.10"></span>τε καὶ ῥᾳθυμότερον, διὰ τοῦτο μεμνῆσθαι μὲν
<span class="lb" data-page="4.448" data-line="11" id="l4.448.11"></span>ἡμᾶς τῶν μετὰ τοῦ προσέχειν τὸν νοῦν γιγνομένων ἐνεργειῶν,
<span class="lb" data-page="4.448" data-line="12" id="l4.448.12"></span>ἐπιλανθάνεσθαι δὲ τῶν ἑτέρως; ἐπεὶ δ’, οὗ περ ἂν ἐπιλαθώμεθα
<span class="lb" data-page="4.448" data-line="13" id="l4.448.13"></span>τελέως, τοῦτ’ οὐδὲ πεπράχθαι ποτὲ νομίζομεν,
<span class="lb" data-page="4.448" data-line="14" id="l4.448.14"></span>ἀκόλουθόν ἐστι, μηδ’ εἰ μετὰ προαιρέσεως πραχθῇ μνημονεύειν.
<span class="lb" data-page="4.448" data-line="15" id="l4.448.15"></span>ὅτι δ’ ὅλον ὑπὸ ψυχῆς γίγνεται καθ’ ὁρμὴν τὸ τῆς
<span class="lb" data-page="4.448" data-line="16" id="l4.448.16"></span>ἀναπνοῆς ἔργον, ἔδειξεν οἰκέτης βάρβαρος, ὃς, ἐπειδὴ
<span class="lb" data-page="4.448" data-line="17" id="l4.448.17"></span>θυμωθεὶς εἵλετο τεθνάναι, καταβαλὼν ἑαυτὸν ἐπὶ γῆς
<span class="pb" data-page="4.449" id="p4.449"></span>
<span class="lb" data-page="4.449" data-line="1" id="l4.449.1"></span>καὶ τὴν ἀναπνοὴν ἐπισχὼν, μέχρι πολλοῦ μὲν ἀκίνητος ἦν,
<span class="lb" data-page="4.449" data-line="2" id="l4.449.2"></span>ὕστερον δὲ βραχὺ κυλινδηθεὶς, οὕτως ἀπέθανεν.<span class="milestone ed1page" data-n="1.565" data-unit="ed1page" id="ed1page.1.565"></span> εἰ
<span class="lb" data-page="4.449" data-line="3" id="l4.449.3"></span>δὲ καὶ μὴ δυνατὸν ἦν μέχρι παντὸς ἐπισχεῖν τὴν ἀναπνοὴν,
<span class="lb" data-page="4.449" data-line="4" id="l4.449.4"></span>οὐκ ἂν οὐδὲ διὰ τοῦτό τις ἀπέγνω τοῦ μὴ κατὰ προαίρεσιν
<span class="lb" data-page="4.449" data-line="5" id="l4.449.5"></span>αὐτὴν γίγνεσθαι. φαίνεται γὰρ τῶν καθ’ ὁρμὴν ἔργων
<span class="lb" data-page="4.449" data-line="6" id="l4.449.6"></span>τὰ μὲν ἐλεύθερα πάντα, τὰ δὲ τοῖς τοῦ σώματος παθήμασι
<span class="lb" data-page="4.449" data-line="7" id="l4.449.7"></span>δουλεύοντα. τὰ μὲν οὖν πρότερα διὰ παντὸς ἀκωλύτως
<span class="lb" data-page="4.449" data-line="8" id="l4.449.8"></span>ὑφ’ ἡμῶν γίγνεται, τὰ δεύτερα δ’ οὐ διὰ παντὸς, ἀλλ’ ἐν
<span class="lb" data-page="4.449" data-line="9" id="l4.449.9"></span>χρόνῳ τινὶ καὶ μετὰ μέτρου. τὸ μὲν γὰρ βαδίσαι πρός
<span class="lb" data-page="4.449" data-line="10" id="l4.449.10"></span>τινα καὶ διαλεχθῆναι καὶ λαβεῖν τι καὶ δέξασθαι τελέως
<span class="lb" data-page="4.449" data-line="11" id="l4.449.11"></span>ἐλεύθερα· τὸ δ’ ἀποπατῆσαι καὶ οὐρῆσαι τῶν τοῦ
<span class="lb" data-page="4.449" data-line="12" id="l4.449.12"></span>σώματος παθημάτων ἐστὶν ἰάματα. καὶ τοίνυν ἐσιώπησαν
<span class="lb" data-page="4.449" data-line="13" id="l4.449.13"></span>μέν τινες ἐνιαυτὸν ὅλον, ἢ πλέονα χρόνον, οὕτω προελόμενοι·
<span class="lb" data-page="4.449" data-line="14" id="l4.449.14"></span>ἀποπάτημα δ’ ἢ οὖρον ἐπισχεῖν οὐχ ὅπως ἔτεσιν,
<span class="lb" data-page="4.449" data-line="15" id="l4.449.15"></span>ἀλλ’ οὐδὲ μησὶν, οὐδ’ ἡμέραις ὀλίγαις οὐδεὶς δύναται.
<span class="lb" data-page="4.449" data-line="16" id="l4.449.16"></span>οὕτω γὰρ ἐπείγει καὶ ἀνιᾷ πολλάκις, ἢ τῷ πλήθει βαρύνοντα,
<span class="lb" data-page="4.449" data-line="17" id="l4.449.17"></span>ἢ τῇ δριμύτητι δάκνοντα, ὥστ’ οὐδ’ εἰς τὸν
<span class="pb" data-page="4.450" id="p4.450"></span>
<span class="lb" data-page="4.450" data-line="1" id="l4.450.1"></span>εἰθισμένον τόπον ἐξαρκέσαι τινὲς ἀπελθεῖν ἠδυνήθησαν.
<span class="lb" data-page="4.450" data-line="2" id="l4.450.2"></span>ὅμοιον δὲ τούτοις ἐστὶ καὶ τὸ τῆς ἀναπνοῆς, καὶ πολύ
<span class="lb" data-page="4.450" data-line="3" id="l4.450.3"></span>μᾶλλον ἐπεῖγον, καὶ συντομωτέραν ἔχον τὴν χρείαν. καὶ γὰρ
<span class="lb" data-page="4.450" data-line="4" id="l4.450.4"></span>ἀποθανεῖν κίνδυνος μὴ ἀναπνεύσαντα, καὶ ἀνιαρὸν ἐσχάτως
<span class="lb" data-page="4.450" data-line="5" id="l4.450.5"></span>τὸ ἀποπνίγεσθαι. θαυμαστὸν οὐδὲν οὖν, εἰ τελέως αὐτὴν
<span class="lb" data-page="4.450" data-line="6" id="l4.450.6"></span>ἐπισχεῖν χαλεπόν. οὔτε γὰρ ἀποθνήσκειν ἕτοιμοι πάντες,
<span class="lb" data-page="4.450" data-line="7" id="l4.450.7"></span>οὐδ’ ἂν μυρίοις συνέχωνται κακοῖς, οὔτ’, ἂν ἐπὶ τοῦθ’
<span class="lb" data-page="4.450" data-line="8" id="l4.450.8"></span>ὁρμήσωσιν, ἀνιαρῶς ἐξιέναι βούλονται. μὴ τοίνυν τις ἐκ
<span class="lb" data-page="4.450" data-line="9" id="l4.450.9"></span>τοῦ σιωπᾷν μὲν ἡμᾶς προελομένους ἕως παντὸς δύνασθαι,
<span class="lb" data-page="4.450" data-line="10" id="l4.450.10"></span>τὴν δ’ ἀναπνοὴν ἀδυνατεῖν ἐπισχεῖν, προαιρέσεως μὲν ἔργον
<span class="lb" data-page="4.450" data-line="11" id="l4.450.11"></span>εἶναι τὴν φωνὴν, ἀπροαίρετον δὲ καὶ φυσικὸν τὴν ἀναπνοὴν
<span class="lb" data-page="4.450" data-line="12" id="l4.450.12"></span>νομιζέτω. τοῦτο μὲν δή μοι δοκῶ σαφῶς ἀποδεδεῖχθαι.
</p>
          </article>

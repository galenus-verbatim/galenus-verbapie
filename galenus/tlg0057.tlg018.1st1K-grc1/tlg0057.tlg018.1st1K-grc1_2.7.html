<article xmlns="http://www.w3.org/1999/xhtml" id="urn:cts:greekLit:tlg0057.tlg018.1st1K-grc1:2.7">
<span class="pb page1" data-page="4.450" id="p4.450"></span>
<span class="milestone ed1page page1" data-n="1.565" data-unit="ed1page" id="ed1page.1.565"></span>
<span class="milestone ed2page page1" data-n="5.391" data-unit="ed2page" id="ed2page.5.391"></span>
            <p>
<span class="lb" data-page="4.450" data-line="13" id="l4.450.13"></span>Τὸ δὲ λεῖπον τῷ παντὶ λόγῳ περὶ τῶν μέσων
<span class="lb" data-page="4.450" data-line="14" id="l4.450.14"></span>σχημάτων ἑξῆς προσθεῖναι δίκαιον. ὡς γὰρ ἐπὶ τῶν
<span class="lb" data-page="4.450" data-line="15" id="l4.450.15"></span>χειρῶν τὸ καλούμενον ἐγγώνιον, μέσον ἀκριβῶς ἄκρας ἐκτάσεως
<span class="lb" data-page="4.450" data-line="16" id="l4.450.16"></span>καὶ καμπῆς ὂν, ἀνωδυνώτατόν ἐστιν, οὕτω δόξειεν
<span class="lb" data-page="4.450" data-line="17" id="l4.450.17"></span>ἂν ἔχειν κᾀπὶ τῶν σκελῶν, οὐ μὴν ἔχει γ’ οὕτως, ἀλλ’ ἐν
<span class="pb" data-page="4.451" id="p4.451"></span>
<span class="lb" data-page="4.451" data-line="1" id="l4.451.1"></span>τῷ μεταξὺ τοῦ μέσου σχήματος καὶ τῆς ἄκρας ἐκτάσεως
<span class="lb" data-page="4.451" data-line="2" id="l4.451.2"></span>τὸ ἐν τούτοις ἀνώδυνον. αἴτιον δὲ τὸ ἔθος, τὰ πολλὰ γὰρ
<span class="lb" data-page="4.451" data-line="3" id="l4.451.3"></span>ἐκτεταμένοις τοῖς σκέλεσι χρώμεθα. καὶ γὰρ τούτου χάριν
<span class="lb" data-page="4.451" data-line="4" id="l4.451.4"></span>ἐγένετο, τοῦ πᾶν ὀχεῖσθαι τὸ σῶμα πρὸς αὐτῶν ἑστώτων τε
<span class="lb" data-page="4.451" data-line="5" id="l4.451.5"></span>ἡμῶν καὶ βαδιζόντων. καὶ πρὶν δ’ ἐνεργεῖν δι’ αὐτῶν, ἐν
<span class="lb" data-page="4.451" data-line="6" id="l4.451.6"></span>τοῖς σπαργάνοις ἐκτεταμένα διεπλάσθη. ταῦτ’ ἄρα κᾀν τοῖς
<span class="lb" data-page="4.451" data-line="7" id="l4.451.7"></span>ὕπνοις καὶ ἄλλως κατακειμένοις ἐκτέταται μᾶλλον, ἢ κέκαμπται.
<span class="lb" data-page="4.451" data-line="8" id="l4.451.8"></span>ἀλλὰ καὶ πονοῦμεν πολὺ μᾶλλον <span class="milestone ed2page" data-n="5.392" data-unit="ed2page" id="ed2page.5.392"></span>ἐν ταῖς
<span class="lb" data-page="4.451" data-line="9" id="l4.451.9"></span>ἐσχάταις κάμψεσιν, ἢ ταῖς ἐκτάσεσιν. οἱ πολλοὶ δὲ οὐδὲ
<span class="lb" data-page="4.451" data-line="10" id="l4.451.10"></span>ἄγειν ὅλως εἰς ἐσχάτην καμπὴν δυνάμεθα τὸ σκέλος, μὴ ταῖς
<span class="lb" data-page="4.451" data-line="11" id="l4.451.11"></span>χερσὶ συνεργήσαντες, ἀλλ’ οἷον χωλὸν εἰς ταύτην τὴν ἐνέργειαν
<span class="lb" data-page="4.451" data-line="12" id="l4.451.12"></span>ἔχομεν ὑπὸ ἀηθείας, καὶ μόνοις γε ῥᾳδίως κάμπτεται
<span class="lb" data-page="4.451" data-line="13" id="l4.451.13"></span>τοῖς ὀρχηστικοῖς ἢ παλαιστικοῖς, οἷς περ καὶ μόνοις εἴθισται
<span class="lb" data-page="4.451" data-line="14" id="l4.451.14"></span>τελέως κάμπτεσθαι. τοσοῦτον οὖν τοῦ μέσου σχήματος ἐπὶ
<span class="lb" data-page="4.451" data-line="15" id="l4.451.15"></span>τὴν ἔκτασιν προέβη τὸ τελέως ἀνώδυνον, ὅσον ὑπὸ τοῦ πολυχρονίου
<span class="lb" data-page="4.451" data-line="16" id="l4.451.16"></span>τῶν κώλων ἔθους ἠναγκάσθη. ταῦτ’ οὖν τὰ δύο
<span class="lb" data-page="4.451" data-line="17" id="l4.451.17"></span>σκοπῶν ἐφ’ ἁπάντων τῶν ἄρθρων, τήν τε φύσιν καὶ τὸ
<span class="pb" data-page="4.452" id="p4.452"></span>
<span class="lb" data-page="4.452" data-line="1" id="l4.452.1"></span>ἔθος, ἐξευρήσεις οὕτως τὸ μέσον τε καὶ ἀνώδυνον. ἔοικε δ’
<span class="lb" data-page="4.452" data-line="2" id="l4.452.2"></span>ἐς ταὐτὸ συμβαίνειν πανταχῆ τὸ μὲν ἔθος τῇ φύσει, καὶ
<span class="lb" data-page="4.452" data-line="3" id="l4.452.3"></span>καλῶς εἴρηται φύσις ἐπίκτητος, τὸ δ’ ἀνώδυνον σχῆμα τῷ
<span class="lb" data-page="4.452" data-line="4" id="l4.452.4"></span>μέσῳ. καὶ γὰρ ἐπὶ τῶν σκελῶν ταὐτὸν τὸ ἀνώδυνον καὶ
<span class="lb" data-page="4.452" data-line="5" id="l4.452.5"></span>μέσον, ἄν γε τὸ μέσον τῶν ὑπαρχουσῶν τοῖς κώλοις κινήσεων,
<span class="lb" data-page="4.452" data-line="6" id="l4.452.6"></span>καὶ μὴ τελέας ἐκτάσεως καὶ καμπῆς μέσον ποιήσῃς.
<span class="lb" data-page="4.452" data-line="7" id="l4.452.7"></span>εὑρήσεις γὰρ, ὅσον ἀπολειπόμεθα τοῦ κάμπτειν ἐσχάτως,
<span class="lb" data-page="4.452" data-line="8" id="l4.452.8"></span>τοσοῦτον ἀποχωροῦν τὸ ἀνώδυνον σχῆμα πρὸς τὴν ἔκτασιν.
<span class="lb" data-page="4.452" data-line="9" id="l4.452.9"></span>ἐν τῷ καθόλου τοίνυν ἐφ’ ἁπάντων τῶν ἄρθρων τὰς ἐσχάτας
<span class="lb" data-page="4.452" data-line="10" id="l4.452.10"></span>κινήσεις ἐπισκεψάμενος ἐξευρήσεις τὸ μέσον τε καὶ ἀνώδυνον
<span class="lb" data-page="4.452" data-line="11" id="l4.452.11"></span>σχῆμα. ὡς γὰρ ἐπὶ τοῦ κατ’ ὀλέκρανον ἄρθρου τὸ καλούμενον
<span class="lb" data-page="4.452" data-line="12" id="l4.452.12"></span>ἀγκώνιον, ἐπὶ δὲ τοῦ κατὰ γόνυ τὸ πλησιαίτερον
<span class="lb" data-page="4.452" data-line="13" id="l4.452.13"></span>τῆς ἐκτάσεως, οὕτως ἐπὶ τῆς ῥάχεως τὸ πλησιαίτερον τῆς
<span class="lb" data-page="4.452" data-line="14" id="l4.452.14"></span>καμπῆς, ἐπὶ δὲ τοῦ κατὰ καρπὸν ἄρθρου τὸ ἀκριβῶς εὐθύ.
<span class="lb" data-page="4.452" data-line="15" id="l4.452.15"></span>τὴν μὲν γὰρ ῥάχιν ἐπιπλέον κυρτὴν ἢ καμπύλην δυνάμεθα
<span class="lb" data-page="4.452" data-line="16" id="l4.452.16"></span>ποιεῖν, τὸ κάρη δ’ ἀνακάμπτομεν καὶ κάμπτομεν ἴσως πρὸς
<span class="lb" data-page="4.452" data-line="17" id="l4.452.17"></span>ἑκάτερον μέρος τοῦ εὐθέος. κατὰ λόγον οὖν τοῦτο μὲν τὸ
<span class="pb" data-page="4.453" id="p4.453"></span>
<span class="lb" data-page="4.453" data-line="1" id="l4.453.1"></span>ἀκριβῶς εὐθὺ, μέσον ἀκριβῶς ὑπάρχον τῶν ἐσχάτων κινήσεων,
<span class="lb" data-page="4.453" data-line="2" id="l4.453.2"></span>ἀνωδυνώτατόν ἐστι. τῇ ῥάχει δ’ οὐκέτι τὸ εὐθὺ μέσον,
<span class="lb" data-page="4.453" data-line="3" id="l4.453.3"></span>ἀλλὰ τὸ κυρτὸν ἐπ’ ὀλίγον· ἐπλεονέκτει γὰρ ἡ εἰς
<span class="lb" data-page="4.453" data-line="4" id="l4.453.4"></span>τοῦτο κίνησις. ὅθεν ὀρθοὶ μᾶλλον πονοῦμεν τοῖς κατὰ ῥάχιν
<span class="lb" data-page="4.453" data-line="5" id="l4.453.5"></span>μορίοις, ἢ καθεζόμενοί τε καὶ κατακείμενοι· δεῖται γὰρ
<span class="lb" data-page="4.453" data-line="6" id="l4.453.6"></span>ἑστώτων μὲν τετάσθαι, κατακειμένων δὲ καὶ καθεζομένων
<span class="lb" data-page="4.453" data-line="7" id="l4.453.7"></span>οὐδὲν κωλύει κεκυρτῶσθαι. ταῦτ’ ἐφ’ ἁπάντων τῶν ἄρθρων
<span class="lb" data-page="4.453" data-line="8" id="l4.453.8"></span>διασκεψάμενος εὑρήσεις ὁμολογοῦντα πάντα τὸν λόγον ἑαυτῷ.
<span class="lb" data-page="4.453" data-line="9" id="l4.453.9"></span>καὶ γὰρ, ὅσοι μύες χωρὶς ἄρθρων εἰσὶν, κᾀν τούτοις ἡ μέση
<span class="lb" data-page="4.453" data-line="10" id="l4.453.10"></span>κατάστασις ἀνώδυνος, ὥσπερ ἐφ’ ἕδρας ἔχει καὶ κύστεως
<span class="lb" data-page="4.453" data-line="11" id="l4.453.11"></span>καὶ γλώττης. τό τε γὰρ εἰς ἔσχατον σφίγγειν τὴν ἕδραν
<span class="lb" data-page="4.453" data-line="12" id="l4.453.12"></span>καὶ τὸ διοίγειν ἐπὶ μέγιστον ὀδυνηρὰ, τό τ’ ἐκτείνειν ἐπὶ
<span class="lb" data-page="4.453" data-line="13" id="l4.453.13"></span>μήκιστον τὴν γλῶτταν ἢ κάμπτειν ἢ ὁπωσοῦν ἄλλως ἀμέτρως
<span class="lb" data-page="4.453" data-line="14" id="l4.453.14"></span>περιάγειν. ῥᾷστον οὖν καὶ τούτοις ἐξευρίσκειν τὸ μέσον
<span class="lb" data-page="4.453" data-line="15" id="l4.453.15"></span>ὑπερβολῶν, ὅπερ καὶ ἀνώδυνόν ἐστι. καὶ πάντες ἄνθρωποι,
<span class="lb" data-page="4.453" data-line="16" id="l4.453.16"></span>παρ’ ὃν ἀναπαύονται χρόνον τῶν κατὰ τὸν βίον
<span class="lb" data-page="4.453" data-line="17" id="l4.453.17"></span>ἐνεργειῶν, τὸ μέσον τε καὶ ἀνώδυνον ἐν ἅπασι τοῖς μορίοις
<span class="pb" data-page="4.454" id="p4.454"></span>
<span class="lb" data-page="4.454" data-line="1" id="l4.454.1"></span>ἴσχουσι σχῆμα, οὕτως ὑπὸ τῆς δικαίας φύσεως ἀναγκαζόμενοι,
<span class="lb" data-page="4.454" data-line="2" id="l4.454.2"></span>φησὶν Ἱπποκράτης. ἐν μὲν δὴ τῇ γλώττῃ κατὰ συζυγίαν
<span class="lb" data-page="4.454" data-line="3" id="l4.454.3"></span>ἅπαντες οἱ μύες πεφύκασιν ἄνωθέν τε καὶ κάτωθεν,
<span class="lb" data-page="4.454" data-line="4" id="l4.454.4"></span>κᾀκ τῶν δεξιῶν, κᾀκ τῶν ἀριστερῶν, ὥστ’ οὐδὲν θαυμαστὸν
<span class="lb" data-page="4.454" data-line="5" id="l4.454.5"></span>εἰς τὰς ἐναντίας ἀπάγεσθαι τὸ μόριον κινήσεις ὑπὸ τῶν ἀντιτεταγμένων.
<span class="lb" data-page="4.454" data-line="6" id="l4.454.6"></span>ἐπὶ δὲ τοῦ κατὰ τὴν ἕδραν μυὸς, καὶ τοῦ
<span class="lb" data-page="4.454" data-line="7" id="l4.454.7"></span>κατὰ τὴν κύστιν, καὶ τοῦ κατὰ τὰς φρένας, (εἷς γάρ ἐστι
<span class="lb" data-page="4.454" data-line="8" id="l4.454.8"></span>καθ’ ἕκαστον τούτων κυκλοτερὴς, οὐδενὸς ἀντιτεταγμένου
<span class="lb" data-page="4.454" data-line="9" id="l4.454.9"></span>μυὸς,) ὅθεν εἰς τὰς ἐναντίας ἄγεται τὰ μόρια κινήσεις,
<span class="lb" data-page="4.454" data-line="10" id="l4.454.10"></span>οὐκέθ’ ὁμοίως εὔπορον, οὐδὲ ἐκ τοῦ προχείρου δῆλον, ἀλλ’
<span class="lb" data-page="4.454" data-line="11" id="l4.454.11"></span>ᾧδε σκόπει.
</p>
          </article>

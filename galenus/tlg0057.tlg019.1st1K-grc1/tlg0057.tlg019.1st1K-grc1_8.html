<article xmlns="http://www.w3.org/1999/xhtml" id="urn:cts:greekLit:tlg0057.tlg019.1st1K-grc1:8">
<span class="pb page1" data-page="18" id="p18"></span>


          <p>
<span class="lb" data-page="18" data-line="20" id="l18.20"></span>
            <span class="milestone sentence" data-n="55" data-unit="sentence" id="sentence.55"></span>Πλείστην δ’ ἂν ἔχοις εἰ βούλοιο καὶ ἄφθονον
<span class="lb" data-page="18" data-line="21" id="l18.21"></span>ἐδεσμάτων χρῆσιν εἰς λόγον λεπτυνούσης διαίτης
<span class="lb" data-page="18" data-line="22" id="l18.22"></span>ἀπὸ τῶν πετραίων ἰχθύων καὶ τῶν ὀρείων ὀρνίθων
<span class="lb" data-page="18" data-line="23" id="l18.23"></span>τῶν μικρῶν· οἱ μὲν γὰρ ἐν τοῖς ἕλεσι καὶ ταῖς λίμναις
<span class="lb" data-page="18" data-line="24" id="l18.24"></span>καὶ τοῖς πεδίοις ὑγρότεροί τ’ εἰσὶ καὶ περιττωματικώτεροι,
<span class="pb" data-page="19" id="p19"></span>
<span class="lb" data-page="19" data-line="1" id="l19.1"></span>τὰ δ’ ἐν τοῖς ὄρεσι διαιτώμενα ζῷα πάντα
<span class="lb" data-page="19" data-line="2" id="l19.2"></span>ξηρότερά τε καὶ θερμότερα ταῖς κράσεσιν ὑπάρχει καὶ
<span class="lb" data-page="19" data-line="3" id="l19.3"></span>ἡ σὰρξ αὐτῶν ἥκιστα φλεγματώδης ἐστὶ καὶ γλίσχρα.
<span class="lb" data-page="19" data-line="4" id="l19.4"></span><span class="milestone sentence" data-n="56" data-unit="sentence" id="sentence.56"></span>ἔστι δὲ καὶ τὰ ἄλλα πάντα τὰ ἐν τοῖς ὄρεσι φυόμενα
<span class="lb" data-page="19" data-line="5" id="l19.5"></span>μακρῷ βελτίω τῶν ἐν τοῖς πεδίοις, καί μοι δοκοῦσι
<span class="lb" data-page="19" data-line="6" id="l19.6"></span>καὶ οἱ ὄρειοι στρουθοὶ μὴ μόνον τῇ λεπτότητι τοῦ
<span class="lb" data-page="19" data-line="7" id="l19.7"></span>ἀέρος ἀλλὰ καὶ ταῖς τροφαῖς οὐχ ἥκιστα πλεονεκτεῖν
<span class="lb" data-page="19" data-line="8" id="l19.8"></span>τῶν ἐν ἕλεσί τε καὶ πεδίοις διαιτωμένων. <span class="milestone sentence" data-n="57" data-unit="sentence" id="sentence.57"></span> ψᾶρας οὖν
<span class="lb" data-page="19" data-line="9" id="l19.9"></span>καὶ κίχλας καὶ κοττύφους καὶ πέρδικας ἅμα τοῖς
<span class="lb" data-page="19" data-line="10" id="l19.10"></span>
            <span class="milestone ms1folio" data-n="136v" data-unit="ms1folio" id="ms1folio.136v"></span>ἄλλοις στρουθοῖς τοῖς ὀρείοις ἐσθίειν, ἀπέχεσθαι
<span class="lb" data-page="19" data-line="11" id="l19.11"></span>δὲ καὶ νηττῶν καὶ τῶν ἄλλων ὀρείων ὀρνίθων· οὕτω
<span class="lb" data-page="19" data-line="12" id="l19.12"></span>δὲ καὶ ὠτίδων καὶ χηνῶν καὶ τῶν ἄλλων μεγάλων
<span class="lb" data-page="19" data-line="13" id="l19.13"></span>στρουθῶν ἃς καὶ στρουθοκαμήλους ὀνομάζουσι καὶ
<span class="lb" data-page="19" data-line="14" id="l19.14"></span>πάντων τῶν ὁμοίων ἀφεκτέον, ὅτῳ φροντίς ἐστι λεπτυνούσῃ
<span class="lb" data-page="19" data-line="15" id="l19.15"></span>χρῆσθαι διαίτῃ· σύμπαντα γὰρ τὰ τοιαῦτα περιττωματικὴν
<span class="lb" data-page="19" data-line="16" id="l19.16"></span>ἔχει τὴν σάρκα. <span class="milestone sentence" data-n="58" data-unit="sentence" id="sentence.58"></span> καὶ οἱ πυργῖται καλούμενοι
<span class="lb" data-page="19" data-line="17" id="l19.17"></span>στρουθοὶ καὶ ὅσοι κατὰ τὰς ἀμπέλους διαιτῶνται
<span class="lb" data-page="19" data-line="18" id="l19.18"></span>καὶ τῶν περιστερῶν αἱ ἐκ τῶν πύργων ἀμείνους
<span class="lb" data-page="19" data-line="19" id="l19.19"></span>τῶν κατοικιδίων εἰσίν· οὕτω δὲ καὶ οἱ σύες οἱ ὄρειοι
<span class="lb" data-page="19" data-line="20" id="l19.20"></span>τῶν ἡμέρων βελτίους εἰς ἐδωδὴν καὶ καθόλου πάντα
<span class="lb" data-page="19" data-line="21" id="l19.21"></span>τὰ γεγυμνασμένα τῶν ἀγυμνάστων καὶ τὰ ξηροτέραις
<span class="lb" data-page="19" data-line="22" id="l19.22"></span>τροφαῖς χρώμενα τῶν ὑγροτέραις καὶ τὰ καθαρὸν καὶ
<span class="lb" data-page="19" data-line="23" id="l19.23"></span>λεπτὸν ἀναπνέοντα τὸν ἀέρα βελτίω τῶν ἐναντίον· αἱ
<span class="lb" data-page="19" data-line="24" id="l19.24"></span>γὰρ τῶν ἡμέρων συῶν σάρκες ἁπάντων μὲν τῶν ἐδεσμάτων
<span class="pb" data-page="20" id="p20"></span>
<span class="lb" data-page="20" data-line="1" id="l20.1"></span>εἰσὶ τροφιμώταται, πάμπολυ δ’ ἔχουσιν ἐν
<span class="lb" data-page="20" data-line="2" id="l20.2"></span>αὑταῖς τὸ γλίσχρον ἀργίᾳ θ’ ἅμα τῇ τοῦ ζῴου καὶ
<span class="lb" data-page="20" data-line="3" id="l20.3"></span>ἀφθονίᾳ τροφῆς ὑγροτέρας. <span class="milestone sentence" data-n="59" data-unit="sentence" id="sentence.59"></span> ἀλλὰ τούτων μὲν ἀπέχεσθαι
<span class="lb" data-page="20" data-line="4" id="l20.4"></span>παντάπασιν οἷς μέλει λεπτυνούσης διαίτης πλὴν
<span class="lb" data-page="20" data-line="5" id="l20.5"></span>ὅσα τῶν ἀκραίων ἅπτεσθαί ποτε μηδὲ τούτων ἁπλῶς,
<span class="lb" data-page="20" data-line="6" id="l20.6"></span>ἀλλ’ εἰ γυμνάζοιτό τις ἀξιολόγως· ἔξεστι γὰρ τούτῳ
<span class="lb" data-page="20" data-line="7" id="l20.7"></span>καὶ ὦτα καὶ ῥύγχη καὶ πόδας συῶν ἐσθίειν καὶ γαστρὸς
<span class="lb" data-page="20" data-line="8" id="l20.8"></span>γεύεσθαι καὶ μήτρας καλῶς καθεψημένων· ὅσοι
<span class="lb" data-page="20" data-line="9" id="l20.9"></span>δ’ ἀργότερον καὶ ῥᾳθυμότερον διαιτῶνται, τούτους
<span class="lb" data-page="20" data-line="10" id="l20.10"></span>εἴργεσθαι προσήκει οὐ τούτων μόνον τῶν συῶν τῆς
<span class="lb" data-page="20" data-line="11" id="l20.11"></span>ἐδωδῆς ἀλλὰ καὶ τῶν ὀρείων, ἀρκέσει δ’ αὐτοῖς ὑπό
<span class="lb" data-page="20" data-line="12" id="l20.12"></span>τε στρουθῶν διαιτᾶσθαι τῶν ὀρείων καὶ ἰχθύων τῶν
<span class="lb" data-page="20" data-line="13" id="l20.13"></span>πετραίων, ἰουλίδος καὶ φυκίδος καὶ κοττύφου καὶ
<span class="lb" data-page="20" data-line="14" id="l20.14"></span>κίχλης καὶ σκάρου καὶ ἁπλῶς εἰπεῖν ἁπάντων ὅσοι
<span class="lb" data-page="20" data-line="15" id="l20.15"></span>μαλακήν τε καὶ ψαθυρὰν ἔχουσι τὴν σάρκα, τῶν δ’
<span class="lb" data-page="20" data-line="16" id="l20.16"></span>ἤτοι σκληρὰν ἢ γλίσχραν ἐχόντων ἀπέχεσθαι παντάπασιν.
<span class="lb" data-page="20" data-line="17" id="l20.17"></span><span class="milestone sentence" data-n="60" data-unit="sentence" id="sentence.60"></span>μαλακὴ μὲν οὖν ἡ τῶν ὀνίσκων σὰρξ ἀλλ’ ἧττον
<span class="lb" data-page="20" data-line="18" id="l20.18"></span>ψαθυρὰ τῆς τῶν πετραίων, τῶν μέντοι τριγλῶν ψαθυρὰ
<span class="lb" data-page="20" data-line="19" id="l20.19"></span>μὲν οὐ μὴν 〈καὶ〉 μαλακή. <span class="milestone sentence" data-n="61" data-unit="sentence" id="sentence.61"></span> ταῦτ’ οὖν ἄμφω τὰ
<span class="lb" data-page="20" data-line="20" id="l20.20"></span>γνωρίσματα περὶ παντὸς ζῴου σαρκός, μαλακόν τε καὶ
<span class="lb" data-page="20" data-line="21" id="l20.21"></span>ψαθυρὸν εἶναι, καὶ τούτοις προσέχων τὸν νοῦν ᾧ μὲν
<span class="pb" data-page="21" id="p21"></span>
<span class="lb" data-page="21" data-line="1" id="l21.1"></span>[γὰρ] ὑπάρχει συναμφότερον, εἰς κόρον ἐσθίειν, τῶν
<span class="lb" data-page="21" data-line="2" id="l21.2"></span>δ’ ἄλλων ᾧ μὲν μηδέτερον, ἀπέχεσθαι παντάπασιν, ᾧ
<span class="lb" data-page="21" data-line="3" id="l21.3"></span>δὲ θάτερον, ἐσθίειν μέν ποτε καὶ τόδε τῶν ἄλλων
<span class="lb" data-page="21" data-line="4" id="l21.4"></span>ἀπορήσαντα, φυλάττεσθαι δὲ τὸν κόρον. <span class="milestone sentence" data-n="62" data-unit="sentence" id="sentence.62"></span> ὥστε καὶ
<span class="lb" data-page="21" data-line="5" id="l21.5"></span>ὀνίσκων καὶ τριγλῶν καὶ τῶν ἄλλων ἰχθύων τῶν πελαγίων
<span class="lb" data-page="21" data-line="6" id="l21.6"></span>ἐξέστω προσφέρεσθαι μὴ παρόντων πετραίων
<span class="lb" data-page="21" data-line="7" id="l21.7"></span>καὶ μᾶλλον ὅσοι διὰ νάπυος ἐσθίονται, καθάπερ ὁ
<span class="lb" data-page="21" data-line="8" id="l21.8"></span>σκορπίος· ἔστι δὲ δή τινα γένη ζῴων οἷς ὑπάρχει μὲν
<span class="lb" data-page="21" data-line="9" id="l21.9"></span>τὸ ἕτερον ὧν εἶπον γνωρισμάτων, ἀλλὰ διὰ τὴν ἀμετρίαν
<span class="lb" data-page="21" data-line="10" id="l21.10"></span>θατέρου φυλάττεσθαι χρὴ καὶ τὴν [τοιαύτην]
<span class="lb" data-page="21" data-line="11" id="l21.11"></span>τούτων ἐδωδήν. <span class="milestone sentence" data-n="63" data-unit="sentence" id="sentence.63"></span> αἱ μὲν γὰρ ἐγχέλυες καὶ τὰ πλεῖστα
<span class="lb" data-page="21" data-line="12" id="l21.12"></span>τῶν μαλακίων τε καὶ σελαχίων καίτοι μαλακὴν ἔχοντα
<span class="lb" data-page="21" data-line="13" id="l21.13"></span>τὴν σάρκα διὰ τὸ γλίσχρον καὶ φλεγματῶδες αὐτῶν
<span class="lb" data-page="21" data-line="14" id="l21.14"></span>ἱκανῶς ἐστι βλαβερὰ τοῖς λεπτυνούσῃ διαίτῃ χρῆσθαι
<span class="lb" data-page="21" data-line="15" id="l21.15"></span>δεομένοις, οὕτω δὲ καὶ τὰ πλεῖστα τῶν ὀστρέων· οἱ
<span class="lb" data-page="21" data-line="16" id="l21.16"></span>δὲ τράγοι καὶ οἱ βόες ἥκιστα μὲν ὑγρὰν καὶ φλεγματώδη
<span class="lb" data-page="21" data-line="17" id="l21.17"></span>καὶ γλίσχραν ἔχουσι τὴν σάρκα, βλάπτουσι δ’ ἱκανῶς
<span class="lb" data-page="21" data-line="18" id="l21.18"></span>καὶ αὐτοὶ τῷ πάνυ σκληρῷ καὶ δυσμεταβλήτῳ. <span class="milestone sentence" data-n="64" data-unit="sentence" id="sentence.64"></span> καὶ
<span class="lb" data-page="21" data-line="19" id="l21.19"></span>τὰ πλεῖστα δὲ τῶν ὀστρακοδέρμων τε καὶ μαλακοστράκων
<span class="lb" data-page="21" data-line="20" id="l21.20"></span>ζῴων ἢ διὰ τὸ συναμφότερον ἢ διὰ τὴν σκληρότητα τῆς
<span class="lb" data-page="21" data-line="21" id="l21.21"></span>σαρκὸς φευκτέα, μόνα δ’ ἐκ τῶν σελαχίων ἡ νάρκη τε καὶ
<span class="lb" data-page="21" data-line="22" id="l21.22"></span>ἡ τρυγὼν ἐπιτήδεια· καὶ χρῆσθαί ποτε καὶ τούτοις ἐγχωρεῖ ﻿
<span class="pb" data-page="22" id="p22"></span>
<span class="lb" data-page="22" data-line="1" id="l22.1"></span><span class="milestone ms1folio" data-n="137r" data-unit="ms1folio" id="ms1folio.137r"></span>μὴ παρόντων πετραίων, σκευάζειν δ’ ἄμεινον
<span class="lb" data-page="22" data-line="2" id="l22.2"></span>ἅμα τεύτλοις τριπτοῖς ἢ τοῖς λευκοῖς ζωμοῖς ἀφθονώτερον
<span class="lb" data-page="22" data-line="3" id="l22.3"></span>ἐπεμβάλλοντα πράσου καί τι καὶ πεπέρεως
<span class="lb" data-page="22" data-line="4" id="l22.4"></span>προσεπιπάττοντα· πλησίον δὲ τῆς τούτων δυνάμεώς
<span class="lb" data-page="22" data-line="5" id="l22.5"></span>εἰσι τά τε βούγλωττα καὶ αἱ ψῆτται.
</p>
          <p>
<span class="lb" data-page="22" data-line="6" id="l22.6"></span><span class="milestone sentence" data-n="65" data-unit="sentence" id="sentence.65"></span>Τῶν δ’ ἄλλων ζῴων τῶν πεζῶν κριοὶ μὲν καὶ
<span class="lb" data-page="22" data-line="7" id="l22.7"></span>τράγοι καὶ σύμπαν δὲ τὸ τῶν προβάτων καὶ τῶν αἰγῶν
<span class="lb" data-page="22" data-line="8" id="l22.8"></span>γένος οὐ χρηστὴ τροφή· μόνοις δὲ τοῖς ἐρίφοις εἰκότως
<span class="lb" data-page="22" data-line="9" id="l22.9"></span>ἄν τις χρῷτο· τὴν δὲ τῶν ἀρνῶν ἐδωδὴν φυλακτέον
<span class="lb" data-page="22" data-line="10" id="l22.10"></span>δι’ ὑπερβάλλουσαν ὑγρότητα. <span class="milestone sentence" data-n="66" data-unit="sentence" id="sentence.66"></span> τοὺς δ’ ἵππους καὶ
<span class="lb" data-page="22" data-line="11" id="l22.11"></span>τοὺς ὄνους ὀνώδεσιν ἀνθρώποις ἐπιτρεπτέον ἐσθίειν,
<span class="lb" data-page="22" data-line="12" id="l22.12"></span>ὥσπερ δὴ καὶ παρδάλεις καὶ ἄρκτους καὶ λέοντας τοῖς θηριώδεσιν·
<span class="lb" data-page="22" data-line="13" id="l22.13"></span>ἐγγὺς δὲ τῆς τῶν ὄνων ἐδωδῆς εἰσι καὶ οἱ ἔλαφοι,
<span class="lb" data-page="22" data-line="14" id="l22.14"></span>ὥστε καὶ τούτων ἀφεκτέον. <span class="milestone sentence" data-n="67" data-unit="sentence" id="sentence.67"></span> ἡ δὲ τοῦ λαγωοῦ σὰρξ εἰς
<span class="lb" data-page="22" data-line="15" id="l22.15"></span>μὲν τὴν ἄλλην τὴν ξηραίνουσαν δίαιταν ἐπιτήδειος, εἰς
<span class="lb" data-page="22" data-line="16" id="l22.16"></span>δὲ τὴν νῦν προκειμένην οὐ πάνυ χρηστή ἐστι· παχὺ
<span class="lb" data-page="22" data-line="17" id="l22.17"></span>γὰρ ἱκανῶς αἷμα γεννᾷ· καὶ μὲν δὴ καὶ ἡ τοῦ αἵματος
<span class="lb" data-page="22" data-line="18" id="l22.18"></span>ἐδωδὴ ἁπάντων τῶν ζῴων φευκτέα καὶ πολὺ μᾶλλον
<span class="lb" data-page="22" data-line="19" id="l22.19"></span>εἰς τὴν λεπτύνουσαν δίαιταν ἡ τοῦ τῶν λαγωῶν, οὕτω
<span class="lb" data-page="22" data-line="20" id="l22.20"></span>δὲ καὶ τὰ σπλάγχνα πάντα· καὶ γὰρ καὶ περιττωματικὰ
<span class="lb" data-page="22" data-line="21" id="l22.21"></span>καὶ δύσπεπτα καὶ κακόχυμα. <span class="milestone sentence" data-n="68" data-unit="sentence" id="sentence.68"></span> κυνῶν δὲ καὶ
<span class="lb" data-page="22" data-line="22" id="l22.22"></span>ἀλωπέκων σαρκὸς ἐγὼ μὲν οὐδ’ ἐγευσάμην ποτὲ διὰ
<span class="lb" data-page="22" data-line="23" id="l22.23"></span>τὸ μὴ εἰθίσθαι τὴν ἐδωδὴν αὐτῶν μήτ’ ἐπὶ τῆς
<span class="lb" data-page="22" data-line="24" id="l22.24"></span>〈Ἀσίας μήτ’ ἐπὶ τῆς〉 Ἑλλάδος, ἀλλὰ μηδὲ κατὰ τὴν
<span class="lb" data-page="22" data-line="25" id="l22.25"></span>Ἰταλίαν· ἀκούω δὲ καὶ ταῦτα πολλαχόθι ἐσθίεσθαι καὶ
<span class="pb" data-page="23" id="p23"></span>
<span class="lb" data-page="23" data-line="1" id="l23.1"></span>τεκμαίρομαι παραπλησίαν εἶναι τὴν δύναμιν αὐτῶν τῇ
<span class="lb" data-page="23" data-line="2" id="l23.2"></span>τῶν λαγωῶν· ἔστι γὰρ ὁμοίως ξηρὰ καὶ λαγὼς καὶ
<span class="lb" data-page="23" data-line="3" id="l23.3"></span>κύων καὶ ἀλώπηξ. <span class="milestone sentence" data-n="69" data-unit="sentence" id="sentence.69"></span> ὥσπερ δὲ τῶν ὑῶν τοῖς ἀκραίοις
<span class="lb" data-page="23" data-line="4" id="l23.4"></span>χρῆσθαι συνεχωρήσαμεν, οὕτω καὶ τῶν ἀλεκτρυόνων
<span class="lb" data-page="23" data-line="5" id="l23.5"></span>τοῖς πτεροῖς· οὐ μὴν οἵ γ’ ὄρχεις καὶ τὰ σπλάγχνα
<span class="lb" data-page="23" data-line="6" id="l23.6"></span>λεπτυνούσῃ διαίτῃ χρηστά· καὶ αὐτοῖς δὲ τοῖς σώμασι
<span class="lb" data-page="23" data-line="7" id="l23.7"></span>τῶν ἀλεκτρυόνων οὐ κωλύω χρῆσθαι εἰ γυμνάζοιτό τις
<span class="lb" data-page="23" data-line="8" id="l23.8"></span>καὶ μάλιστα τῶν ἐν ὄρεσι τεθραμμένων, ἀγυμνάστῳ δὲ
<span class="lb" data-page="23" data-line="9" id="l23.9"></span>μετρίως ἅπτεσθαι προσήκει καὶ ἀλεκτρυόνων ἐδωδῆς
<span class="lb" data-page="23" data-line="10" id="l23.10"></span>καὶ περιστερῶν καὶ τρυγόνων. <span class="milestone sentence" data-n="70" data-unit="sentence" id="sentence.70"></span> καίτοι ξηροτέρα τὴν
<span class="lb" data-page="23" data-line="11" id="l23.11"></span>κρᾶσιν ἡ τρυγών ἐστι καὶ μάλισθ’ ἡ ὀρεία, ὥστε τὴν
<span class="lb" data-page="23" data-line="12" id="l23.12"></span>τοιαύτην κἂν ἀλύπως ἐσθίοι τις· χρὴ δὲ μὴ πρόσφατον
<span class="lb" data-page="23" data-line="13" id="l23.13"></span>ἀλλ’ ἕωλον ἐργασάμενον ἡμέρᾳ μιᾷ 〈τοὐλάχιστον〉
<span class="lb" data-page="23" data-line="14" id="l23.14"></span>οὕτως ἐσθίειν οὐ τρυγόνα μόνον ἀλλὰ καὶ πέρδικα καὶ
<span class="lb" data-page="23" data-line="15" id="l23.15"></span>τἆλλα πάντα τὰ μετρίως σκληρὰν ἔχοντα τὴν σάρκα.
<span class="lb" data-page="23" data-line="16" id="l23.16"></span><span class="milestone sentence" data-n="71" data-unit="sentence" id="sentence.71"></span>φάττα μὲν οὖν πρὸς τῷ σκληροτέραν ἔχειν καὶ περιστερῶν
<span class="lb" data-page="23" data-line="17" id="l23.17"></span>καὶ τρυγόνων καὶ περδίκων τὴν σάρκα καὶ
<span class="lb" data-page="23" data-line="18" id="l23.18"></span>δύσπεπτός ἐστι καὶ περιττωματική, πέρδικες δὲ καὶ
<span class="lb" data-page="23" data-line="19" id="l23.19"></span>τρυγόνες οὔτ’ ἐσχάτως σκληρὰς ἔχουσι τὰς σάρκας οὔτε
<span class="lb" data-page="23" data-line="20" id="l23.20"></span>δυσπέπτους οὔτε κακοχύμους, ἀλλὰ καὶ τὸ σκληρὸν
<span class="lb" data-page="23" data-line="21" id="l23.21"></span>αὐτῶν ἡμέρᾳ μιᾷ φυλαχθεισῶν νεκρῶν μεταπίπτει ῥᾳδίως
<span class="pb" data-page="24" id="p24"></span>
<span class="lb" data-page="24" data-line="1" id="l24.1"></span>καὶ γίνονται ψαθυραὶ καὶ εὔπεπτοι πάντῃ· καὶ
<span class="lb" data-page="24" data-line="2" id="l24.2"></span>γὰρ χρηστὴν τροφὴν διδόασι τῷ σώματι καὶ γλίσχρον
<span class="lb" data-page="24" data-line="3" id="l24.3"></span>ἥκιστα γεννῶσιν αἷμα καὶ πάχους καὶ λεπτότητος ἐν
<span class="lb" data-page="24" data-line="4" id="l24.4"></span>τῷ μέσῳ καθεστηκός, ὅπερ οἶμαι τοῖς ὑγιεινοῖς ἐδέσμασι
<span class="lb" data-page="24" data-line="5" id="l24.5"></span>προσήκειν μάλιστα.
</p>
        </article>

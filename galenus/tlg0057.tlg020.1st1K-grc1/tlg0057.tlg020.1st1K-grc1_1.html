<article xmlns="http://www.w3.org/1999/xhtml" id="urn:cts:greekLit:tlg0057.tlg020.1st1K-grc1:1">
<span class="pb page1" data-page="4.470" id="p4.470"></span>
<span class="milestone ed1page page1" data-n="2.16" data-unit="ed1page" id="ed1page.3.160"></span>
<span class="milestone ed2page page1" data-n="4.414" data-unit="ed2page" id="ed2page.5.414"></span>
          <h1>ΓΑΛΗΝΟΥ ΠΕΡΙ ΧΡΕΙΑΣ ΑΝΑΠΝΟΗΣ
<br></br>ΒΙΒΛΙΟΝ.
</h1>
          <p>
<span class="lb" data-page="4.470" data-line="1" id="l4.470.1"></span>Τίς ἡ τῆς ἀναπνοῆς χρεία; ὅτι γὰρ οὐχ
<span class="lb" data-page="4.470" data-line="2" id="l4.470.2"></span>ἡ τυχοῦσα, φανερὸν ἐκ τοῦ μηδὲ βραχύτατον ἡμᾶς χρόνον
<span class="lb" data-page="4.470" data-line="3" id="l4.470.3"></span>ἀρκεῖν δύνασθαι, ἀπολλυμένης αὐτῆς. ᾧ καὶ δῆλον, ὅτι
<span class="lb" data-page="4.470" data-line="4" id="l4.470.4"></span>πρὸς οὐδεμίαν τῶν κατὰ μέρος ἐνεργειῶν, ἀλλ’ εἰς αὐτὴν
<span class="lb" data-page="4.470" data-line="5" id="l4.470.5"></span>τὴν ζωὴν διαφέρει. ὥσπερ γὰρ, ὅσα γέγονε πρὸς τὸ βαδίζειν,
<span class="lb" data-page="4.470" data-line="6" id="l4.470.6"></span>τούτων στερηθέντες εἰς τὸ βαδίζειν βλαπτόμεθα,
<span class="lb" data-page="4.470" data-line="7" id="l4.470.7"></span>καὶ ὅσα πρὸς τὸ βλέπειν χρήσιμα, τούτων στερηθέντες
<span class="lb" data-page="4.470" data-line="8" id="l4.470.8"></span>οὐ βλέπομεν, οὕτως, ὅσα πρὸς τὸ ζῇν ἀναγκαῖα, τούτων
<span class="pb" data-page="4.471" id="p4.471"></span>
<span class="lb" data-page="4.471" data-line="1" id="l4.471.1"></span>στερηθέντες ἀποθνήσκομεν. τί ποτε οὖν τηλικοῦτόν ἐστι
<span class="lb" data-page="4.471" data-line="2" id="l4.471.2"></span>τὸ παρὰ τῆς ἀναπνοῆς ἡμῖν χρηστόν; ἆρά γε τῆς ψυχῆς
<span class="lb" data-page="4.471" data-line="3" id="l4.471.3"></span>αὐτῆς ἐστι γένεσις, ὡς Ἀσκληπιάδης φησίν; ἢ γένεσις μὲν
<span class="lb" data-page="4.471" data-line="4" id="l4.471.4"></span>οὐχὶ, ῥῶσις δέ τις, ὡς τοῦ Νικάρχου Πραξαγόρας; ἢ τῆς
<span class="lb" data-page="4.471" data-line="5" id="l4.471.5"></span>ἐμφύτου θερμασίας ἀνάψυξίς τις, ὡς Φιλιστίων τε καὶ Διοκλῆς
<span class="lb" data-page="4.471" data-line="6" id="l4.471.6"></span>ἔλεγον; ἢ καὶ θρέψις καὶ ἔμψυξις, ὡς Ἱπποκράτης;
<span class="lb" data-page="4.471" data-line="7" id="l4.471.7"></span>ἢ τούτων μὲν οὐδὲν, ἐπιπληρώσεως δὲ ἕνεκεν ἀρτηριῶν
<span class="lb" data-page="4.471" data-line="8" id="l4.471.8"></span>ἀναπνέομεν, ὡς Ἐρασίστρατος οἴεται; σχεδὸν γὰρ τοσαῦται
<span class="lb" data-page="4.471" data-line="9" id="l4.471.9"></span>γεγόνασιν αἱρέσεις περὶ χρείας ἀναπνοῆς, εἰ καί τινες τῶν
<span class="lb" data-page="4.471" data-line="10" id="l4.471.10"></span>εἰρημένων δοκοῖεν μὴ διαφέρειν, ὥσπερ ἥ τε τῶν λεγόντων
<span class="lb" data-page="4.471" data-line="11" id="l4.471.11"></span>ῥώννυσθαι τὴν ἔμφυτον θερμασίαν ὑπὸ τῆς ἀναπνοῆς, καὶ
<span class="lb" data-page="4.471" data-line="12" id="l4.471.12"></span>ἡ τῶν ῥιπίζεσθαι. διαφέρουσι γὰρ οὐδὲν αὗται τῆς λεγούσης
<span class="lb" data-page="4.471" data-line="13" id="l4.471.13"></span>ἐμψύχεσθαι· πλὴν οὐ τὴν λέξιν χρὴ, ἀλλὰ τὴν διάνοιαν
<span class="lb" data-page="4.471" data-line="14" id="l4.471.14"></span>σκοπεῖν, ἥτις ἐν ἁπάσαις<span class="milestone ed2page" data-n="5.414" data-unit="ed2page" id="ed2page.5.414"></span> ἐστὶ μία. τὴν γὰρ
<span class="lb" data-page="4.471" data-line="15" id="l4.471.15"></span>ψύξιν οὐκ αὐτὴν δήπου δι’ αὑτὴν, ὥσπερ οὐδὲ τὴν ῥίπισιν,
<span class="lb" data-page="4.471" data-line="16" id="l4.471.16"></span>ἢ τὴν ῥῶσιν, ἀλλ’ ὅτι φυλάττουσι τὴν ἔμφυτον θερμότητα,
<span class="lb" data-page="4.471" data-line="17" id="l4.471.17"></span>διὰ τοῦτο εἶναί φασι χρησίμους. καὶ εἰ τοῦτό ἐστι
<span class="pb" data-page="4.472" id="p4.472"></span>
<span class="lb" data-page="4.472" data-line="1" id="l4.472.1"></span>τὸ κοινὸν ταῖς τρισὶ δόξαις, ἡ φυλακὴ τῆς ἐμφύτου θερμασίας,
<span class="lb" data-page="4.472" data-line="2" id="l4.472.2"></span>χαλεπὸς ὁ περὶ πασῶν αὐτῶν γίνεται λόγος καὶ δυσδιαίρετος,
<span class="lb" data-page="4.472" data-line="3" id="l4.472.3"></span>ὅτι ψυχῆς οὐσίαν οὐκ ἴσμεν. εἴπερ οὖν ἐνέργεια
<span class="lb" data-page="4.472" data-line="4" id="l4.472.4"></span>μὲν ψυχῆς ἡ ζωὴ, μεγάλα δ’ αὐτὴ φαίνεται πρὸς τῆς ἀναπνοῆς
<span class="lb" data-page="4.472" data-line="5" id="l4.472.5"></span>ὠφελεῖσθαι, μέχρι πόσου τὸν τρόπον τῆς ὠφελείας
<span class="lb" data-page="4.472" data-line="6" id="l4.472.6"></span>ἀγνοεῖν εἰκός ἐστιν ἡμᾶς; μέχρις ἂν, οἶμαι, τὴν οὐσίαν τῆς
<span class="lb" data-page="4.472" data-line="7" id="l4.472.7"></span>ψυχῆς ἀγνοῶμεν. ἀλλ’ ὅμως τολμητέον τε καὶ ζητητέον τὸ
<span class="lb" data-page="4.472" data-line="8" id="l4.472.8"></span>ἀληθές. εἰ γὰρ καὶ μὴ τύχωμεν αὐτοῦ, πάντως δήπου
<span class="lb" data-page="4.472" data-line="9" id="l4.472.9"></span>πλησιέστερον, ἢ νῦν ἐσμεν, ἀφιξόμεθα. καὶ πρῶτόν γε δύο
<span class="lb" data-page="4.472" data-line="10" id="l4.472.10"></span>κεφάλαια πασῶν τῶν εἰρημένων αἱρέσεων ποιησάμενοι, πότερον
<span class="lb" data-page="4.472" data-line="11" id="l4.472.11"></span>αὐτῶν ἀληθέστερόν ἐστιν, εὑρεῖν πειραθῶμεν. ἐοίκασι
<span class="lb" data-page="4.472" data-line="12" id="l4.472.12"></span>γὰρ αἱ μὲν εἰς τὴν οὐσίαν ἀποβλέπειν τοῦ εἰσπνεομένου
<span class="lb" data-page="4.472" data-line="13" id="l4.472.13"></span>ἀέρος, αἱ δὲ εἰς τὴν ποιότητα. τὸ μὲν οὖν γεννᾶσθαι
<span class="lb" data-page="4.472" data-line="14" id="l4.472.14"></span>λέγειν τὴν ψυχὴν, καὶ τὸ τρέφεσθαι, καὶ τὸ τὰς
<span class="lb" data-page="4.472" data-line="15" id="l4.472.15"></span>ἀρτηρίας ἐπιπληροῦσθαι, τὴν οὐσίαν ἐστὶ μόνον αἰτιωμένων,
<span class="lb" data-page="4.472" data-line="16" id="l4.472.16"></span>τὸ δὲ ῥιπίζεσθαι, καὶ ῥώννυσθαι, καὶ ψύχεσθαι, τὴν
<span class="lb" data-page="4.472" data-line="17" id="l4.472.17"></span>ποιότητα· καθ’ ὃν, οἶμαι, λόγον καὶ σιτίον ὁ μὲν ὡς
<span class="pb" data-page="4.473" id="p4.473"></span>
<span class="lb" data-page="4.473" data-line="1" id="l4.473.1"></span>γλυκὺ προσφερόμενος, ἢ αὐστηρὸν, ἢ θερμὸν, ἢ ψυχρὸν,
<span class="lb" data-page="4.473" data-line="2" id="l4.473.2"></span>τὴν ποιότητα μόνον, ὁ δ’ ὡς τρέφον, εἰς τὴν οὐσίαν ἀποβλέπων
<span class="lb" data-page="4.473" data-line="3" id="l4.473.3"></span>αἴρεται. τοῦτ’ οὖν πρῶτον διορισόμεθα, πότερον
<span class="lb" data-page="4.473" data-line="4" id="l4.473.4"></span>αὐτῆς τῆς οὐσίας χρῄζομεν τοῦ κατὰ τὴν εἰσπνοὴν ἐρχομένου
<span class="lb" data-page="4.473" data-line="5" id="l4.473.5"></span>ἀέρος, ἢ τῆς ποιότητος, ἢ ἀμφοτέρων.
</p>
        </article>

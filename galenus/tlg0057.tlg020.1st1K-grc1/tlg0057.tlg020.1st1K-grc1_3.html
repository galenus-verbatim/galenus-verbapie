<article xmlns="http://www.w3.org/1999/xhtml" id="urn:cts:greekLit:tlg0057.tlg020.1st1K-grc1:3">
<span class="pb page1" data-page="4.484" id="p4.484"></span>
<span class="milestone ed1page page1" data-n="3.161" data-unit="ed1page" id="ed1page.3.161"></span>
<span class="milestone ed2page page1" data-n="5.417" data-unit="ed2page" id="ed2page.5.417"></span>
          <p>
<span class="lb" data-page="4.484" data-line="10" id="l4.484.10"></span><span class="milestone ed2page" data-n="5.418" data-unit="ed2page" id="ed2page.5.418"></span>Εἰ τοίνυν ἤτοι τῆς οὐσίας αὐτῆς τοῦ
<span class="lb" data-page="4.484" data-line="11" id="l4.484.11"></span>ἀέρος ἣ ἧστινος οὖν ἐνδείᾳ ποιότητος ἀποθνήσκει τὰ ζῶα πνιγόμενα,
<span class="lb" data-page="4.484" data-line="12" id="l4.484.12"></span>δέδεικται θάτερον ἀδύνατον. ἀπολείπεται θάτερον,
<span class="lb" data-page="4.484" data-line="13" id="l4.484.13"></span>ἐνδείᾳ ποιότητός τινος ἐν ταῖς ἐπισχέσεσι τῆς ἀναπνοῆς
<span class="lb" data-page="4.484" data-line="14" id="l4.484.14"></span>πνίγεσθαι τὰ ζῶα. τί γοῦν ἐστιν αὕτη, σκεπτέον. ἐπεὶ
<span class="lb" data-page="4.484" data-line="15" id="l4.484.15"></span>τοίνυν, ὅταν ἐν τοῖς κατὰ τὴν καρδίαν καὶ τὸν θώρακα
<span class="lb" data-page="4.484" data-line="16" id="l4.484.16"></span>τόποις ἀθροισθῇ θερμασία πλείων τῆς κατὰ φύσιν, ὡς ἐν
<span class="lb" data-page="4.484" data-line="17" id="l4.484.17"></span>τοῖς καυσώδεσι πᾶσι συμπίπτει νοσήμασιν, εὐθὺς καὶ πλέον ﻿
<span class="pb" data-page="4.485" id="p4.485"></span>
<span class="lb" data-page="4.485" data-line="1" id="l4.485.1"></span>τοῦ συνήθους ἀναπνεῖν ὀρεγόμεθα, δόξειεν ἂν ἐμψύξεως
<span class="lb" data-page="4.485" data-line="2" id="l4.485.2"></span>ἕνεκα ἡ ἀναπνοὴ γενέσθαι. ἀλλὰ πάλιν εἰ κατεψυγμένων
<span class="lb" data-page="4.485" data-line="3" id="l4.485.3"></span>τῶν αὐτῶν τούτων ὀργάνων, ὡς ἔν τε τοῖς βουλίμοις καλουμένοις,
<span class="lb" data-page="4.485" data-line="4" id="l4.485.4"></span>κᾀπειδάν τις ἰσχυρῷ ὁμιλήσῃ κρύει, μὴ ὅτι ψύχει
<span class="lb" data-page="4.485" data-line="5" id="l4.485.5"></span>τὴν ἐν ἡμῖν θερμασίαν, ἀλλὰ καὶ θερμαίνει, δι’ ὀλίγου
<span class="lb" data-page="4.485" data-line="6" id="l4.485.6"></span>δεῖν ἅπασαν ἐψυγμένην, ὅμως εἰσπνέειν ὀρεγόμεθα, δόξει
<span class="lb" data-page="4.485" data-line="7" id="l4.485.7"></span>ἐναντιοῦσθαι, τὴν ἀναπνοὴν ἐμψύξεως ἕνεκα γίνεσθαι. καί
<span class="lb" data-page="4.485" data-line="8" id="l4.485.8"></span>τοί τινες ἀντιλαμβανόμενοι δεῖσθαι ἀεί φασιν ἐμψύξεως
<span class="lb" data-page="4.485" data-line="9" id="l4.485.9"></span>τὴν ἐν τοῖς ζώοις θερμασίαν, ἀλλ’, ὅταν μὲν αὐξηθῇ,
<span class="lb" data-page="4.485" data-line="10" id="l4.485.10"></span>πλείονος, ἐλάττονος δὲ, ὅταν ἀῤῥωστοτέρα γένηται. καὶ
<span class="lb" data-page="4.485" data-line="11" id="l4.485.11"></span>τὰς τοιαύτας διαθέσεις, οὐ γὰρ οὕτως ἐναντιοῦσθαι τῷ
<span class="lb" data-page="4.485" data-line="12" id="l4.485.12"></span>δόγματί φασιν, ἀλλὰ καὶ μαρτυρεῖν οἴονται. χαλεπὸν τοίνυν
<span class="lb" data-page="4.485" data-line="13" id="l4.485.13"></span>αὐτὸ τοῦτο πρότερον γίγνεται καὶ δυσδιαίτητον, ὅταν
<span class="lb" data-page="4.485" data-line="14" id="l4.485.14"></span>ἀπὸ τῶν αὐτῶν φαινομένων ὑπεναντίας ἐνδείξεις ἔχωνται.
<span class="lb" data-page="4.485" data-line="15" id="l4.485.15"></span>μεταστῆναι γὰρ οὐδετέρους οἴονται, τοὺς μὲν, ὡς ἔμψυξίς
<span class="lb" data-page="4.485" data-line="16" id="l4.485.16"></span>ἐστιν ἡ χρεία τῆς ἀναπνοῆς, εἰ, θερμαινομένων τῶν ἀναπνευστικῶν
<span class="pb" data-page="4.486" id="p4.486"></span>
<span class="lb" data-page="4.486" data-line="1" id="l4.486.1"></span>ὀργάνων, ἔλαττον ἀναπνέομεν· τοῖς δ’ οὐδαμῶς,
<span class="lb" data-page="4.486" data-line="2" id="l4.486.2"></span>ὅσον ἐπὶ τούτοις, ἐμψύχεσθαι δεόμεθα. λέγοντος γοῦν,
<span class="lb" data-page="4.486" data-line="3" id="l4.486.3"></span>φασὶν, Ἱπποκράτους ἐν προγνωστικῷ, Ψυχρὸν δ’ ἐκπνεόμενον
<span class="lb" data-page="4.486" data-line="4" id="l4.486.4"></span>ἔκ τε τῶν ῥινῶν καὶ τοῦ στόματος ὀλέθριον κάρτα
<span class="lb" data-page="4.486" data-line="5" id="l4.486.5"></span>ἤδη γίγνεται, τὴν τοιαύτην τις ἐννοησάτω διάθεσιν, οἵα
<span class="lb" data-page="4.486" data-line="6" id="l4.486.6"></span>τίς ποτέ ἐστιν· εὑρήσει γὰρ, οἶμαι, κατεψυγμένων ἱκανῶς
<span class="lb" data-page="4.486" data-line="7" id="l4.486.7"></span>τῶν ἀναπνευστικῶν ὀργάνων, γινομένην αὐτήν. ἐχρῆν οὖν,
<span class="lb" data-page="4.486" data-line="8" id="l4.486.8"></span>φασὶ, μηδ’ ὅλως ἀναπνεῖν τοὺς οὕτω διακειμένους, ὡς ἂν τὸ
<span class="lb" data-page="4.486" data-line="9" id="l4.486.9"></span>τῆς ἐμψύξεως δεόμενον οὐκ ἔχοντας. ὡς γὰρ, εἰ μηδὲν ὅλως
<span class="lb" data-page="4.486" data-line="10" id="l4.486.10"></span>εὐθὺς ἐξ ἀρχῆς ἐγένετό τι τὸ δεόμενον ἐμψύξεως, οὐκ ἂν
<span class="lb" data-page="4.486" data-line="11" id="l4.486.11"></span>ἦν οὐδεμία χρεία τῆς ἀναπνοῆς, οὕτως, εἰ πρόσθεν ἦν, οἴχεται
<span class="lb" data-page="4.486" data-line="12" id="l4.486.12"></span>δὲ νῦν, οὐ δεησόμεθα. πρὸς δὴ ταῦτα, φασὶν, ἡ
<span class="lb" data-page="4.486" data-line="13" id="l4.486.13"></span>διὰ τῆς ἀναπνοῆς κίνησις ἐξάπτει ῥιπίζουσα. τὸ δὲ ὅτι
<span class="lb" data-page="4.486" data-line="14" id="l4.486.14"></span>μὴ ταὐτόν ἐστι τῷ πρόσθεν, οὐ μακροῦ μοι δοκεῖ δεῖσθαι
<span class="lb" data-page="4.486" data-line="15" id="l4.486.15"></span>λόγου. πρόσθεν μὲν γὰρ ἔλεγον ἐμψύχεσθαι, νῦν δὲ ἐξάπτεσθαι.
<span class="lb" data-page="4.486" data-line="16" id="l4.486.16"></span>ἐναντίον δὲ δήπου τὸ ἐμψύχεσθαι τῷ ἐξάπτεσθαι.
<span class="lb" data-page="4.486" data-line="17" id="l4.486.17"></span>τὸ μὲν γὰρ σβέννυσι, τὸ δὲ ἐξάπτει τὴν θερμότητα,
<span class="pb" data-page="4.487" id="p4.487"></span>
<span class="lb" data-page="4.487" data-line="1" id="l4.487.1"></span>καὶ τὸ μὲν, ἵνα μὴ καυθῇ τὸ δεχόμενον αὐτὴν σῶμα,
<span class="lb" data-page="4.487" data-line="2" id="l4.487.2"></span>τὸ δὲ, ἵνα μὴ καταψυχθῇ, γίνεται, πλὴν εἰ κατὰ συμβεβηκὸς
<span class="lb" data-page="4.487" data-line="3" id="l4.487.3"></span>καὶ τὸ ψυχρὸν ἐξάπτειν λέγοιεν. οὕτως δ’ οὐ τὴν
<span class="lb" data-page="4.487" data-line="4" id="l4.487.4"></span>χρείαν τῆς ἀναπνοῆς, ἀλλὰ τὴν ποιητικὴν αἰτίαν εἴρηκεν.
<span class="lb" data-page="4.487" data-line="5" id="l4.487.5"></span>ἔστι γοῦν ἄμεινον, ἐπὶ τὸ κοινὸν τῶν τοιούτων αἱρέσεων
<span class="lb" data-page="4.487" data-line="6" id="l4.487.6"></span>μεταβάντας ἐκεῖνο πρότερον διασκέψασθαι. κινδυνεύουσι
<span class="lb" data-page="4.487" data-line="7" id="l4.487.7"></span>γὰρ ἅπαντες, ὅσοι περὶ τῆς ἐμφύτου θερμασίας παρηκασί
<span class="lb" data-page="4.487" data-line="8" id="l4.487.8"></span>τι, τὴν μὲν σωτηρίαν αὐτῆς ὀνειρώττειν, οὐ δύνασθαι δὲ
<span class="lb" data-page="4.487" data-line="9" id="l4.487.9"></span>ἀκριβῶς καὶ διηρθρωμένως ἐξηγήσασθαι τὸ σφέτερον νόημα,
<span class="lb" data-page="4.487" data-line="10" id="l4.487.10"></span>καὶ διὰ τοῦτο, οἶμαι, οἱ μὲν ἔμψυξιν, οἱ δὲ ῥίπισιν,
<span class="lb" data-page="4.487" data-line="11" id="l4.487.11"></span>οἱ δὲ <span class="milestone ed1page" data-n="3.162" data-unit="ed1page" id="ed1page.3.162"></span>ῥῶσιν γράφουσι. <span class="milestone ed2page" data-n="5.419" data-unit="ed2page" id="ed2page.5.419"></span>μάλιστα δὲ αὐτοὺς
<span class="lb" data-page="4.487" data-line="12" id="l4.487.12"></span>οἶμαι προτρέπειν τὰ περὶ τὰς φλόγας φαινόμενα. ταύτας
<span class="lb" data-page="4.487" data-line="13" id="l4.487.13"></span>γὰρ ἐναργῶς ὁρῶμεν οὕτως ταχέως ἀπολλυμένας, ὅταν ἀποστερηθῶσιν
<span class="lb" data-page="4.487" data-line="14" id="l4.487.14"></span>ἀέρος, ὥσπερ τὰ ζῶα, καθάπερ δηλοῦσιν αἱ
<span class="lb" data-page="4.487" data-line="15" id="l4.487.15"></span>τῶν ἰατρῶν σικύαι, καὶ πάνθ’ ὅσα στενὰ καὶ κοῖλα περιτιθέμενα,
<span class="lb" data-page="4.487" data-line="16" id="l4.487.16"></span>τῆς διαπνοῆς αὐτὰ εἴρξαντα, ῥᾳδίως κατασβεννύουσιν.
<span class="lb" data-page="4.487" data-line="17" id="l4.487.17"></span>ἂν τοίνυν εὑρεθῇ, τί ποτε φλόγες ἐν ταῖς τοιαύταις
<span class="lb" data-page="4.487" data-line="18" id="l4.487.18"></span>διαθέσεσι πάσχουσαι σβέννυνται, τάχα ἂν εὑρεθείη,
<span class="pb" data-page="4.488" id="p4.488"></span>
<span class="lb" data-page="4.488" data-line="1" id="l4.488.1"></span>τί ποτέ ἐστιν, ὃ παρὰ τῆς ἀναπνοῆς ἀπολαύει χρηστὸν ἡ
<span class="lb" data-page="4.488" data-line="2" id="l4.488.2"></span>ἐν τοῖς ζώοις θερμασία. πρὸς δὴ τὴν εὕρεσιν αὐτῶν πάντας
<span class="lb" data-page="4.488" data-line="3" id="l4.488.3"></span>ἐπέλθωμεν τοὺς τρόπους, καθ’ οὓς αἱ φλόγες ὁρῶνται
<span class="lb" data-page="4.488" data-line="4" id="l4.488.4"></span>σβεννύμεναί τε καὶ αὐξανόμεναι. οὐ γὰρ μόνον εἰ περιθείη
<span class="lb" data-page="4.488" data-line="5" id="l4.488.5"></span>τις τίτανον αὐταῖς, ἀλλὰ καὶ τοῖς βαλανείοις τε καὶ τοῖς
<span class="lb" data-page="4.488" data-line="6" id="l4.488.6"></span>ἡλίοις τοῖς διακαέσι, καὶ τοῖς ψύχεσι τοῖς ὑπερβάλλουσι,
<span class="lb" data-page="4.488" data-line="7" id="l4.488.7"></span>καὶ σφοδρῶς ῥιπιζόμεναι, καὶ πλήθεσιν ὕλης ἐπ’ αὐτῶν σωρευθείσης,
<span class="lb" data-page="4.488" data-line="8" id="l4.488.8"></span>καὶ τοὐναντίον ἐνδείᾳ τροφῆς ὁρῶνται σβεννύμεναι,
<span class="lb" data-page="4.488" data-line="9" id="l4.488.9"></span>ῥωννύμεναι δὲ καὶ αὐξανόμεναι πρός τε τοῦ μετρίου
<span class="lb" data-page="4.488" data-line="10" id="l4.488.10"></span>ψυχροῦ, κᾂν εἰ μετρίως ῥιπίσῃς, καὶ τροφῆς εὐποροῦσαι
<span class="lb" data-page="4.488" data-line="11" id="l4.488.11"></span>συμμέτρου. ἐπὶ τοίνυν τούτοις ἔτι κᾀκεῖνο προσκείσθω, τὸ
<span class="lb" data-page="4.488" data-line="12" id="l4.488.12"></span>φαίνεσθαι πάσας τὰς φλόγας διττὴν κίνησιν κινουμένας, ἑτέραν
<span class="lb" data-page="4.488" data-line="13" id="l4.488.13"></span>μὲν ἀπὸ τῆς ὕλης, ὅθεν ἐξάπτονται, μάλιστα μὲν ἄνω
<span class="lb" data-page="4.488" data-line="14" id="l4.488.14"></span>φερομένας ἤδη καὶ πάντη σκιδναμένας, ἑτέραν δὲ ἐναντίαν
<span class="lb" data-page="4.488" data-line="15" id="l4.488.15"></span>ταύτῃ πρὸς τὴν ἀρχὴν ἑαυτῶν καὶ οἷον ῥίζας συστελλομένας
<span class="lb" data-page="4.488" data-line="16" id="l4.488.16"></span>τε καὶ συνιζούσας. καὶ γὰρ, εἰ λαμπάδος μεγίστης
<span class="lb" data-page="4.488" data-line="17" id="l4.488.17"></span>τὸ ἄνω πέρας ἐξάψαις, ἐπὶ τὸ κάτω ταχέως ἀφίξεται τὸ
<span class="lb" data-page="4.488" data-line="18" id="l4.488.18"></span>πῦρ· κᾂν εἰ τὴν λυχνιαίαν φλόγα σβέσας τῷ πέρατι τῆς
<span class="pb" data-page="4.489" id="p4.489"></span>
<span class="lb" data-page="4.489" data-line="1" id="l4.489.1"></span>ἄνω φερομένης αἰθαλώδους λιγνύος προσενέγκαις ἕτερον
<span class="lb" data-page="4.489" data-line="2" id="l4.489.2"></span>πῦρ, εἶτ’ αὖ καιομένην ὄψει τοῦ λύχνου τὴν θρυαλλίδα,
<span class="lb" data-page="4.489" data-line="3" id="l4.489.3"></span>οὐδενὸς τῶν τοιούτων γίγνεσθαι δυναμένου, εἰ μόνον τὸ
<span class="lb" data-page="4.489" data-line="4" id="l4.489.4"></span>πῦρ ἔσχε τὴν ἐπὶ τὰ ἄνω κίνησιν. ἐπὶ δὴ τούτοις ἅπασι
<span class="lb" data-page="4.489" data-line="5" id="l4.489.5"></span>τοῖς φαινομένοις τῷ λόγῳ σκεψώμεθα πρῶτον μὲν τὸ
<span class="lb" data-page="4.489" data-line="6" id="l4.489.6"></span>πάντων ὕστατον ῥηθὲν, τὸ διττὸν τῆς κινήσεως, ὑπὸ τίνος
<span class="lb" data-page="4.489" data-line="7" id="l4.489.7"></span>ἀνάγκης γίνεται, μετὰ δὲ τοῦτο καὶ τῶν ἄλλων ἕκαστον.
<span class="lb" data-page="4.489" data-line="8" id="l4.489.8"></span>ἐπεὶ τοίνυν ἅπασα φλὸξ ὠκυτάτην ἔχει τὴν διαφθορὰν, ἀεὶ
<span class="lb" data-page="4.489" data-line="9" id="l4.489.9"></span>γὰρ εἰς τὸ περιέχον σκίδναται, διὰ τοῦτο ἀναγκαῖον αὐτῇ
<span class="lb" data-page="4.489" data-line="10" id="l4.489.10"></span>καὶ τὴν γένεσιν ταχίστην ὑπάρχειν, ἄλλως γὰρ οὐκ ἂν οὐδ’
<span class="lb" data-page="4.489" data-line="11" id="l4.489.11"></span>ἐπ’ ἐλάχιστον διήρκεσεν. ἀλλ’ ἔστιν ἑκάστῃ φλογὶ γένεσις ἐκ
<span class="lb" data-page="4.489" data-line="12" id="l4.489.12"></span>τῆς ὑποκειμένης ὕλης ἐξάπτεσθαι. εἰκότως ἄρα κίνησιν οὐ
<span class="lb" data-page="4.489" data-line="13" id="l4.489.13"></span>τὴν ἔξω μόνον τῆς ἰδίας ἀρχῆς, ἀλλὰ καὶ τὴν ἐναντίαν αὐτῇ
<span class="lb" data-page="4.489" data-line="14" id="l4.489.14"></span>τὴν εἴσω σύμφυτον ἔχει. καὶ τοίνυν καὶ φθείρεσθαι πᾶσαν
<span class="lb" data-page="4.489" data-line="15" id="l4.489.15"></span>φλόγα ἀναγκαῖόν ἐστι τῆς ὕλης στερηθεῖσαν, ἢ τῶν κινήσεων
<span class="lb" data-page="4.489" data-line="16" id="l4.489.16"></span>τῆς ἑτέρας. καθόλου γὰρ εἰπεῖν, ὡς πολλάκις ἐν ἑτέροις ﻿
<span class="pb" data-page="4.490" id="p4.490"></span>
<span class="lb" data-page="4.490" data-line="1" id="l4.490.1"></span>δέδεικται, τῶν δεχομένων ἀλλήλας κινήσεων μὲν ἐναντίων,
<span class="lb" data-page="4.490" data-line="2" id="l4.490.2"></span>τὴν ἑτέραν χωρὶς τῆς ἑτέρας οὐ διασώζεσθαι. ταῦτ’
<span class="lb" data-page="4.490" data-line="3" id="l4.490.3"></span>ἄρα συμμέτρως ψυχροῦ τοῦ περιέχοντος ἀέρος δεῖται πᾶσα
<span class="lb" data-page="4.490" data-line="4" id="l4.490.4"></span>φλόξ. ὁ μὲν γὰρ ὑπερβαλλόντως ἔκθερμος τὴν ἔξω κίνησιν
<span class="lb" data-page="4.490" data-line="5" id="l4.490.5"></span>αὐτῆς ἀμέτρως ἐργαζόμενος, ὁ δὲ ψυχρὸς τὴν ἔσωθεν
<span class="lb" data-page="4.490" data-line="6" id="l4.490.6"></span>σβέννυσιν. ἀμφότεροι τοίνυν ῥιπιζόμενοι ἀσυμμέτρως ἀναστέλλουσι
<span class="lb" data-page="4.490" data-line="7" id="l4.490.7"></span>τὴν φλόγα πρὸς τὴν ὕλην, ὥσπερ καὶ τὸ ψυχρόν·
<span class="lb" data-page="4.490" data-line="8" id="l4.490.8"></span>τὸ δὲ ὑπερβαλλόντως κινεῖσθαι σκεδάννυσιν, ὥσπερ καὶ
<span class="lb" data-page="4.490" data-line="9" id="l4.490.9"></span>τὸ θερμόν. τῶν δὲ τὴν ἔξω κίνησιν ἄμετρον ἐργαζομένων
<span class="lb" data-page="4.490" data-line="10" id="l4.490.10"></span>ἐστὶ καὶ σικύα καὶ πᾶν, ὅ τί περ ἂν τῶν ὑπὸ τῆς ἐντὸς
<span class="lb" data-page="4.490" data-line="11" id="l4.490.11"></span>φλογὸς ἀέρα διακεκαυμένων εἴρξηται πρὸς τὴν ἔξω τοῦ πυρὸς
<span class="lb" data-page="4.490" data-line="12" id="l4.490.12"></span>τῶν ψυχρῶν ὁμιλίαν ἰέναι. ἡ δὲ συμμετρία σωτηρία
<span class="lb" data-page="4.490" data-line="13" id="l4.490.13"></span>τῆς πάσης φλογός ἐστιν. οὕτως οὖν οὐκ ἀπεικὸς ἔχειν
<span class="lb" data-page="4.490" data-line="14" id="l4.490.14"></span>κᾀπὶ τῆς ἐν τοῖς ζώοις θερμασίας. ὕλην μὲν, ὅθεν ἀνάπτεται,
<span class="lb" data-page="4.490" data-line="15" id="l4.490.15"></span>τὸ αἷμα, σύμφυτον δὲ ἔχουσα κινήσεως ἀρχὴν ἐφ’
<span class="lb" data-page="4.490" data-line="16" id="l4.490.16"></span>ἑκάτερα, τῆς ἑτέρας στερηθεῖσα, καὶ τῆς λοιπῆς ἐξ ἀνάγκης
<span class="lb" data-page="4.490" data-line="17" id="l4.490.17"></span>στερίσκεται· <span class="milestone ed2page" data-n="5.420" data-unit="ed2page" id="ed2page.5.420"></span>καὶ διὰ τοῦτ’ αὐτὸ, ἐάν τε ἀναπνοῆς
<span class="pb" data-page="4.491" id="p4.491"></span>
<span class="lb" data-page="4.491" data-line="1" id="l4.491.1"></span>εἴρξῃς, ἐάν θ’ αἵματος, εὐθέως διαφθείρεται. καὶ γὰρ
<span class="lb" data-page="4.491" data-line="2" id="l4.491.2"></span>καὶ τὴν τοῦ λύχνου φλόγα ἅμα ἀφαιρήσεις καταπνίξας ἢ
<span class="lb" data-page="4.491" data-line="3" id="l4.491.3"></span>παντάπασιν ἐλαίου στερήσας. ἀνάλογον οὖν τίθεσο τῇ μὲν
<span class="lb" data-page="4.491" data-line="4" id="l4.491.4"></span>θρυαλλίδι τὴν καρδίαν, τῷ δὲ ἐλαίῳ τὸ αἱματῶδες, τῷ
<span class="lb" data-page="4.491" data-line="5" id="l4.491.5"></span>δὲ ὀργάνῳ τὸν πνεύμονα. περίκειται γὰρ δή τοι ἔξωθεν
<span class="lb" data-page="4.491" data-line="6" id="l4.491.6"></span>τῇ καρδίᾳ δίκην σικύας. ἀλλὰ, παρ’ ὃν μὲν ἀναπνεῖ τὸ
<span class="lb" data-page="4.491" data-line="7" id="l4.491.7"></span>ζῶον χρόνον, εἰκάσαις ἂν αὐτὸν, οἶμαι, τετρημένῃ σικύᾳ
<span class="lb" data-page="4.491" data-line="8" id="l4.491.8"></span>κατὰ δὲ τὸν τῆς ἐπισχέσεως καιρὸν ἀτρήτῳ τε καὶ πανταχόθεν
<span class="lb" data-page="4.491" data-line="9" id="l4.491.9"></span>στεγούσῃ. ὡς οὖν ἡ μὲν τετρημένη σικύα σβεννύειν
<span class="lb" data-page="4.491" data-line="10" id="l4.491.10"></span>οὐ δύναται τὴν ἐντὸς φλόγα διὰ τοῦ τρήματος ἀναπνέουσαν,
<span class="lb" data-page="4.491" data-line="11" id="l4.491.11"></span>ἡ δὲ τοὐναντίον παραχρῆμα σβέννυσι καταπνίγουσα, τὸν
<span class="lb" data-page="4.491" data-line="12" id="l4.491.12"></span>αὐτὸν ὁ πνεύμων τρόπον ὁ μὲν στεγανὸς, οἷος ὁ κατὰ
<span class="lb" data-page="4.491" data-line="13" id="l4.491.13"></span>τὰς ἐπισχέσεις, σβέννυσι, ὁ τετρημένος δὲ, οἷος ὁ κατὰ
<span class="lb" data-page="4.491" data-line="14" id="l4.491.14"></span>τὰς ἀναπνοὰς, διασώζει τὴν ἔμφυτον θερμότητα. ἐγὼ δὲ
<span class="lb" data-page="4.491" data-line="15" id="l4.491.15"></span>καὶ κάμινον ἰδὼν σβεννυμένην ὑπὸ τοῦ μὴ διαπνεῖσθαι,
<span class="lb" data-page="4.491" data-line="16" id="l4.491.16"></span>κᾄπειτα αὐτὴν παρανοιχθεῖσαν πολὺ μὲν αἰθαλῶδες ἐκπνεύσασαν,
<span class="lb" data-page="4.491" data-line="17" id="l4.491.17"></span>πολὺ δ’ ἔξωθεν εἰσπνεύσασαν τὸν ἀέρα καθαρὸν,
<span class="lb" data-page="4.491" data-line="18" id="l4.491.18"></span>ἐπ’ ἀμφοτέροις ἀναλάμψαι, οὐ μικρὰν τῆς ἐκπνοῆς
<span class="pb" data-page="4.492" id="p4.492"></span>
<span class="lb" data-page="4.492" data-line="1" id="l4.492.1"></span>ἐλογισάμην εἶναι τὴν χρείαν εἰς τὸ κενοῦν τὴν οἷον λιγνὺν
<span class="lb" data-page="4.492" data-line="2" id="l4.492.2"></span>τοῦ αἵματος. αἴθαλος γὰρ καὶ καπνὸς καὶ λιγνὺς καὶ πᾶν
<span class="lb" data-page="4.492" data-line="3" id="l4.492.3"></span>τὸ τοιοῦτον περίττωμα τῆς καιομένης ὕλης οὐδὲν ἧττον
<span class="lb" data-page="4.492" data-line="4" id="l4.492.4"></span>ὕδατος ἀποσβέννυσθαι πέφυκε τὸ πῦρ. ἐξ ἁπάντων οὖν
<span class="lb" data-page="4.492" data-line="5" id="l4.492.5"></span>τούτων ἔστιν ἀποδέξασθαι τῶν λεγόντων, τῆς ἐμφύτου θερμασίας
<span class="lb" data-page="4.492" data-line="6" id="l4.492.6"></span>ἕνεκεν ἀναπνεῖν τὰ ζῶα. καὶ γὰρ τὸ ῥιπίζεσθαι
<span class="lb" data-page="4.492" data-line="7" id="l4.492.7"></span>συμμέτρως χρήσιμον, καὶ τὸ μετρίως ψύχεσθαι. ἄμφω γὰρ
<span class="lb" data-page="4.492" data-line="8" id="l4.492.8"></span>ταῦτα φαίνεται ῥωννύντα τὴν εἴσω θερμασίαν, κίνησίν τε
<span class="lb" data-page="4.492" data-line="9" id="l4.492.9"></span>ἀναγκαῖον ἔχειν κάτω τὸ καπνῶδες, ὡς ἂν εἴποι τις, ἐκκενοῦν
<span class="lb" data-page="4.492" data-line="10" id="l4.492.10"></span>τῆς τοῦ αἵματος συγκαύσεως. ταῦτ’ ἐπιστημονικὴν μὲν
<span class="lb" data-page="4.492" data-line="11" id="l4.492.11"></span>οὐκ ἔχει τὴν πίστιν, οὐδ’ ἀναγκαίαν τὴν ἀπόδειξιν, οἵαν
<span class="lb" data-page="4.492" data-line="12" id="l4.492.12"></span>ἐν τοῖς ἄλλοις ἀεὶ μεταχειρίζεσθαι σπεύδομεν, οὐ μὴν ἐστέρηται
<span class="lb" data-page="4.492" data-line="13" id="l4.492.13"></span>τοῦ πιθανοῦ. τὸ γὰρ τάχος τῆς ἀπωλείας τοῦ ζώου
<span class="lb" data-page="4.492" data-line="14" id="l4.492.14"></span>τοιαύτην ἐπιζητεῖ τὴν αἰτίαν τῆς τροφῆς, ἣν οἱ θρέψεως
<span class="lb" data-page="4.492" data-line="15" id="l4.492.15"></span>ἕνεκα ψυχῆς ἀναπνεῖν ἡμᾶς λέγοντες αἰτιῶνται χρόνου μακροτέρου
<span class="lb" data-page="4.492" data-line="16" id="l4.492.16"></span>δεῖν, γενέσεως δὲ τῆς ψυχῆς Ἀσκληπιάδης φησὶν,
<span class="pb" data-page="4.493" id="p4.493"></span>
<span class="lb" data-page="4.493" data-line="1" id="l4.493.1"></span>ὁμολογουμένης μὲν τῷ τάχει, μαχομένης δὲ ἄλλοις μυρίοις,
<span class="lb" data-page="4.493" data-line="2" id="l4.493.2"></span>καὶ τοῖς κατ’ ἀρχὰς εἰρημένοις ἐν τῷδε τῷ λόγῳ, κοινῇ
<span class="lb" data-page="4.493" data-line="3" id="l4.493.3"></span>πρὸς ἁπάσας τὰς αἱρέσεις, ὅσαι δι’ ἔνδειαν ἀέρος ἀπόλλυσθαι
<span class="lb" data-page="4.493" data-line="4" id="l4.493.4"></span>τὰ ζῶα νομίζουσι στερηθέντα τῆς ἀναπνοῆς. εἰ τοίνυν
<span class="lb" data-page="4.493" data-line="5" id="l4.493.5"></span>τὸ τάχος τῆς ἀπωλείας τοῦ ζώου διὰ μὲν ἀτροφίαν τῆς
<span class="lb" data-page="4.493" data-line="6" id="l4.493.6"></span>ψυχῆς οὐσίας οὐκ ἐγχωρεῖ γίγνεσθαι, διὰ δὲ τὴν γένεσιν
<span class="lb" data-page="4.493" data-line="7" id="l4.493.7"></span>ἐγχωρεῖ μὲν, ἀλλ’ ἐπὶ ψευδέσι ταῖς ὑποσχέσεσιν, ἡ δὲ τῆς
<span class="lb" data-page="4.493" data-line="8" id="l4.493.8"></span>ἐμφύτου θερμασίας ἀπώλεια μηδὲν ἔχει τῶν φαινομένων
<span class="lb" data-page="4.493" data-line="9" id="l4.493.9"></span>ἐναντιούμενον, εὐλογώτερον ἐκείνου προέσθαι.
</p>
        </article>

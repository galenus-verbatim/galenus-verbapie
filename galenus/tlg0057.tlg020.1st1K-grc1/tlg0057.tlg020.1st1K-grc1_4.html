<article xmlns="http://www.w3.org/1999/xhtml" id="urn:cts:greekLit:tlg0057.tlg020.1st1K-grc1:4">
<span class="pb page1" data-page="4.493" id="p4.493"></span>
<span class="milestone ed1page page1" data-n="3.162" data-unit="ed1page" id="ed1page.3.162"></span>
<span class="milestone ed2page page1" data-n="5.420" data-unit="ed2page" id="ed2page.5.420"></span>
          <p>
<span class="lb" data-page="4.493" data-line="10" id="l4.493.10"></span>Πᾶσαν τοίνυν αὐτὴν ἀναλαβόντες βασανίσωμεν,
<span class="lb" data-page="4.493" data-line="11" id="l4.493.11"></span>ἐπεὶ τῶν ἄλλων ἀληθεστέρα φαίνεται. οὐκοῦν ἔκ
<span class="lb" data-page="4.493" data-line="12" id="l4.493.12"></span>τε τοῦ ῥιπίζεσθαι τὴν ἀρχὴν τῆς ἐμφύτου θερμασίας, κᾀκ
<span class="lb" data-page="4.493" data-line="13" id="l4.493.13"></span>τοῦ συμμέτρως ἐμψύχεσθαι, κᾀκ τοῦ τὸ οἷον καπνῶδες
<span class="lb" data-page="4.493" data-line="14" id="l4.493.14"></span>αὐτῆς ἅπαν ἀποῤῥεῖν, ἓν ἀθροίζεται κεφάλαιον, ἡ
<span class="lb" data-page="4.493" data-line="15" id="l4.493.15"></span>σωτηρία τῆς κατὰ φύσιν θερμασίας. εἰς ταύτας οὖν
<span class="lb" data-page="4.493" data-line="16" id="l4.493.16"></span>τὰς ἀρχὰς ἴδωμεν εἰ δυνατὸν ἀναγαγεῖν τὰ κατὰ μέρος
<span class="lb" data-page="4.493" data-line="17" id="l4.493.17"></span>ἅπαντα. καὶ πρότερον προχειρισθήτω τὸ κατὰ τὰ
<span class="pb" data-page="4.494" id="p4.494"></span>
<span class="lb" data-page="4.494" data-line="1" id="l4.494.1"></span>βαλανεῖα συμβαῖνον, ἐν οἷς ἐπὶ πλέον διατρίψαντες
<span class="lb" data-page="4.494" data-line="2" id="l4.494.2"></span>ἐκλυόμεθα, τελευτῶντες δὲ καὶ ἀποθνήσκομεν. <span class="milestone ed2page" data-n="5.421" data-unit="ed2page" id="ed2page.5.421"></span>εἰ
<span class="lb" data-page="4.494" data-line="3" id="l4.494.3"></span>γὰρ, διότι θερμὸν ἀναπνέομεν, ἐχρῆν, φασὶ, καὶ τοὺς
<span class="lb" data-page="4.494" data-line="4" id="l4.494.4"></span>ὑπὲρ λέβητος ὕδατος θερμοῦ στάντας, εἶτα ἀναπνέοντας
<span class="lb" data-page="4.494" data-line="5" id="l4.494.5"></span>τὸν ἀναφερόμενον ἀτμὸν, ὁμοίως ἀδικεῖσθαι· οὐ μὴν
<span class="lb" data-page="4.494" data-line="6" id="l4.494.6"></span>φαίνεσθαι ἀδικουμένους· ᾧ δῆλον, ὅτι μὴ διὰ τὴν ἀναπνεομένην
<span class="lb" data-page="4.494" data-line="7" id="l4.494.7"></span>θερμασίαν, ἀλλὰ διὰ τὴν ἐξ ὅλου τοῦ σώματος κένωσιν
<span class="lb" data-page="4.494" data-line="8" id="l4.494.8"></span>τοῦ πνεύματος ἐν τοῖς βαλανείοις ἐκλυόμεθα. πῶς οὖν
<span class="lb" data-page="4.494" data-line="9" id="l4.494.9"></span>καὶ ταύτην τὴν ἀμφισβήτησιν διαλύσομεν; ἢν τὸ μὲν συνημμένον
<span class="lb" data-page="4.494" data-line="10" id="l4.494.10"></span>ἀληθὲς εἶναι φήσωμεν, ὅτι δεῖ πνίγεσθαι τοὺς
<span class="lb" data-page="4.494" data-line="11" id="l4.494.11"></span>τὸν ἐκ λέβητος ἀτμὸν εἰσπνέοντας, εἴπερ ὅλως ἐμψύξεως
<span class="lb" data-page="4.494" data-line="12" id="l4.494.12"></span>ἕνεκεν ἀναπνεύσαιεν,<span class="milestone ed1page" data-n="3.163" data-unit="ed1page" id="ed1page.3.163"></span> οὐ μὴν τήν γε πρόσληψιν αὐτῶν.
<span class="lb" data-page="4.494" data-line="13" id="l4.494.13"></span>ἀλλὰ μὴν οὐ πνίγονται· πνίγονται γὰρ οὐδὲν ἧττον τῶν ἐν
<span class="lb" data-page="4.494" data-line="14" id="l4.494.14"></span>τοῖς βαλανείοις οἱ τὸν ἐκ λεβήτων ἀτμὸν ἀναπνέοντες. εἰ
<span class="lb" data-page="4.494" data-line="15" id="l4.494.15"></span>δὲ καὶ μὴ πνιγόμεθα, θαυμαστὸν οὐδὲν ἂν ἦν ἴσως· ἡ γὰρ
<span class="lb" data-page="4.494" data-line="16" id="l4.494.16"></span>καθ’ ὅλον τὸ σῶμα διαπνοὴ κατὰ τὰ βαλανεῖα τῇ διὰ
<span class="lb" data-page="4.494" data-line="17" id="l4.494.17"></span>τοῦ στόματος ὁμοίως βέβλαπται. οὐκ ἔστι δὲ ταὐτὸν τὸ ﻿
<span class="pb" data-page="4.495" id="p4.495"></span>
<span class="lb" data-page="4.495" data-line="1" id="l4.495.1"></span>κατὰ τὸ στόμα μόνον ἀναπνεῖν τινα κακῶς τῷ κατὰ τοῦτο
<span class="lb" data-page="4.495" data-line="2" id="l4.495.2"></span>καὶ καθ’ ὅλον τὸ σῶμα. μεγίστη δ’ ἀπόδειξις ἐπὶ πολλῶν
<span class="lb" data-page="4.495" data-line="3" id="l4.495.3"></span>ἀῤῥώστων γίγνεται, δι’ ὅλης μὲν ἡμέρας ἱδρούντων κρισίμως,
<span class="lb" data-page="4.495" data-line="4" id="l4.495.4"></span>πολλῷ μᾶλλον ἢ ἐν τοῖς βαλανείοις, οὐ μὴν ἐκλυομένων
<span class="lb" data-page="4.495" data-line="5" id="l4.495.5"></span>ὁμοίως ἐκείνοις, οὐδὲ πνιγομένων ὅλως, ἔστ’ ἂν ἀναπνέωσι
<span class="lb" data-page="4.495" data-line="6" id="l4.495.6"></span>τὸν ἔξωθεν ἀέρα τὸν ψυχρόν. εἰ δὲ καὶ συνείρξας αὐτοὺς
<span class="lb" data-page="4.495" data-line="7" id="l4.495.7"></span>ἱματίοις τι θερμὸν ἀναπνεῖν ἀναγκάσαις, ἀποπνίξαις αὐτίκα.
<span class="lb" data-page="4.495" data-line="8" id="l4.495.8"></span>τοὺς μέντοι κατεψυγμένους καὶ ῥιγοῦντας οὕτως συνείρξας
<span class="lb" data-page="4.495" data-line="9" id="l4.495.9"></span>οὐχ ὅπως οὐκ ἀποπνίξῃ, ἀλλ’ οὐδ’ ἀδικήσεις οὐδὲν,
<span class="lb" data-page="4.495" data-line="10" id="l4.495.10"></span>ἄχρις ἂν ἐκθερμανθέντες τύχωσι· τηνικαῦτα δ’ οὐκέθ’
<span class="lb" data-page="4.495" data-line="11" id="l4.495.11"></span>ὑπομένουσιν, ὡς μὴ σύνηθες. ἐξ ὧν ἁπάντων δῆλον, ὡς
<span class="lb" data-page="4.495" data-line="12" id="l4.495.12"></span>οὐ διὰ τὸ κενούμενον ἐξ ὅλου τοῦ σώματος ἐν τοῖς βαλανείοις
<span class="lb" data-page="4.495" data-line="13" id="l4.495.13"></span>πνεῦμα καταλυόμεθά τε καὶ τελευτῶμεν τὸν βίον,
<span class="lb" data-page="4.495" data-line="14" id="l4.495.14"></span>ἀλλὰ διὰ τὴν θερμασίαν. θαυμάσαι δὲ ἔστιν οὐ τῶν ἄλλων
<span class="lb" data-page="4.495" data-line="15" id="l4.495.15"></span>τοσοῦτον Ἐρασίστρατον, τῶν τοιούτων φαινομένων κατατολμῶντα
<span class="lb" data-page="4.495" data-line="16" id="l4.495.16"></span>καταψεύσασθαι, ὃν οὐκ εἰκὸς ἄπειρον εἶναι τῆς
<span class="lb" data-page="4.495" data-line="17" id="l4.495.17"></span>διὰ τοῦ πίθου πυρίας τῶν ὑδερικῶν, εὐδοκιμησάσης οὐχ
<span class="lb" data-page="4.495" data-line="18" id="l4.495.18"></span>ἥκιστα τῶν ἄλλων παλαιῶν παρὰ Χρυσίππῳ τῷ Κνιδίῳ.
<span class="pb" data-page="4.496" id="p4.496"></span>
<span class="lb" data-page="4.496" data-line="1" id="l4.496.1"></span>κενοῦνται γὰρ οὗτοι τὸ πᾶν σῶμα πολὺ θᾶττόν τε καὶ
<span class="lb" data-page="4.496" data-line="2" id="l4.496.2"></span>μᾶλλον, ἢ ἐν τοῖς βαλανείοις, οὐ μὴν πνίγονταί γε διὰ
<span class="lb" data-page="4.496" data-line="3" id="l4.496.3"></span>τὸ ψυχρὸν εἰσπνεῖν ἀέρα. τούτου δ’ ἄν τις αὐτοὺς στερήσειεν,
<span class="lb" data-page="4.496" data-line="4" id="l4.496.4"></span>ἀποθνήσκουσιν ἐν τάχει. πῶς οὖν, φασὶν, ἔν τε τοῖς
<span class="lb" data-page="4.496" data-line="5" id="l4.496.5"></span>βαρυόδμοις βαράθροις, καὶ τοῖς νεωστὶ κεχρισμένοις οἴκοις
<span class="lb" data-page="4.496" data-line="6" id="l4.496.6"></span>τιτάνῳ, καὶ πρὸς τῆς τῶν ἐσβεσμένων ἀνθράκων ὀσμῆς
<span class="lb" data-page="4.496" data-line="7" id="l4.496.7"></span>πνιγόμεθα; κατὰ μὲν τὸν Ἐρασίστρατον, ὅτι λεπτὸς ὢν ἐν
<span class="lb" data-page="4.496" data-line="8" id="l4.496.8"></span>ταῖς τοιαύταις καταστάσεσιν ὁ ἀὴρ οὐ στέγεται πρὸς τῶν
<span class="lb" data-page="4.496" data-line="9" id="l4.496.9"></span>ἀρτηριῶν, ἀλλ’ ἐκκενοῦται ῥᾳδίως, καὶ ἐνδείᾳ πνεύματος
<span class="lb" data-page="4.496" data-line="10" id="l4.496.10"></span>ἀπόλλυται τὸ ζῶον. ἡμεῖς δέ φαμεν, ὅτι οὐδὲν ἐξετέλεσεν,
<span class="lb" data-page="4.496" data-line="11" id="l4.496.11"></span>ὡς Ἐρασιστράτου δείξαντος, ἢ λεπτὸν ἐν τοῖς τοιούτοις τὸν
<span class="lb" data-page="4.496" data-line="12" id="l4.496.12"></span>ἀέρα γιγνόμενον, ἢ μὴ στεγόμενον τοῖς ζώων σώμασιν, ἢ
<span class="lb" data-page="4.496" data-line="13" id="l4.496.13"></span>μὴ τῆς ἀληθοῦς αἰτίας ἑτέρας οὔσης, ἢ χαλεπῆς ὑπαρχούσης
<span class="lb" data-page="4.496" data-line="14" id="l4.496.14"></span>εὑρεθῆναι. μακρότερα μὲν οὖν ἀναγκαζόμεθα λέγειν πρὸς
<span class="lb" data-page="4.496" data-line="15" id="l4.496.15"></span>τὰ εἰρημένα, χρὴ δὲ, ὅσον οἷόν τε, πειρᾶσθαι τεμεῖν αὐτὰ
<span class="lb" data-page="4.496" data-line="16" id="l4.496.16"></span>συντομώτερον. εἰ δ’ οὐδὲν ἔχω φάναι, τὰς πολλὰς ἀντιλογίας
<span class="lb" data-page="4.496" data-line="17" id="l4.496.17"></span>περικόψας, τοῦ φαίνεσθαι τὰς κινήσεις τῶν ἀρτηριῶν
<span class="pb" data-page="4.497" id="p4.497"></span>
<span class="lb" data-page="4.497" data-line="1" id="l4.497.1"></span>ἐν ταῖς τοιαύταις διαθέσεσι μηδὲν ἀπολειπομένας μεγέθει
<span class="lb" data-page="4.497" data-line="2" id="l4.497.2"></span>τε καὶ χρόνῳ τῶν ἔμπροσθεν, ὡς ἂν πλήρεις οὔσας δηλονότι
<span class="lb" data-page="4.497" data-line="3" id="l4.497.3"></span>τοῦ δι’ αὐτῶν φερομένου πνεύματος. ἐχρῆν δ’ αὐτὰς
<span class="lb" data-page="4.497" data-line="4" id="l4.497.4"></span>μὴ ὅτι θᾶττον ἢ μικρότερον φαίνεσθαι σφυζομένας, ἀλλ’
<span class="lb" data-page="4.497" data-line="5" id="l4.497.5"></span>ἀσφύκτους γίνεσθαι παντάπασιν, ὡς ἐστερημένας τελέως
<span class="lb" data-page="4.497" data-line="6" id="l4.497.6"></span>τοῦ πληροῦντος αὐτῶν τὰς κοιλίας ἀέρος. ἀλλ’ εἰ τὴν
<span class="lb" data-page="4.497" data-line="7" id="l4.497.7"></span>Ἐρασιστράτου, φασὶ, διαβάλλεις αἰτίαν, εἰπέ. λέξω δὲ,
<span class="lb" data-page="4.497" data-line="8" id="l4.497.8"></span>ἐὰν πρότερον ὑμεῖς εἴπητέ μοι, διὰ ποίαν αἰτίαν θαλάττιοι
<span class="lb" data-page="4.497" data-line="9" id="l4.497.9"></span>ζωγρεῖς νάρκης ἁψάμενοι ναρκῶσι. <span class="milestone ed2page" data-n="5.422" data-unit="ed2page" id="ed2page.5.422"></span>εἰ δὲ οὐδὲν
<span class="lb" data-page="4.497" data-line="10" id="l4.497.10"></span>λέγειν ἔχετε, τοῦτο ὅμως ἡμῖν εἰπεῖν συγχωρήσετε, τὸ τὴν
<span class="lb" data-page="4.497" data-line="11" id="l4.497.11"></span>δύναμιν εἶναι τοῦ ζώου ναρκωτικὴν τῶν ἁψαμένων οὕτως
<span class="lb" data-page="4.497" data-line="12" id="l4.497.12"></span>ἰσχυρὰν, ὥστε καὶ διὰ τοῦ πεπηγότος αὐτοῦ τριόδοντος
<span class="lb" data-page="4.497" data-line="13" id="l4.497.13"></span>εἰς τὰς χεῖρας τῶν ἁλιέων ῥᾳδίως ἀνατρέχειν τὸ πάθος.
<span class="lb" data-page="4.497" data-line="14" id="l4.497.14"></span>οὐκοῦν συγχωρήσετε, εἶναί τινας ἰχθύων ποιότητας καὶ δυνάμεις,
<span class="lb" data-page="4.497" data-line="15" id="l4.497.15"></span>ὧν αἱ μὲν νάρκην, αἱ δὲ κάρον, αἱ δὲ ψύξιν,
<span class="lb" data-page="4.497" data-line="16" id="l4.497.16"></span>αἱ δὲ σῆψιν, αἱ δὲ ἄλλό τι φέρουσι κακὸν, ἀέρος δὲ
<span class="lb" data-page="4.497" data-line="17" id="l4.497.17"></span>οὐδεμίαν συγχωρήσετε εἶναι τοιαύτην δύναμιν; ἀλλ’ οὐκ
<span class="pb" data-page="4.498" id="p4.498"></span>
<span class="lb" data-page="4.498" data-line="1" id="l4.498.1"></span>ἔχομεν, φασὶν, ἐναργῶς δεῖξαι, τίς ἡ ποιότης αὕτη, καὶ τίς
<span class="lb" data-page="4.498" data-line="2" id="l4.498.2"></span>ἡ δύναμις αὕτη. τί οὖν τοῦτο πρὸς τὰ παρόντα; διὰ γὰρ
<span class="lb" data-page="4.498" data-line="3" id="l4.498.3"></span>τῶν ἀδήλων οὔτε ἀνατρέπεσθαί τι δίκαιον οὔτε κατασκευάσασθαι.
<span class="lb" data-page="4.498" data-line="4" id="l4.498.4"></span>μεταβαίνωμεν οὖν ἀπὸ τῶν τοιούτων ἐπὶ τὸ κατασκευάζειν
<span class="lb" data-page="4.498" data-line="5" id="l4.498.5"></span>ἐναργῶς, ὁποτέραν οὖν τῶν αἱρέσεων ἀνατρέπειν
<span class="lb" data-page="4.498" data-line="6" id="l4.498.6"></span>δυνάμεθα. τὰ μὲν οὖν ἐξ ἀνάγκης ἀνατρέποντα τὴν Ἐρασιστράτειον
<span class="lb" data-page="4.498" data-line="7" id="l4.498.7"></span>δόξαν εὐθὺς κατ’ ἀρχὰς ἡμῖν ἐῤῥήθη. τὰ δὲ
<span class="lb" data-page="4.498" data-line="8" id="l4.498.8"></span>τὴν ἡμετέραν κατασκευάζοντα, τοιαῦτα μὲν οὖν ὡς οὐχ εὕρομεν,
<span class="lb" data-page="4.498" data-line="9" id="l4.498.9"></span>ὡς ἐξ ἀνάγκης περαίνειν, ἁπάντων μέντοι τῶν
<span class="lb" data-page="4.498" data-line="10" id="l4.498.10"></span>ἄλλων πιθανώτατον, πρὸς τὸ μηδὲ ἀνατρέπεσθαι πρός τινος
<span class="lb" data-page="4.498" data-line="11" id="l4.498.11"></span>τῶν φαινομένων ταύτην τὴν δόξαν. ὥστε τὴν μὲν Ἐρασιστράτου
<span class="lb" data-page="4.498" data-line="12" id="l4.498.12"></span>περὶ χρείας ἀναπνοῆς ὑπόληψιν ἤδη καταλιπεῖν
<span class="lb" data-page="4.498" data-line="13" id="l4.498.13"></span>δίκαιον, ἐπειδὴ κἀν τοῖς περὶ σφυγμῶν λόγοις ἐξελέγχεται
<span class="lb" data-page="4.498" data-line="14" id="l4.498.14"></span>πολυειδῶς σφαλλομένη. αὐτοὺς δὲ διὰ βραχέων ἐπιδραμεῖν
<span class="lb" data-page="4.498" data-line="15" id="l4.498.15"></span>τῶν ἄλλων φαινομένων τὰς αἰτίας, εἰς τὴν προκειμένην
<span class="lb" data-page="4.498" data-line="16" id="l4.498.16"></span>ἀναφέροντας ὑπόθεσιν, ὥσπερ κατά γε τὴν γυμνασίαν μεῖζόν
<span class="lb" data-page="4.498" data-line="17" id="l4.498.17"></span>τε καὶ πυκνότερον ἡμᾶς ἀναπνεῖν. οὐ γὰρ ἀπεικὸς
<span class="lb" data-page="4.498" data-line="18" id="l4.498.18"></span>οὐδὲ τοῦτο γίνεσθαι διὰ τὴν, τοῖς σφοδρῶς κινουμένοις
<span class="pb" data-page="4.499" id="p4.499"></span>
<span class="lb" data-page="4.499" data-line="1" id="l4.499.1"></span>αὐξανομένην θερμασίαν. ὅτι γὰρ οὐδ’ ἐνταῦθα διὰ τὴν τῶν
<span class="lb" data-page="4.499" data-line="2" id="l4.499.2"></span>ἀρτηριῶν ἐπιπλήρωσιν, ἐναργές ἐστιν ἐκ τοῦ γίνεσθαι μὲν
<span class="lb" data-page="4.499" data-line="3" id="l4.499.3"></span>ἐξ ἀρχῆς εὐθὺς πολλάκις σφοδρῶς, οὐ μὴν ἀλλοιοῦσθαι τὴν
<span class="lb" data-page="4.499" data-line="4" id="l4.499.4"></span>ἀναπνοὴν, πρὶν ἱκανῶς θερμανθῆναι· ἐκθερμανθέντων δὲ,
<span class="lb" data-page="4.499" data-line="5" id="l4.499.5"></span>κᾂν ἐπαυσάμεθα κινούμενοι, μέχρι πολλοῦ διασωζομένην
<span class="lb" data-page="4.499" data-line="6" id="l4.499.6"></span>ὁρᾶσθαι τὴν αὐτὴν ἰδέαν τῆς ἀναπνοῆς. ἀλλὰ κᾀν τοῖς
<span class="lb" data-page="4.499" data-line="7" id="l4.499.7"></span>καυσώδεσι πυρετοῖς ὁμοίως ἀναπνεῖν ὀρεγόμεθα διὰ τὴν
<span class="lb" data-page="4.499" data-line="8" id="l4.499.8"></span>αὐτὴν αἰτίαν· ὅπου γὰρ ἂν ᾖ μέγιστον τὸ τῆς χρείας δεόμενον,
<span class="lb" data-page="4.499" data-line="9" id="l4.499.9"></span>ἐνταῦθα οὐκ ἀπεικὸς ἱκανῶς αὐξάνεσθαι καὶ τὴν
<span class="lb" data-page="4.499" data-line="10" id="l4.499.10"></span>χρείαν αὐτήν. ἡ μὲν γὰρ μείζων φλὸξ μείζονος ἀέρος, ἡ δὲ
<span class="lb" data-page="4.499" data-line="11" id="l4.499.11"></span>ἐλάττων ἐλάττονος δεῖται· πᾶσα οὖν δεῖται δι’ ἣν ἔμπροσθεν
<span class="lb" data-page="4.499" data-line="12" id="l4.499.12"></span>εἴπομεν ἀνάγκην. οὐκ οὖν ἔτι θαυμαστὸν, εἰ κατεψυγμένοι
<span class="lb" data-page="4.499" data-line="13" id="l4.499.13"></span>τὰ περὶ τὴν καρδίαν καὶ τὸν πνεύμονα τὸν ἔξωθεν ἀέρα
<span class="lb" data-page="4.499" data-line="14" id="l4.499.14"></span>ποθοῦσί τε καὶ δέονται διὰ τῆς εἰσπνοῆς ἐπισπᾶσθαι. ἐπισπᾶται
<span class="lb" data-page="4.499" data-line="15" id="l4.499.15"></span>μὲν γὰρ, ἀλλ’ ὀλίγον καὶ διὰ καιροῦ πολλοῦ· μεγάλως
<span class="lb" data-page="4.499" data-line="16" id="l4.499.16"></span>γὰρ καὶ πυκνῶς οὐκ ἐγχωρεῖ ῥιπίζειν τὴν βραχεῖαν
<span class="lb" data-page="4.499" data-line="17" id="l4.499.17"></span>θερμασίαν. διὰ τί τοίνυν οἱ μὲν παῖδες πλεῖόν τε καὶ ﻿
<span class="pb" data-page="4.500" id="p4.500"></span>
<span class="lb" data-page="4.500" data-line="1" id="l4.500.1"></span>πυκνότερον, οἱ δὲ ἀκμάζοντες ἔλαττόν τε καὶ ἀραιότερον
<span class="lb" data-page="4.500" data-line="2" id="l4.500.2"></span>ἀναπνέουσιν; ἢ, ὅτι τὰ αὐξανόμενα πλεῖστον ἔχει τὸ ἔμφυτον
<span class="lb" data-page="4.500" data-line="3" id="l4.500.3"></span>θερμὸν, ἕπεται ἐξ ἀνάγκης πλήθει θερμασίας μέγεθός
<span class="lb" data-page="4.500" data-line="4" id="l4.500.4"></span>τε καὶ πυκνότης ἀναπνοῆς; εἰ δὲ καὶ τρέφεται τὸ ψυχικὸν
<span class="lb" data-page="4.500" data-line="5" id="l4.500.5"></span>πνεῦμα πρὸς τῆς ἀναπνοῆς, καὶ διὰ τοῦτο ἀναπνέουσι πλεῖστόν
<span class="lb" data-page="4.500" data-line="6" id="l4.500.6"></span>τε καὶ πυκνότατον οἱ παῖδες, ἐπεὶ καὶ τροφῆς πλείονος,
<span class="lb" data-page="4.500" data-line="7" id="l4.500.7"></span>ὡς ἂν αὐξανόμενοι, δέονται. εἰ δὲ τὸ λιγνυῶδες ἀποχεῖται
<span class="lb" data-page="4.500" data-line="8" id="l4.500.8"></span>πλεῖστον ἐν ταῖς ἀναπνοαῖς, καὶ διὰ τοῦτο ἀναπνέουσι
<span class="lb" data-page="4.500" data-line="9" id="l4.500.9"></span>πλεῖστόν τε καὶ πυκνότατον. ἔνθα γὰρ ἡ τῆς τροφῆς ἐργασία
<span class="lb" data-page="4.500" data-line="10" id="l4.500.10"></span>πλείων, ἐκεῖ καὶ τὸ περίττωμα πλέον. οἷς δ’ οἱ νεανίσκοι
<span class="lb" data-page="4.500" data-line="11" id="l4.500.11"></span>θερμότεροι τῶν παίδων εἶναι δοκοῦσιν, οὗτοι τὴν
<span class="lb" data-page="4.500" data-line="12" id="l4.500.12"></span>μὲν προειρημένην αἰτίαν οὐ προσοίσονται. περὶ μέντοι τῶν
<span class="lb" data-page="4.500" data-line="13" id="l4.500.13"></span>γερόντων οὐδεὶς ἀμφισβητεῖ, τὸ μὴ οὐκ εἶναι πολὺ ψυχροτέρους
<span class="lb" data-page="4.500" data-line="14" id="l4.500.14"></span>αὐτοὺς τῶν παίδων καὶ νεανίσκων. <span class="milestone ed2page" data-n="5.423" data-unit="ed2page" id="ed2page.5.423"></span>ὁμολογεῖ
<span class="lb" data-page="4.500" data-line="15" id="l4.500.15"></span>δὲ τῇ ψύξει καὶ ἡ τῆς ἀναπνοῆς ἰδέα, μικροτέρα τε ἅμα
<span class="lb" data-page="4.500" data-line="16" id="l4.500.16"></span>καὶ ἀραιοτέρα γιγνομένη. παραπλήσια δὲ τοῖς ἐπὶ τῶν ἡλικιῶν
<span class="lb" data-page="4.500" data-line="17" id="l4.500.17"></span>φαινομένοις ἐν ὥραις καὶ χώραις καὶ φύσεσι συμβέβηκε.
<span class="pb" data-page="4.501" id="p4.501"></span>
<span class="lb" data-page="4.501" data-line="1" id="l4.501.1"></span>καὶ ὁμολογεῖ γὰρ ἀεὶ τοῖς μὲν θερμοῖς ἡ μείζων
<span class="lb" data-page="4.501" data-line="2" id="l4.501.2"></span>τε καὶ πυκνοτέρα, τοῖς δὲ ψυχροῖς ἡ ἐλάττων τε καὶ
<span class="lb" data-page="4.501" data-line="3" id="l4.501.3"></span>ἀραιοτέρα. μικρόν τε καὶ πυκνὸν ἀναπνέουσιν οἵ τε ἐδηδοκότες
<span class="lb" data-page="4.501" data-line="4" id="l4.501.4"></span>καὶ οἱ πεπωκότες στενοχωρίᾳ τοῦ διαφράγματος.
<span class="lb" data-page="4.501" data-line="5" id="l4.501.5"></span>οὕτω δὲ καὶ αἱ κύουσαι, κἀν τοῖς ὑδέροις τε καὶ ταῖς
<span class="lb" data-page="4.501" data-line="6" id="l4.501.6"></span>φλεγμοναῖς τοῦ ἥπατος καὶ τῆς γαστρὸς καὶ τοῦ σπληνὸς
<span class="lb" data-page="4.501" data-line="7" id="l4.501.7"></span>ὁμοίως ἀναπνέουσι διὰ τὴν αὐτὴν αἰτίαν. ἀλλὰ <span class="milestone ed1page" data-n="3.164" data-unit="ed1page" id="ed1page.3.164"></span>περὶ
<span class="lb" data-page="4.501" data-line="8" id="l4.501.8"></span>μὲν τῆς οἰκείας τούτων ἀναπνοῆς ἐν τοῖς περὶ δυσπνοίας
<span class="lb" data-page="4.501" data-line="9" id="l4.501.9"></span>εἰρήσεται. νῦν δὲ ἀρκεῖ καὶ ταῦτα αὖθις ἐνδείξειν τὸ
<span class="lb" data-page="4.501" data-line="10" id="l4.501.10"></span>πάνθ’ ὁμολογεῖν τὰ φαινόμενα τῷ προειρημένῳ δόγματι
<span class="lb" data-page="4.501" data-line="11" id="l4.501.11"></span>περὶ χρείας ἀναπνοῆς.
</p>
        </article>

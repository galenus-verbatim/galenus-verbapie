<article xmlns="http://www.w3.org/1999/xhtml" id="urn:cts:greekLit:tlg0057.tlg021.1st1K-grc1:1.12">
<span class="pb page1" data-page="4.555" id="p4.555"></span>
<span class="milestone ed1page page1" data-n="1.233" data-unit="ed1page" id="ed1page.1.233"></span>
<span class="milestone ed2page page1" data-n="3.199" data-unit="ed2page" id="ed2page.3.199"></span>
            <p>
<span class="lb" data-page="4.555" data-line="5" id="l4.555.5"></span>Ὅπως οὖν αὕτη γεννᾶται, ῥᾷστον μὲν ἦν
<span class="lb" data-page="4.555" data-line="6" id="l4.555.6"></span>ἡμῖν διὰ βραχέων ἀποφῄνασθαι, βούλομαι δ’ ἀπόδειξιν
<span class="lb" data-page="4.555" data-line="7" id="l4.555.7"></span>προσθεῖναι τῷ λόγῳ, καὶ μάλιστα ὅτι τῆς ἐνεστώσης πραγματείας
<span class="lb" data-page="4.555" data-line="8" id="l4.555.8"></span>οἰκειότατόν ἐστιν. ὥσπερ οὖν, ὁπότε περὶ χρείας τε
<span class="lb" data-page="4.555" data-line="9" id="l4.555.9"></span>καὶ δυνάμεως σπέρματος ὁ λόγος ἦν, ἀπὸ τῶν ἐναργῶς
<span class="lb" data-page="4.555" data-line="10" id="l4.555.10"></span>φαινομένων ἀρξάμενοι καὶ λέγοντες, ἐν ταῖς μήτραις μένειν
<span class="lb" data-page="4.555" data-line="11" id="l4.555.11"></span>τὸ σπέρμα, ἡνίκα κυήσειν μέλλοι τὸ ζῶον, ἐντεῦθεν συνελογισάμεθα,
<span class="lb" data-page="4.555" data-line="12" id="l4.555.12"></span>κατὰ τὸν αὐτὸν τρόπον, οἶμαι, καὶ νῦν ἀπὸ
<span class="lb" data-page="4.555" data-line="13" id="l4.555.13"></span>τῶν φαινομένων ἐν ταῖς ἀνατομαῖς ἄρξασθαι προσήκει.
<span class="lb" data-page="4.555" data-line="14" id="l4.555.14"></span>φαίνεται τοίνυν ἀρτηρία καὶ φλὲψ ἐφ’ ἑκάτερον ἰοῦσαι
<span class="lb" data-page="4.555" data-line="15" id="l4.555.15"></span>τῶν ὄρχεων, οὐκ εὐθεῖαν ὁδὸν, ὥσπερ ἐπὶ τὰ ἄλλα σύμπαντα,
<span class="lb" data-page="4.555" data-line="16" id="l4.555.16"></span>πολυειδῶς δὲ πρότερον ἑλισσόμεναι δίκην ἑλίκων
<span class="lb" data-page="4.555" data-line="17" id="l4.555.17"></span>ἢ κισσῶν. ὅθεν, οἶμαι, καὶ αὐτοῖς τοῖς ἀνατομικοῖς ἀνδράσιν
<span class="pb" data-page="4.556" id="p4.556"></span>
<span class="lb" data-page="4.556" data-line="1" id="l4.556.1"></span>ἐπῆλθε, κισσοειδῆ μὲν ἐνίοις, ἑλικοειδῆ δ’ ἄλλοις ὀνομάσαι
<span class="lb" data-page="4.556" data-line="2" id="l4.556.2"></span>τὴν φύσιν αὐτῶν. ἐν δὲ δὴ ταῖς πολλαῖς ἕλιξι ταύταις,
<span class="lb" data-page="4.556" data-line="3" id="l4.556.3"></span>ἃς ποιοῦνται πρὶν ἐπὶ τοὺς ὄρχεις ἐξικέσθαι, κατὰ
<span class="lb" data-page="4.556" data-line="4" id="l4.556.4"></span>βραχὺ λευκαινόμενον ἔνεστί σοι θεάσασθαι τὸ αἷμα. καὶ
<span class="lb" data-page="4.556" data-line="5" id="l4.556.5"></span>τέλος, ἐπειδὰν ἤδη τοῦ ὄρχεως ἅπτηται τὸ ἀγγεῖον, ἡ τοῦ
<span class="lb" data-page="4.556" data-line="6" id="l4.556.6"></span>σπέρματος οὐσία σαφῶς ἐν αὐτῷ φαίνεται. εἰ μὲν δὴ κᾀκ
<span class="lb" data-page="4.556" data-line="7" id="l4.556.7"></span>τῆς τῶν ὄρχεων φύσεως ἀλλοίωσίν τινα προσλαμβάνει, καὶ
<span class="lb" data-page="4.556" data-line="8" id="l4.556.8"></span>ἄλλως ἀμήχανον αὐτῷ συντελεσθῆναι, παρείσθω τό γε νῦν
<span class="lb" data-page="4.556" data-line="9" id="l4.556.9"></span>εἶναι σκοπεῖν. ἑπώμεθα δ’, εἰ βούλει, τήν γε πρώτην Ἀριστοτέλει,
<span class="lb" data-page="4.556" data-line="10" id="l4.556.10"></span>καὶ ὅτι μηδὲν ἡμῖν συνεργοῦσιν εἰς σπέρματος
<span class="lb" data-page="4.556" data-line="11" id="l4.556.11"></span>γένεσιν οἱ ὄρχεις, ὥστε οὐ τὸ πλεῖστον, ἀλλὰ τὸ σύμπαν
<span class="lb" data-page="4.556" data-line="12" id="l4.556.12"></span>ἥ τε ἀρτηρία καὶ ἡ φλὲψ ἐργάζονται τῆς θορώδους ὑγρότητος.
<span class="lb" data-page="4.556" data-line="13" id="l4.556.13"></span>φύσις ἄρ’ ἔστιν αὐταῖς γεννητικὴ σπέρματος. ἀλλ’ ἐξ
<span class="lb" data-page="4.556" data-line="14" id="l4.556.14"></span>αἵματος ἐγέννησαν αὐτὸ, πολυχρονίως ἐν αὐταῖς διατρίψαντος·
<span class="lb" data-page="4.556" data-line="15" id="l4.556.15"></span>αὕτη γὰρ καὶ ἡ χρεία τῆς ἕλικος. ἀλλοιοῦσαι δὲ δήπου
<span class="lb" data-page="4.556" data-line="16" id="l4.556.16"></span>τὸ αἷμα μετέβαλον εἰς σπέρμα. τὸ δ’ ἀλλοιοῦν ἅπαν
<span class="lb" data-page="4.556" data-line="17" id="l4.556.17"></span>εἰς τὴν ἑαυτοῦ φύσιν ἄγει τὸ ἀλλοιούμενον· ὅπερ δὴ καὶ
<span class="lb" data-page="4.556" data-line="18" id="l4.556.18"></span>φαίνεται. λευκὸν γὰρ καὶ παχὺ καὶ γλίσχρον ἐστὶ τὸ ﻿
<span class="pb" data-page="4.557" id="p4.557"></span>
<span class="lb" data-page="4.557" data-line="1" id="l4.557.1"></span>σπέρμα, τρέφειν ἐπιτήδειον <span class="milestone ed2page" data-n="3.200" data-unit="ed2page" id="ed2page.3.200"></span>ἀρτηρίας καὶ φλεβὸς
<span class="lb" data-page="4.557" data-line="2" id="l4.557.2"></span>σῶμα. φαίνεται δὲ καὶ Ἀριστοτέλης ἐν τούτοις ἡμῖν ὁμολογῶν,
<span class="lb" data-page="4.557" data-line="3" id="l4.557.3"></span>ἐπειδὰν φάσκῃ· Τοὐναντίον ἄρ’ οἷς οἱ ἀρχαῖοι ἔλεγον,
<span class="lb" data-page="4.557" data-line="4" id="l4.557.4"></span>λεκτέον· οἱ μὲν γὰρ τὸ ἀπὸ παντὸς ἀπιὸν, ἡμεῖς δὲ
<span class="lb" data-page="4.557" data-line="5" id="l4.557.5"></span>τὸ πρὸς ἅπαν ἰέναι πεφυκὸς σπέρμα ἐροῦμεν. τῆς δ’ αὐτῆς
<span class="lb" data-page="4.557" data-line="6" id="l4.557.6"></span>ἔχεται γνώμης κᾀν τῷ φάναι· Χρησίμου ἄρα περιττώματος
<span class="lb" data-page="4.557" data-line="7" id="l4.557.7"></span>μέρος τί ἐστι τὸ σπέρμα. χρησιμώτατον δὲ τὸ ἔσχατον,
<span class="lb" data-page="4.557" data-line="8" id="l4.557.8"></span>καὶ ἐξ οὗ δὴ γίνεται ἕκαστον τῶν μορίων. ὅθεν, οἶμαι,
<span class="lb" data-page="4.557" data-line="9" id="l4.557.9"></span>ἂν θαυμάσειέ τις ἔτι καὶ μᾶλλον αὐτοῦ κατὰ τὸ πρῶτον
<span class="lb" data-page="4.557" data-line="10" id="l4.557.10"></span>βιβλίον περὶ ζώων γενέσεως, ἐν μὲν τῇ προγεγραμμένῃ
<span class="lb" data-page="4.557" data-line="11" id="l4.557.11"></span>ῥήσει, καθ’ ἣν ἀντιλέγει τοῖς ἀρχαίοις ἑαυτοῦ, περὶ τῆς τοῦ
<span class="lb" data-page="4.557" data-line="12" id="l4.557.12"></span>σπέρματος οὐσίας ἀποδεικνύναι πειρωμένου, τῶν μορίων
<span class="lb" data-page="4.557" data-line="13" id="l4.557.13"></span>ἕκαστον ἐξ αὐτοῦ γίνεσθαι, κατωτέρω δ’, ὑπ’ αὐτοῦ μὲν
<span class="lb" data-page="4.557" data-line="14" id="l4.557.14"></span>οὐκ ἐξ αὐτοῦ δέ· τὸ γὰρ, ἐξ οὗ γίνεται, τὸ καταμήνιον
<span class="lb" data-page="4.557" data-line="15" id="l4.557.15"></span>εἶναι.
</p>
          </article>

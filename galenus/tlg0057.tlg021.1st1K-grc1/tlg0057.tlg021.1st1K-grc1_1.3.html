<article xmlns="http://www.w3.org/1999/xhtml" id="urn:cts:greekLit:tlg0057.tlg021.1st1K-grc1:1.3">
<span class="pb page1" data-page="4.516" id="p4.516"></span>
<span class="milestone ed1page page1" data-n="1.227" data-unit="ed1page" id="ed1page.1.227"></span>
<span class="milestone ed2page page1" data-n="3.186" data-unit="ed2page" id="ed2page.3.186"></span>
            <p>
<span class="lb" data-page="4.516" data-line="5" id="l4.516.5"></span>Ταῦτα μὲν οὖν εἴρηταί μοι διά τινας τῶν
<span class="lb" data-page="4.516" data-line="6" id="l4.516.6"></span>νῦν φιλοσόφων, ὡς αὐτοὶ καλοῦσι σφᾶς αὐτοὺς Ἀριστοτελικούς
<span class="lb" data-page="4.516" data-line="7" id="l4.516.7"></span>τε καὶ Περιπατητικούς. οὐ γὰρ δὴ ἔγωγ’ ἂν προσαγορεύσαιμι
<span class="lb" data-page="4.516" data-line="8" id="l4.516.8"></span>οὕτω τοὺς ἄνδρας, ἀγνοοῦντας εἰς τοσοῦτο τὴν
<span class="lb" data-page="4.516" data-line="9" id="l4.516.9"></span>Ἀριστοτέλους γνώμην, ὡς νομίζειν ἀρέσκειν αὐτῷ, τὸ τοῦ
<span class="lb" data-page="4.516" data-line="10" id="l4.516.10"></span>ἄῤῥενος σπέρμα τὸ καταβαλλόμενον εἰς τὰς μήτρας τοῦ
<span class="lb" data-page="4.516" data-line="11" id="l4.516.11"></span>θήλεος ἀρχὴν μὲν κινήσεων ἐντιθέναι τῷ καταμηνίῳ, μετὰ
<span class="lb" data-page="4.516" data-line="12" id="l4.516.12"></span>δὲ ταῦτα ἐκκρίνεσθαι, μηδὲν μέρος γινόμενον τῆς σωματικῆς
<span class="lb" data-page="4.516" data-line="13" id="l4.516.13"></span>οὐσίας τῶν κυϊσκομένων. ἠπάτηνται<span class="milestone ed2page" data-n="3.187" data-unit="ed2page" id="ed2page.3.187"></span> δὲ ἐκ τοῦ
<span class="lb" data-page="4.516" data-line="14" id="l4.516.14"></span>πρώτου τῆς περὶ τῶν ζώων γενέσεως, ὅ μοι δοκοῦσιν ἀνεγνωκέναι
<span class="lb" data-page="4.516" data-line="15" id="l4.516.15"></span>τῶν πέντε. γέγραπται γὰρ ἐν αὐτῷ τάδε· Καθάπερ
<span class="lb" data-page="4.516" data-line="16" id="l4.516.16"></span>γὰρ εἴπομεν, τῆς γενέσεως ἀρχὰς ἄν τις οὐχ ἥκιστα θείη
<span class="lb" data-page="4.516" data-line="17" id="l4.516.17"></span>τὸ θῆλυ καὶ τὸ ἄῤῥεν· τὸ μὲν οὖν ἄῤῥεν ὡς τῆς κινήσεως
<span class="lb" data-page="4.516" data-line="18" id="l4.516.18"></span>καὶ τῆς γενέσεως ἔχον τὴν ἀρχὴν, τὸ δὲ θῆλυ ﻿
<span class="pb" data-page="4.517" id="p4.517"></span>
<span class="lb" data-page="4.517" data-line="1" id="l4.517.1"></span>ὡς τῆς ὕλης. ταῦτα μὲν οὖν οὐ πολὺ μετὰ τὴν ἀρχήν. ἐν
<span class="lb" data-page="4.517" data-line="2" id="l4.517.2"></span>δὲ τοῖς κατωτέρω τοῦ συγγράμματος ἔτι καὶ τάδε γράφει·
<span class="lb" data-page="4.517" data-line="3" id="l4.517.3"></span>Ἀλλὰ συμβαίνει, ὥσπερ εὔλογον, ἐπειδὴ τὸ μὲν ἄῤῥεν παρέχεται
<span class="lb" data-page="4.517" data-line="4" id="l4.517.4"></span>τό τε εἶδος καὶ τὴν ἀρχὴν τῆς κινήσεως, τὸ δὲ
<span class="lb" data-page="4.517" data-line="5" id="l4.517.5"></span>θῆλυ τὸ σῶμα καὶ τὴν ὕλην, οἷον ἐν τῇ τοῦ γάλακτος
<span class="lb" data-page="4.517" data-line="6" id="l4.517.6"></span>πήξει τὸ μὲν σῶμα τὸ γάλα ἐστὶν, ὁ δὲ ὀπὸς ἢ ἡ πιτύα
<span class="lb" data-page="4.517" data-line="7" id="l4.517.7"></span>τὸ τὴν ἀρχὴν ἔχον τὴν συνιστῶσαν. ἐκ τούτων ὁρμώμενοι
<span class="lb" data-page="4.517" data-line="8" id="l4.517.8"></span>τῶν ῥήσεων, ἔνιοι μὲν οἴονται, τῷ καταμηνίῳ τὴν
<span class="lb" data-page="4.517" data-line="9" id="l4.517.9"></span>ἀρχὴν τῆς κινήσεως παρασχὸν τὸ σπέρμα καὶ πάλιν ἀντεκκρίνεσθαι·
<span class="lb" data-page="4.517" data-line="10" id="l4.517.10"></span>τινὲς δὲ οὐ τοῦτό φασι λέγειν αὐτὸν, ὅπερ
<span class="lb" data-page="4.517" data-line="11" id="l4.517.11"></span>ἡμεῖς ἅπαντες οἱ κατὰ φύσιν ἀκούοντες ἐδοκοῦμεν, ἀλλ’
<span class="lb" data-page="4.517" data-line="12" id="l4.517.12"></span>ὅτι τὸ μὲν θῆλυ τὴν ὕλην μόνην τῷ κυηθησομένῳ συμβάλλεται,
<span class="lb" data-page="4.517" data-line="13" id="l4.517.13"></span>τὸ δ’ ἄῤῥεν καὶ ταύτην μὲν, ἀλλὰ καὶ τὸ εἶδος.
<span class="lb" data-page="4.517" data-line="14" id="l4.517.14"></span>ὥστε τις αὐτῶν σφόδρα ἡμῶν κατεγέλασεν, εἰ νομίζοιμεν
<span class="lb" data-page="4.517" data-line="15" id="l4.517.15"></span>πάλιν ἀντεκκρίνεσθαι τὸ σπέρμα παρὰ τοῦ θήλεος εἰς
<span class="lb" data-page="4.517" data-line="16" id="l4.517.16"></span>τοὐκτὸς, ἢ μένον ἔνδον εἰς τὸ μηδὲν ἀναλύεσθαι. τοῦτο
<span class="lb" data-page="4.517" data-line="17" id="l4.517.17"></span>γὰρ ἕπεσθαί φασιν, εἰ νομίζοιμεν τὴν σωματικὴν οὐσίαν μὴ
<span class="lb" data-page="4.517" data-line="18" id="l4.517.18"></span>κεράννυσθαί τε καὶ ἀναμίγνυσθαι τῇ τοῦ κυήματος ὕλῃ.
<span class="pb" data-page="4.518" id="p4.518"></span>
<span class="lb" data-page="4.518" data-line="1" id="l4.518.1"></span>κοινῇ μὲν οὖν ἀμφοτέροις ἐπιδείξομεν ἐκ τοῦ δευτέρου περὶ
<span class="lb" data-page="4.518" data-line="2" id="l4.518.2"></span>τῆς τῶν ζώων γενέσεως τήνδε τὴν ῥῆσιν· Τούτων δ’ ἐχόμενόν
<span class="lb" data-page="4.518" data-line="3" id="l4.518.3"></span>ἐστι, καὶ ἀπορῆσαι, καὶ εἰπεῖν, εἰ τῆς προϊεμένης εἰς τὸ θῆλυ
<span class="lb" data-page="4.518" data-line="4" id="l4.518.4"></span>γονῆς μηδὲν μόριόν ἐστι τὸ εἰσελθὸν τοῦ γινομένου κυήματος,
<span class="lb" data-page="4.518" data-line="5" id="l4.518.5"></span>ποῦ τρέπηται τὸ σωματῶδες αὐτὸ, εἴπερ ἐργάζεται τῇ δυνάμει
<span class="lb" data-page="4.518" data-line="6" id="l4.518.6"></span>τῇ ἐνούσῃ ἐν αὐτῷ. εἶτ’ ἐφεξῆς διορισάμενος περὶ ψυχῆς
<span class="lb" data-page="4.518" data-line="7" id="l4.518.7"></span>καὶ νοῦ, κατὰ τὸ τέλος τῆς ῥήσεως τάδε γράφει· Τὸ δὲ
<span class="lb" data-page="4.518" data-line="8" id="l4.518.8"></span>τῆς γονῆς σῶμα, ἐν ᾧ συναπέρχεται τὸ σπέρμα τῆς ψυχικῆς
<span class="lb" data-page="4.518" data-line="9" id="l4.518.9"></span>ἀρχῆς, τὸ μὲν χωριστὸν ὂν σώματος, ὅσοις ἐμπεριλαμβάνεται
<span class="lb" data-page="4.518" data-line="10" id="l4.518.10"></span>τὸ θεῖον· τοιοῦτο δέ ἐστιν ὁ καλούμενος νοῦς· τὸ δὲ
<span class="lb" data-page="4.518" data-line="11" id="l4.518.11"></span>ἀχώριστον, τὸ σπέρμα τῆς γονῆς διαλύεται, καὶ πνευματοῦται,
<span class="lb" data-page="4.518" data-line="12" id="l4.518.12"></span>φύσιν ἔχον ὑγρὰν καὶ ὑδατώδη. διόπερ οὐ δεῖ ζητεῖν
<span class="lb" data-page="4.518" data-line="13" id="l4.518.13"></span>ἀεὶ θύραζε αὐτὸ ἐξιέναι, οὐδὲ μόριον εἶναι οὐδὲν τῆς συστάσης
<span class="lb" data-page="4.518" data-line="14" id="l4.518.14"></span>μορφῆς, ὥσπερ οὐδὲ τὸν ὀπὸν τὸν τὸ γάλα συνιστῶντα·
<span class="lb" data-page="4.518" data-line="15" id="l4.518.15"></span>καὶ γὰρ καὶ οὗτος μεταβάλλει, καὶ μόριον οὐδέν
<span class="lb" data-page="4.518" data-line="16" id="l4.518.16"></span>ἐστι τῶν συνισταμένων ὄγκων. αὕτη μὲν ἡ ῥῆσις ἀμφοτέρους
<span class="lb" data-page="4.518" data-line="17" id="l4.518.17"></span>διεξελέγχει μὴ γινώσκοντας τὴν Ἀριστοτέλους δόξαν,
<span class="pb" data-page="4.519" id="p4.519"></span>
<span class="lb" data-page="4.519" data-line="1" id="l4.519.1"></span>ὅσοι τε νομίζουσιν ἐκκρίνεσθαι διὰ παντὸς ἔξω τὴν γονὴν,
<span class="lb" data-page="4.519" data-line="2" id="l4.519.2"></span>ὅσοι τε μόριον οὐ γίνεσθαι τοῦ κυουμένου· τοὺς δὲ δευτέρους
<span class="lb" data-page="4.519" data-line="3" id="l4.519.3"></span>αὐτῶν ἰδίᾳ καὶ ἡ κατὰ τὸ πρῶτον ἐφεξῆς τῇ προγεγραμμένῃ,
<span class="lb" data-page="4.519" data-line="4" id="l4.519.4"></span>καθ’ ἣν ἄρχεται τόνδε τὸν τρόπον· Ἀλλὰ συμβαίνει,
<span class="lb" data-page="4.519" data-line="5" id="l4.519.5"></span>ὥσπερ εὔλογον, ἐπειδὴ τὸ μὲν ἄῤῥεν παρέχεται τὸ
<span class="lb" data-page="4.519" data-line="6" id="l4.519.6"></span>εἶδος καὶ τὴν ἀρχὴν τῆς κινήσεως, τὸ δὲ θῆλυ τὸ σῶμα
<span class="lb" data-page="4.519" data-line="7" id="l4.519.7"></span>καὶ τὴν ὕλην. ἐν γὰρ τοῖς ἑξῆς ἅπασιν ἐπιδείκνυσιν, ὅτι,
<span class="lb" data-page="4.519" data-line="8" id="l4.519.8"></span>ὥσπερ ἐκ μὲν τοῦ ξύλου καὶ τοῦ τέκτονος ἡ κλίνη γίνεται,
<span class="lb" data-page="4.519" data-line="9" id="l4.519.9"></span>τοῦ κηροῦ δὲ καὶ τοῦ εἴδους ἡ σφαῖρα τὸν αὐτὸν τρόπον
<span class="lb" data-page="4.519" data-line="10" id="l4.519.10"></span>ἔκ τε τοῦ καταμηνίου καὶ τῆς παρὰ τοῦ ἄῤῥενος κινητικῆς
<span class="lb" data-page="4.519" data-line="11" id="l4.519.11"></span>ἀρχῆς συνίσταται τὸ κύημα. διόπερ φησὶν, οὐδ’
<span class="lb" data-page="4.519" data-line="12" id="l4.519.12"></span>ἀποκρίνειν ἔνια τῶν ζώων γονὴν, ἀλλὰ μεταδιδόναι μόνον
<span class="lb" data-page="4.519" data-line="13" id="l4.519.13"></span>τῷ θήλει θερμότητος ψυχικῆς, καὶ εἶναι τοιαῦτα τῶν
<span class="lb" data-page="4.519" data-line="14" id="l4.519.14"></span>ἐντόμων ἔνια, καθιέντος μὲν εἰς τὸ ἄῤῥεν τοῦ θήλεος
<span class="lb" data-page="4.519" data-line="15" id="l4.519.15"></span>τὸ ἄρθρον, ἐπὶ πλείονα δὲ χρόνον ὁμιλοῦντος αὐτῷ
<span class="lb" data-page="4.519" data-line="16" id="l4.519.16"></span>καὶ λαμβάνοντος ἐν τῇ συμπλοκῇ σῶμα μὲν οὐδὲν, μόνην
<span class="lb" data-page="4.519" data-line="17" id="l4.519.17"></span>δὲ τὴν δύναμιν τὴν μορφοῦσαν καὶ εἰδοποιοῦσαν τὴν
<span class="lb" data-page="4.519" data-line="18" id="l4.519.18"></span>μορφήν.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg021.1st1K-grc1:1.7">
<span class="pb page1" data-page="4.535" id="p4.535"></span>
<span class="milestone ed1page page1" data-n="1.230" data-unit="ed1page" id="ed1page.1.230"></span>
<span class="milestone ed2page page1" data-n="3.192" data-unit="ed2page" id="ed2page.3.192"></span>
            <p>
<span class="lb" data-page="4.535" data-line="14" id="l4.535.14"></span><span class="milestone ed2page" data-n="3.193" data-unit="ed2page" id="ed2page.3.193"></span>Ἀλλὰ γὰρ οὐ χρὴ καθ’ ἓν ἔργον τῆς
<span class="lb" data-page="4.535" data-line="15" id="l4.535.15"></span>φύσεως ἐξηγούμενον τῶν κινήσεων τὴν ἀκολουθίαν ἑαυτὸν
<span class="lb" data-page="4.535" data-line="16" id="l4.535.16"></span>λαθεῖν ἀποχωρήσαντα πόῤῥω τῆς ἀρχῆς. ἐπανέλθωμεν οὖν
<span class="lb" data-page="4.535" data-line="17" id="l4.535.17"></span>αὖθις ἐπ’ ἐκείνην. ἐπειδὴ προσέπεσε τῷ τῆς μήτρας πυθμένι
<span class="pb" data-page="4.536" id="p4.536"></span>
<span class="lb" data-page="4.536" data-line="1" id="l4.536.1"></span>τὸ σπέρμα, καὶ ἦν ἀδύνατον ὑπαλεῖψαι πᾶσαν αὐτὴν, ἀποφύσεις
<span class="lb" data-page="4.536" data-line="2" id="l4.536.2"></span>ἔχουσαν ἑκατέρωσε, καθάπερ τινὰ κέρατα, καὶ ταῦτα
<span class="lb" data-page="4.536" data-line="3" id="l4.536.3"></span>ὑπήλειψεν ἡ φύσις ἑτέρῳ σπέρματι, τῷ τοῦ θήλεος, ἅπερ
<span class="lb" data-page="4.536" data-line="4" id="l4.536.4"></span>ἐπιδέδεικται μὲν ἡμῖν ἐν ἑτέροις, εἰρήσεται δὲ καὶ νῦν ὀλίγον
<span class="lb" data-page="4.536" data-line="5" id="l4.536.5"></span>ὕστερον, ὡς μὴ διακόπτοιτο τοῦ λόγου τὸ συνεχές. εἰς
<span class="lb" data-page="4.536" data-line="6" id="l4.536.6"></span>γάρ τοι τὰ κέρατα ταῦτα, καθ’ ἑκάτερον μέρος ἓν ὑπάρχον,
<span class="lb" data-page="4.536" data-line="7" id="l4.536.7"></span>ἐμβάλλει σπερματικὸν ἀγγεῖον ἐκ τῶν τῆς θηλείας ὄρχεων
<span class="lb" data-page="4.536" data-line="8" id="l4.536.8"></span>ὁρμηθέν. ὅταν οὖν ὑπὸ τὸν αὐτὸν χρόνον ἅμα τῷ ἄῤῥενι
<span class="lb" data-page="4.536" data-line="9" id="l4.536.9"></span>τὸ θῆλυ σπερμαίνῃ, δι’ ἑκατέρας τῶν κεραιῶν ἐξακοντιζόμενον
<span class="lb" data-page="4.536" data-line="10" id="l4.536.10"></span>τὸ σπέρμα καὶ φερόμενον εἰς μέσον τῆς μήτρας τὸ
<span class="lb" data-page="4.536" data-line="11" id="l4.536.11"></span>κύτος ἅμα μὲν ὑπαλείφει τὰς ὁδοὺς, ἅμα δ’ ἐξικνεῖται
<span class="lb" data-page="4.536" data-line="12" id="l4.536.12"></span>πρὸς τὸ τοῦ ἄῤῥενος σπέρμα, καὶ αὐτό τε μίγνυται τούτῳ,
<span class="lb" data-page="4.536" data-line="13" id="l4.536.13"></span>καὶ ὑμέσιν ἀλλήλοις ἐπιπλέκονται, οὓς τότε κατὰ τὴν οἰκείαν
<span class="lb" data-page="4.536" data-line="14" id="l4.536.14"></span>ὁδοιπορίαν εἰργάσατο τὸ τοῦ θήλεος σπέρμα, ὡς τὴν
<span class="lb" data-page="4.536" data-line="15" id="l4.536.15"></span>σύμπασαν γονὴν περιλαμβάνειν ταύτην τὴν χρείαν τῷ κυήματι,
<span class="lb" data-page="4.536" data-line="16" id="l4.536.16"></span>καὶ οἷον τροφή τις τῷ ἄῤῥενι γίνεσθαι. λεπτότερον
<span class="lb" data-page="4.536" data-line="17" id="l4.536.17"></span>μὲν γάρ ἐστιν αὐτοῦ καὶ ψυχρότερον, οἰκειότερον δὲ ἄλλου
<span class="lb" data-page="4.536" data-line="18" id="l4.536.18"></span>παντὸς εἰς θρέψιν. ἣν δὲ εἶπον χρείαν παρέχειν αὐτῷ κατὰ ﻿
<span class="pb" data-page="4.537" id="p4.537"></span>
<span class="lb" data-page="4.537" data-line="1" id="l4.537.1"></span>τὴν τοῦ ὑμένος γένεσιν, ἀκριβεστέρας ἐξηγήσεως δεῖται.
<span class="lb" data-page="4.537" data-line="2" id="l4.537.2"></span>τὸν γὰρ περιλαμβάνοντα τὴν σύμπασαν γονὴν ὑμένα συμπλεκόμενον
<span class="lb" data-page="4.537" data-line="3" id="l4.537.3"></span>ἐξάπτει μὲν πρῶτον δι’ αὑτοῦ ταῖς κεραίαις,
<span class="lb" data-page="4.537" data-line="4" id="l4.537.4"></span>συνάπτει δ’ αὖθις ἅπαντι τῷ λοιπῷ κύτει τῆς μήτρας.
<span class="lb" data-page="4.537" data-line="5" id="l4.537.5"></span>ἔχει μὲν γὰρ ἐπιθυμίαν ἅπαντα αὐτῆς τὰ μόρια περιπτύσσεσθαι
<span class="lb" data-page="4.537" data-line="6" id="l4.537.6"></span>τῷ σπέρματι, δύναται δ’ οὐδέπω τοῦτο ποιεῖν
<span class="lb" data-page="4.537" data-line="7" id="l4.537.7"></span>ἀπέχοντα πλέον ἢ ὡς ψαύειν αὐτοῦ. ἀλλὰ καὶ ἐν πολλαῖς
<span class="lb" data-page="4.537" data-line="8" id="l4.537.8"></span>ἡμέραις, ἅμα μὲν αὐξανομένου τοῦ σπέρματος, ἅμα δὲ καὶ
<span class="lb" data-page="4.537" data-line="9" id="l4.537.9"></span>τῆς μήτρας ἀεὶ καὶ μᾶλλον ἑαυτὴν περιστελλούσης, ἄλλοτε
<span class="lb" data-page="4.537" data-line="10" id="l4.537.10"></span>ἄλλο μόριον αὐτῆς ἐπιδράσσεται τοῦ σπέρματος. ἅτε δὲ ὄντος
<span class="lb" data-page="4.537" data-line="11" id="l4.537.11"></span>ἔτι μαλακοῦ τοῦ περιέχοντος ὑμένος αὐτὸ καὶ τῶν ἀγγείων
<span class="lb" data-page="4.537" data-line="12" id="l4.537.12"></span>ἀνεστομωμένων, ἀντιλαμβάνεται δι’ αὐτῶν ἡ μήτρα
<span class="lb" data-page="4.537" data-line="13" id="l4.537.13"></span>τοῦ ὑμένος, ὥσπερ οἱ πολύποδες, ὧν ἂν ψαύσωσι ταῖς κοτυληδόσι.
<span class="lb" data-page="4.537" data-line="14" id="l4.537.14"></span>οὕτω γάρ ἐστι τὰ σώματα τῶν ἀγγείων ὅμοια
<span class="lb" data-page="4.537" data-line="15" id="l4.537.15"></span>ταῖς τῶν πολυπόδων κοτυληδόσιν, ὥστε οὐδὲ ὀνομάζουσιν
<span class="lb" data-page="4.537" data-line="16" id="l4.537.16"></span>ἄλλως αὐτά. λέλεκται δέ μοι τελεώτερον περὶ τούτου ἐν
<span class="lb" data-page="4.537" data-line="17" id="l4.537.17"></span>τῷ πέμπτῳ τῆς Ἱπποκράτους ἀνατομῆς ἐξελέγχοντι τὴν
<span class="lb" data-page="4.537" data-line="18" id="l4.537.18"></span>ἄγνοιαν τῶν ἐγκαλούντων τἀνδρὶ καὶ νομιζόντων, τὰς ἐπιτρεφομένας
<span class="pb" data-page="4.538" id="p4.538"></span>
<span class="lb" data-page="4.538" data-line="1" id="l4.538.1"></span>ἐν κύκλῳ τοῖς στόμασι τῶν ἀγγείων σάρκας ἐν
<span class="lb" data-page="4.538" data-line="2" id="l4.538.2"></span>ἐνίοις τῶν ζώων ὀνομάζειν αὐτὸν κοτυληδόνας. οὔτε γὰρ
<span class="lb" data-page="4.538" data-line="3" id="l4.538.3"></span>ἐκείνας ὀνομάζομεν, αἱ δ’ ὄντως κοτυληδόνες ἀγγείων εἰσὶ
<span class="lb" data-page="4.538" data-line="4" id="l4.538.4"></span>πέρατα, δι’ ὧν ἐφ’ ἑκάστῳ μηνὶ τὸ περιττὸν τοῦ αἵματος
<span class="lb" data-page="4.538" data-line="5" id="l4.538.5"></span>ἐξ ὅλου τοῦ σώματος εἰς τὴν μήτραν ἐξοχετεύεται. ὅ τι δ’
<span class="lb" data-page="4.538" data-line="6" id="l4.538.6"></span>ἂν τούτων τῶν στομάτων ἅψηται τοῦ σπέρματος, ἐπισπᾶται
<span class="lb" data-page="4.538" data-line="7" id="l4.538.7"></span>δι’ αὑτοῦ τὴν τροφὴν ἐκεῖνο, πρὸς ἑαυτὸ τετρημένου τοῦ
<span class="lb" data-page="4.538" data-line="8" id="l4.538.8"></span>ὑμένος, ὡς ἂν ἔτι μαλακοῦ τε καὶ νεοπαγοῦς ὄντος. εἶτ’
<span class="lb" data-page="4.538" data-line="9" id="l4.538.9"></span>ἐν τῷ χρόνῳ, καθάπερ ὀλίγον ἔμπροσθεν εἶπον, ἀγγεῖον
<span class="lb" data-page="4.538" data-line="10" id="l4.538.10"></span>γίνεται συμφυές τε ἅμα καὶ ὅμοιον τῷ τῆς μήτρας. καί σοι
<span class="lb" data-page="4.538" data-line="11" id="l4.538.11"></span>πάρεστι θεάσασθαι κατὰ τὰς τῶν ἐγκυμόνων ζώων ἀνατομὰς
<span class="lb" data-page="4.538" data-line="12" id="l4.538.12"></span>καὶ μετὰ ἀρτηριῶν καὶ φλεβῶν τὸν ἔξωθεν ὑμένα
<span class="lb" data-page="4.538" data-line="13" id="l4.538.13"></span>τῶν ἐμβρύων. ὀνομάζεται δὲ χορίον <span class="milestone ed2page" data-n="3.194" data-unit="ed2page" id="ed2page.3.194"></span>ὑμὴν οὗτος ὁ
<span class="lb" data-page="4.538" data-line="14" id="l4.538.14"></span>ἔξωθεν, ὃν διοδεύουσιν αἱ ἀρτηρίαι τε καὶ αἱ φλέβες, ὕλας
<span class="lb" data-page="4.538" data-line="15" id="l4.538.15"></span>ἐκ τῆς μήτρας εἰς τὸ κυούμενον ἄγουσαι. θατέρῳ δ’ ὑμένι,
<span class="lb" data-page="4.538" data-line="16" id="l4.538.16"></span>τῷ πρὸς τὰς κεραίας ἀνήκοντι, τὴν μὲν προσηγορίαν διὰ
<span class="lb" data-page="4.538" data-line="17" id="l4.538.17"></span>τοῦ σχήματος ἔθεντο· παραπλήσιος γὰρ ὢν ἀλλᾶντι καὶ
<span class="pb" data-page="4.539" id="p4.539"></span>
<span class="lb" data-page="4.539" data-line="1" id="l4.539.1"></span>τοὔνομα παρηγμένον ἀπ’ ἐκείνου κέκτηται. ἡ χρεία δὲ αὐτοῦ
<span class="lb" data-page="4.539" data-line="2" id="l4.539.2"></span>τοῖς ἐμβρύοις ἐν μὲν ταῖς πρώταις ἡμέραις, ἣν ἀρτίως εἶπον,
<span class="lb" data-page="4.539" data-line="3" id="l4.539.3"></span>αὐξανομένων δὲ τῶν ὑγρῶν περιττωμάτων, ὑποδέξασθαι
<span class="lb" data-page="4.539" data-line="4" id="l4.539.4"></span>τὸ ἕτερον. ἀλλὰ περὶ μὲν τούτων ἀκριβέστερον ὀλίγον ὕστερον
<span class="lb" data-page="4.539" data-line="5" id="l4.539.5"></span>εἰρήσεται.
</p>
          </article>

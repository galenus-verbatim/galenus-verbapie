<article xmlns="http://www.w3.org/1999/xhtml" id="urn:cts:greekLit:tlg0057.tlg021.1st1K-grc1:1.8">
<span class="pb page1" data-page="4.539" id="p4.539"></span>
<span class="milestone ed1page page1" data-n="1.230" data-unit="ed1page" id="ed1page.1.230"></span>
<span class="milestone ed2page page1" data-n="3.194" data-unit="ed2page" id="ed2page.3.194"></span>
            <p>
<span class="lb" data-page="4.539" data-line="6" id="l4.539.6"></span>Πάλιν δ’ ἐπάνειμι πρὸς τὸ ἀναβεβλημένον
<span class="lb" data-page="4.539" data-line="7" id="l4.539.7"></span>ἐν ἀρχῇ. τοῦτο γὰρ ἕλκει μὲν πρὸς ἑαυτὸ διὰ τῶν εἰς τὴν
<span class="lb" data-page="4.539" data-line="8" id="l4.539.8"></span>μήτραν καθηκόντων ἀγγείων αἷμα καὶ πνεῦμα πρὸς τὴν
<span class="lb" data-page="4.539" data-line="9" id="l4.539.9"></span>ἰδίαν ἑκάτερον ἑαυτοῦ κοιλότητα, συνεφέλκεται δὲ, ὥσπερ
<span class="lb" data-page="4.539" data-line="10" id="l4.539.10"></span>εἴρηται καὶ πρόσθεν, ἅμα τῷ διὰ τῶν ἀρτηριῶν πνεύματι
<span class="lb" data-page="4.539" data-line="11" id="l4.539.11"></span>λεπτομερέστερόν τε καὶ θερμότερον αἷμα τοῦ κατὰ τὰς
<span class="lb" data-page="4.539" data-line="12" id="l4.539.12"></span>φλέβας. ἐκ μὲν δὴ τούτου τὸ θερμότατον τῶν σπλάγχνων
<span class="lb" data-page="4.539" data-line="13" id="l4.539.13"></span>δημιουργεῖ, τὸ δὲ ἕτερον αἷμα τὸ παχὺ τὴν ἥπατος ἰδέαν
<span class="lb" data-page="4.539" data-line="14" id="l4.539.14"></span>αὐτῷ συνίστησι. καὶ τοίνυν καὶ περαίνουσιν αἱ μὲν πολλαὶ
<span class="lb" data-page="4.539" data-line="15" id="l4.539.15"></span>φλέβες, αἱ διὰ τοῦ χορίου φερόμεναι· αἱ δ’ ἀρτηρίαι πρὸς
<span class="lb" data-page="4.539" data-line="16" id="l4.539.16"></span>ἕτερον θερμότερον, ὃ διὰ τὴν ὑπερβάλλουσαν θερμότητα,
<span class="lb" data-page="4.539" data-line="17" id="l4.539.17"></span>καθάπερ τις φλὸξ, οὐκ ἀναπαύεται κινούμενον, ἀλλ’ ἐναλλὰξ
<span class="lb" data-page="4.539" data-line="18" id="l4.539.18"></span>ἀεὶ διαστέλλεταί τε καὶ συστέλλεται. αἱ μὲν δὴ παράγουσαι
<span class="lb" data-page="4.539" data-line="19" id="l4.539.19"></span>τὰς ὕλας εἰς τάδε τὰ σπλάγχνα φλέβες τε καὶ ἀρτηρίαι
<span class="pb" data-page="4.540" id="p4.540"></span>
<span class="lb" data-page="4.540" data-line="1" id="l4.540.1"></span>καθάπερ ῥίζαι τινὲς αὐταῖς εἰσιν· αἱ δ’ εἰς ὅλον ἐξάγουσαι
<span class="lb" data-page="4.540" data-line="2" id="l4.540.2"></span>τὸ κύημα πρέμνοις ἀνάλογοι εἰς πολλοὺς πτόρθους σχιζομένοις.
<span class="lb" data-page="4.540" data-line="3" id="l4.540.3"></span>ἡ γένεσις δὲ καὶ ταύταις ἐστὶ συριγγουμένης τῆς
<span class="lb" data-page="4.540" data-line="4" id="l4.540.4"></span>τοῦ σπέρματος οὐσίας. ἡ δὲ τρίτη τῶν ἀρχῶν. ἀφ’ ἧς σύμπαντα
<span class="lb" data-page="4.540" data-line="5" id="l4.540.5"></span>πέφυκε τὰ νεῦρα, τὴν γένεσιν ἐξ αὐτοῦ μόνον τοῦ
<span class="lb" data-page="4.540" data-line="6" id="l4.540.6"></span>σπέρματος ἔσχηκεν. ἐν γὰρ τῇ πρὸς τὸ θῆλυ σπέρμα μίξει
<span class="lb" data-page="4.540" data-line="7" id="l4.540.7"></span>πολλαὶ τῶν πομφολύγων ἐῤῥάγησαν, ἐξ ὧν εἴσω τε καὶ πρὸς
<span class="lb" data-page="4.540" data-line="8" id="l4.540.8"></span>τὸ βάθος ἐχώρει τὸ πνεῦμα σώζειν ἑαυτὸ γλιχόμενον. οὐ
<span class="lb" data-page="4.540" data-line="9" id="l4.540.9"></span>γὰρ οἷόν περ ἀτμὸς ἦν, ἀλλ’ αὐτοκίνητος ἀρχὴ ζώου, καθάπερ
<span class="lb" data-page="4.540" data-line="10" id="l4.540.10"></span>καὶ αὐτὸ τὸ περιέχον ὑγρὸν αὐτὸ κοιλίαν εἰργάσατο
<span class="lb" data-page="4.540" data-line="11" id="l4.540.11"></span>τῷ σπέρματι μεστὴν πνεύματος. ὅπως οὖν μηδ’ ἐντεῦθεν
<span class="lb" data-page="4.540" data-line="12" id="l4.540.12"></span>ἑτοίμως κενοῖτο, στεγανὸν ἑαυτῷ τὸν οἶκον ἐργάζεται τῆς
<span class="lb" data-page="4.540" data-line="13" id="l4.540.13"></span>περιειληφυίας αὐτὸ τοῦ σπέρματος ὑγρᾶς οὐσίας, ὅσον
<span class="lb" data-page="4.540" data-line="14" id="l4.540.14"></span>ἦν παχύτερόν τε καὶ σκληρότερον, ἀπωθούμενον εἰς
<span class="lb" data-page="4.540" data-line="15" id="l4.540.15"></span>τὴν ἐκτὸς περιγραφὴν, ὅπερ ἔμελλεν ἐν τῷ χρόνῳ θερμαινόμενόν
<span class="lb" data-page="4.540" data-line="16" id="l4.540.16"></span>τε καὶ ξηραινόμενον ὀστοῦν ἔσεσθαι. τοῦτο
<span class="lb" data-page="4.540" data-line="17" id="l4.540.17"></span>ἐν ἀρχῇ μὲν ἡ διαπλάττουσα τὸ ζῶον δύναμις ἐργάζεται·
<span class="pb" data-page="4.541" id="p4.541"></span>
<span class="lb" data-page="4.541" data-line="1" id="l4.541.1"></span>φαίνεται δὲ οὐδέπω κατὰ τὴν ἀρχὴν ὑπὸ σμικρότητος, ἀλλ’
<span class="lb" data-page="4.541" data-line="2" id="l4.541.2"></span>ὅταν γε πρῶτον φαίνεσθαι δύνηται, μέγιστα μέν εἰσι τὰ
<span class="lb" data-page="4.541" data-line="3" id="l4.541.3"></span>τρία ταῦτα, πλησίον δὲ ἀλλήλων ἐφεξῆς κείμενα καὶ ψαύοντα,
<span class="lb" data-page="4.541" data-line="4" id="l4.541.4"></span>τὸ μὲν τῶν νεύρων ἀρχὴ γενησόμενον, ὃ προσαγορεύομεν
<span class="lb" data-page="4.541" data-line="5" id="l4.541.5"></span>ἐγκέφαλον, ἐφ’ ὑψηλοτέρας ἕδρας ταχθὲν, ὑπόκειται δ’
<span class="lb" data-page="4.541" data-line="6" id="l4.541.6"></span>αὐτῷ καρδία τε καὶ ἧπαρ ἀλλήλων ψαύοντα. τοῦ χρόνου
<span class="lb" data-page="4.541" data-line="7" id="l4.541.7"></span>δὲ προϊόντος, αἱ εἰρημέναι τρεῖς ἀρχαὶ καὶ διΐστανται
<span class="lb" data-page="4.541" data-line="8" id="l4.541.8"></span>πλέον, εἰς ὅλον τε τὸ προσπλαττόμενον τοῦ ζώου σῶμα
<span class="lb" data-page="4.541" data-line="9" id="l4.541.9"></span>διαπέμπουσι τὰ βλαστήματα, νωτιαῖον μὲν ὁ ἐγκέφαλος
<span class="lb" data-page="4.541" data-line="10" id="l4.541.10"></span>ἀποφύσας, οἷόν πέρ τι πρέμνον, ἡ καρδία δὲ τὴν μεγίστην
<span class="lb" data-page="4.541" data-line="11" id="l4.541.11"></span>ἀρτηρίαν, ἣν ἀορτὴν Ἀριστοτέλης ὀνομάζει, τὴν κοίλην δὲ
<span class="lb" data-page="4.541" data-line="12" id="l4.541.12"></span>φλέβα τὸ ἧπαρ. <span class="milestone ed2page" data-n="3.195" data-unit="ed2page" id="ed2page.3.195"></span>καὶ μὲν δὴ καὶ φαίνεται καταρχὰς
<span class="lb" data-page="4.541" data-line="13" id="l4.541.13"></span>εὐθὺς ἅμα τῇ τούτων γενέσει περὶ μὲν τὸν νωτιαῖον
<span class="lb" data-page="4.541" data-line="14" id="l4.541.14"></span><span class="milestone ed1page" data-n="1.231" data-unit="ed1page" id="ed1page.1.231"></span>ἡ ῥάχις πηγνυμένη τὸν αὐτὸν τρόπον, ὃν ὀλίγον ἔμπροσθεν
<span class="lb" data-page="4.541" data-line="15" id="l4.541.15"></span>ἐλέγομεν, ἀμφὶ δὲ τὸν ἐγκέφαλον ἐν κύκλῳ περιβληθὲν
<span class="lb" data-page="4.541" data-line="16" id="l4.541.16"></span>τὸ κρανίον, ὁ δὲ θώραξ περὶ τὴν καρδίαν, οἷόν περ
<span class="lb" data-page="4.541" data-line="17" id="l4.541.17"></span>οἶκός τις εὐρύχωρός τε ἅμα καὶ στεγανός. ἔμελλε δ’ ἄρα
<span class="lb" data-page="4.541" data-line="18" id="l4.541.18"></span>περὶ τὴν ἀποκύησιν οὐκ οἶκος μόνον, ἀλλὰ τὸ πρῶτόν τε ﻿
<span class="pb" data-page="4.542" id="p4.542"></span>
<span class="lb" data-page="4.542" data-line="1" id="l4.542.1"></span>καὶ κυριώτατον ἀναπνοῆς ὄργανον ἔσεσθαι. ταῦτα μὲν οὖν
<span class="lb" data-page="4.542" data-line="2" id="l4.542.2"></span>ὕστερά ποτε γίνεται.
</p>
          </article>

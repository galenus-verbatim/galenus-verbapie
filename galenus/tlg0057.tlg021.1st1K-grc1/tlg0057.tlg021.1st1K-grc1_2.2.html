<article xmlns="http://www.w3.org/1999/xhtml" id="urn:cts:greekLit:tlg0057.tlg021.1st1K-grc1:2.2">
<span class="pb page1" data-page="4.610" id="p4.610"></span>
<span class="milestone ed1page page1" data-n="1.240" data-unit="ed1page" id="ed1page.1.240"></span>
<span class="milestone ed2page page1" data-n="3.216" data-unit="ed2page" id="ed2page.3.216"></span>
            <p>
<span class="lb" data-page="4.610" data-line="11" id="l4.610.11"></span>Αὐτοὶ δ’ αὖθις ἀφ’ ἡμῶν αὐτῶν ἴδωμεν, εἴ τίς
<span class="lb" data-page="4.610" data-line="12" id="l4.610.12"></span>ποτέ ἐστιν αἰτία, δι’ ἣν τὸ εἶδος τοῦ ζώου κατὰ τὴν μητέρα
<span class="lb" data-page="4.610" data-line="13" id="l4.610.13"></span>γίνεται μᾶλλον, ἡ δ’ ὁμοιότης ἄλλοτ’ ἄλλῳ <span class="milestone ed1page" data-n="1.241" data-unit="ed1page" id="ed1page.1.241"></span>τῶν
<span class="lb" data-page="4.610" data-line="14" id="l4.610.14"></span>γονέων. εἰ γὰρ καὶ ὅτι μάλιστα σπερμαίνει τὸ θῆλυ καὶ
<span class="lb" data-page="4.610" data-line="15" id="l4.610.15"></span>γόνιμον σπερμαίνει, ἀλλ’ οὔπω γε πλέον ἢ γονιμώτερον τοῦ
<span class="lb" data-page="4.610" data-line="16" id="l4.610.16"></span>ἄῤῥενος. ἐχρῆν οὖν ἀεὶ κρατεῖσθαι μὲν τὸ θηλυκὸν σπέρμα,
<span class="lb" data-page="4.610" data-line="17" id="l4.610.17"></span>κρατεῖν δ’ αὐτοῦ τὸ ἄῤῥεν, ὥστε καθ’ ἑαυτὸ καὶ τὴν τοῦ
<span class="lb" data-page="4.610" data-line="18" id="l4.610.18"></span>εἴδους ἐργάζεσθαι καὶ τὴν τῆς ὁμοιότητος ἐπικράτησιν.
<span class="pb" data-page="4.611" id="p4.611"></span>
<span class="lb" data-page="4.611" data-line="1" id="l4.611.1"></span>ᾗ δή μοι δοκεῖ πρὸς τὴν τούτου λύσιν τοῦ λόγου, ἑξῆς
<span class="lb" data-page="4.611" data-line="2" id="l4.611.2"></span>δίειμι, χρησάμενος πρὸς λύσιν ὑποθέσεων, ὑπ’ Ἀριστοτέλους
<span class="lb" data-page="4.611" data-line="3" id="l4.611.3"></span>μὲν ἐν τῷ δευτέρῳ περὶ ζώων μορίων, ὑφ’ ἡμῶν δὲ ἐν τῷ
<span class="lb" data-page="4.611" data-line="4" id="l4.611.4"></span>πρώτῳ περὶ χρείας μορίων δεδειγμένων. τοῖς γὰρ τῆς ψυχῆς
<span class="lb" data-page="4.611" data-line="5" id="l4.611.5"></span>ἤθεσί τε καὶ δυνάμεσιν ἡ φύσις ἐπιτήδειον παρασκευάζει τὸ
<span class="lb" data-page="4.611" data-line="6" id="l4.611.6"></span>σῶμα. τὰ δ’ ἤθη καὶ τὰς δυνάμεις ἔχει συμφύτους ἐκ τῆς
<span class="lb" data-page="4.611" data-line="7" id="l4.611.7"></span>κατὰ τὴν οὐσίαν κράσεως, ὅθεν καὶ πρώτη γένεσις αὐτῶν,
<span class="lb" data-page="4.611" data-line="8" id="l4.611.8"></span>ὡς καὶ τοῦθ’ ὑπ’ Ἀριστοτέλους ἀποδέδεικται. συμβαίνει
<span class="lb" data-page="4.611" data-line="9" id="l4.611.9"></span>τοίνυν ἐκ τούτων ὑποκειμένων περαίνεσθαι, ταῖς ὑποβεβλημέναις
<span class="lb" data-page="4.611" data-line="10" id="l4.611.10"></span><span class="milestone ed2page" data-n="3.217" data-unit="ed2page" id="ed2page.3.217"></span>οὐσίαις τῇ γενέσει τὰ τῶν ζώων ἀκολουθεῖν
<span class="lb" data-page="4.611" data-line="11" id="l4.611.11"></span>εἴδη, καὶ εἶναι τὸ μὲν ζῶον ἵππον, ἢ βοῦν, ἢ ἄνθρωπον,
<span class="lb" data-page="4.611" data-line="12" id="l4.611.12"></span>ἢ ὁτιοῦν ἄλλο εἶδος κατὰ τὴν οὐσίαν, ὅθεν ἐγένετο, τὴν
<span class="lb" data-page="4.611" data-line="13" id="l4.611.13"></span>φύσιν δὲ αὐτοῦ δύναμίν τινα τῆς οὐσίας ἐκείνης κινητικήν
<span class="lb" data-page="4.611" data-line="14" id="l4.611.14"></span>τε καὶ διαπλαστικήν. οὐδὲν δὲ διήνεγκεν εἰς τὰ παρόντα
<span class="lb" data-page="4.611" data-line="15" id="l4.611.15"></span>λέγειν ὕλην ἢ οὐσίαν· εὔδηλον γὰρ, ὅτι, τῆς οὐσίας πολλαχῶς
<span class="lb" data-page="4.611" data-line="16" id="l4.611.16"></span>λεγομένης, ἕν τι νῦν αὐτῆς σημαινόμενον τὸ κατὰ τὴν
<span class="lb" data-page="4.611" data-line="17" id="l4.611.17"></span>ὕλην παραλαμβανόμενον. ἐν δὲ τοῖς ζώοις ἡ μὲν ὑποβεβλημένη
<span class="pb" data-page="4.612" id="p4.612"></span>
<span class="lb" data-page="4.612" data-line="1" id="l4.612.1"></span>πρὸς τὴν γένεσιν αὐτῶν οὐσία τὸ καταμήνιόν ἐστι
<span class="lb" data-page="4.612" data-line="2" id="l4.612.2"></span>μόνον, ὡς Ἀριστοτέλης ἔλεγεν· ἡ δὲ ἀρχὴ τῆς κινήσεως ἐκ
<span class="lb" data-page="4.612" data-line="3" id="l4.612.3"></span>τοῦ σπέρματος αὐτῇ γίνεται. καὶ μὲν δὴ καὶ ὁ Ἀθήναιος
<span class="lb" data-page="4.612" data-line="4" id="l4.612.4"></span>ὡσαύτως Ἀριστοτέλει τὴν μὲν ὕλην τῆς τοῦ ζώου γενέσεως
<span class="lb" data-page="4.612" data-line="5" id="l4.612.5"></span>ἐν τῷ καταμηνίῳ τίθεται, τὴν κινοῦσαν δὲ αὐτὸ δύναμιν
<span class="lb" data-page="4.612" data-line="6" id="l4.612.6"></span>ἐν τῷ τοῦ ἄῤῥενος σπέρματι. συμβήσεται τοίνυν αὐτοῖς ἐκ
<span class="lb" data-page="4.612" data-line="7" id="l4.612.7"></span>τῶνδε τὸ μὲν ἥμισυ τοῦ προβληθέντος αὐτάρκως ἐπιλύεσθαι,
<span class="lb" data-page="4.612" data-line="8" id="l4.612.8"></span>τὸ δ’ ὑπόλοιπον ἥμισυ καταλιπεῖν ἄπορον. οἰκεῖον
<span class="lb" data-page="4.612" data-line="9" id="l4.612.9"></span>μὲν γάρ ἐστι τῷ καταμηνίῳ τὸ εἶδος τοῦ ζώου· κατὰ γὰρ
<span class="lb" data-page="4.612" data-line="10" id="l4.612.10"></span>τὴν ὕλην, ἐξ ἧς γίνεται, τοῦτο ἐδείχθη συνιστάμενον· ἡ
<span class="lb" data-page="4.612" data-line="11" id="l4.612.11"></span>μορφὴ δὲ ἑκάστου τῶν εἰδῶν, ὡς καὶ πρόσθεν ἐλέγομεν,
<span class="lb" data-page="4.612" data-line="12" id="l4.612.12"></span>ἀεὶ κατὰ τὸ ἄῤῥεν, ὧν τὸ μὲν πρότερον ἀληθὲς μέν πως,
<span class="lb" data-page="4.612" data-line="13" id="l4.612.13"></span>οὐ μὴν πάντη, τὸ δεύτερον δέ ἐστι πάντως ψεῦδος. εἰ μὲν
<span class="lb" data-page="4.612" data-line="14" id="l4.612.14"></span>γὰρ οἰκεῖον τὸ εἶδος τῇ ὕλῃ τῆς τοῦ ζώου γενέσεως, ἀληθὲς
<span class="lb" data-page="4.612" data-line="15" id="l4.612.15"></span>τὸ πρότερον· εἰ δ’ οὐ ξύμπαν, ἀλλά τι καὶ τοῦ τὴν
<span class="lb" data-page="4.612" data-line="16" id="l4.612.16"></span>δύναμιν παρέχοντος εἴδους ἐπιμίγνυται, τοῦτο ψεῦδος. ἐδείκνυτο
<span class="lb" data-page="4.612" data-line="17" id="l4.612.17"></span>δ’ ἔμπροσθεν οὐ σύμπαντος τοῦ ζώου τὸ εἶδος κατὰ
<span class="lb" data-page="4.612" data-line="18" id="l4.612.18"></span>τὴν μητέρα τυπούμενον, ἀλλὰ τὸ πλεῖστον μὲν κατ’ ἐκείνην, ﻿
<span class="pb" data-page="4.613" id="p4.613"></span>
<span class="lb" data-page="4.613" data-line="1" id="l4.613.1"></span>ἔχον δέ τι καὶ παρὰ τοῦ πατρός. ὥστ’ ἔοικεν ἀδύνατον εἶναι
<span class="lb" data-page="4.613" data-line="2" id="l4.613.2"></span>λυθῆναι τελέως τὸ ζητούμενον ἐπὶ ταῖς Ἀθηναίου καὶ
<span class="lb" data-page="4.613" data-line="3" id="l4.613.3"></span>Ἀριστοτέλους ὑποθέσεσιν ἁπάσαις μενούσαις. ἐπισκεψώμεθα
<span class="lb" data-page="4.613" data-line="4" id="l4.613.4"></span>οὖν, ἥντινά ποτε κινητέον ἡμῖν ἐστι. τὴν μὲν δὴ
<span class="lb" data-page="4.613" data-line="5" id="l4.613.5"></span>προτέραν ἀκίνητον χρὴ φυλάττεσθαι, δι’ ἐναργῶν ἀποδεδειγμένην
<span class="lb" data-page="4.613" data-line="6" id="l4.613.6"></span>ἐν τοῖς περὶ χρείας μορίων ὑφ’ ἡμῶν τε καὶ Ἀριστοτέλους.
<span class="lb" data-page="4.613" data-line="7" id="l4.613.7"></span>κινητέον δ’, εἴπερ ἄρα, τὴν τοῦ καταμηνίου καὶ
<span class="lb" data-page="4.613" data-line="8" id="l4.613.8"></span>τὴν τοῦ σπέρματος. οὔτε γὰρ τὸ σπέρμα δύναμις μόνον
<span class="lb" data-page="4.613" data-line="9" id="l4.613.9"></span>ἐστὶν, ἀλλὰ καὶ ὕλη τις, οὕτε τὸ καταμήνιον μόνον ὕλη,
<span class="lb" data-page="4.613" data-line="10" id="l4.613.10"></span>ἀλλὰ καὶ δύναμις. ὅτι μὲν οὖν τὸ σπέρμα καὶ πρὸς τὴν ὑλικὴν
<span class="lb" data-page="4.613" data-line="11" id="l4.613.11"></span>ἀρχὴν τοῦ ζώου συμβάλλεται τὰ μέγιστα, κατὰ τὸ πρότερον
<span class="lb" data-page="4.613" data-line="12" id="l4.613.12"></span>ἐπιδέδεικται βιβλίον· ὅτι δὲ τὸ καταμήνιον εἰς τὴν δυναμικὴν,
<span class="lb" data-page="4.613" data-line="13" id="l4.613.13"></span>ἐν τῷδε δειχθήσεται, τοσοῦτο μόνον ἡμῶν ἀναμιμνησκόντων
<span class="lb" data-page="4.613" data-line="14" id="l4.613.14"></span>ἐξ ὧν ἐν τῷ προτέρῳ γράμματι περὶ τῆς τοῦ
<span class="lb" data-page="4.613" data-line="15" id="l4.613.15"></span>σπέρματος ἐδείχθη γενέσεως, ὅτι κατειργασμένον ἐστὶν ἀκριβῶς
<span class="lb" data-page="4.613" data-line="16" id="l4.613.16"></span>αἷμα πρὸς τῶν περιεχόντων ἀγγείων αὐτό. κατὰ γάρ
<span class="lb" data-page="4.613" data-line="17" id="l4.613.17"></span>τοι τοῦτον τὸν λόγον οὐ μόνον ὕλη τοῦ γεννηθησομένου
<span class="pb" data-page="4.614" id="p4.614"></span>
<span class="lb" data-page="4.614" data-line="1" id="l4.614.1"></span>τὸ αἷμα γίνοιτ’ ἂν, ἀλλὰ καὶ σπέρμα δυνάμει. φαίνεται δὲ
<span class="lb" data-page="4.614" data-line="2" id="l4.614.2"></span>καὶ Ἀθήναιος ἐπὶ τοῦτον ἀφικνούμενος ἐξ ἀνάγκης τὸν λόγον
<span class="lb" data-page="4.614" data-line="3" id="l4.614.3"></span>ὕστερον, ἡνίκα ζητεῖ, πῶς ὁμοιοῦται τῇ μητρὶ τὸ ἔγγονον,
<span class="lb" data-page="4.614" data-line="4" id="l4.614.4"></span>ἀληθὲς μέν τι λέγων, οὐ μὴν ἑαυτῷ ὁμολογούμενον,
<span class="lb" data-page="4.614" data-line="5" id="l4.614.5"></span>ὡς αὖθις δείξω. νῦν δὲ ἐπὶ τὸ προκείμενον ἰτέον. ὅτι μὲν
<span class="lb" data-page="4.614" data-line="6" id="l4.614.6"></span>ἐξ ὕλης τε καὶ δυνάμεως ἕκαστον τῶν ζώων γίνεται, κοινὸν
<span class="lb" data-page="4.614" data-line="7" id="l4.614.7"></span>ἡμῖν ὁμολόγημά ἐστιν. ὅτι δὲ καὶ τὸ σπέρμα καὶ τὸ καταμήνιον
<span class="lb" data-page="4.614" data-line="8" id="l4.614.8"></span>ἀμφοτέρας ἔχει τὰς ἀρχὰς, οὐ μὴν ὡσαύτως ἰσοσθενεῖς,
<span class="lb" data-page="4.614" data-line="9" id="l4.614.9"></span>ἀλλὰ τὸ μὲν σπέρμα τὴν ποιητικὴν ἰσχυροτάτην, ὀλιγίστῳ
<span class="lb" data-page="4.614" data-line="10" id="l4.614.10"></span>δὲ ὄγκῳ τὴν ὑλικὴν, τὸ δὲ αἷμα τὴν μὲν ὑλικὴν
<span class="lb" data-page="4.614" data-line="11" id="l4.614.11"></span>πλείστην, ἀσθενεστάτην δὲ τὴν δυναμικὴν, ἐκεῖνοι μὲν οὐκ
<span class="lb" data-page="4.614" data-line="12" id="l4.614.12"></span>οἶδ’ ὅπως ἠγνόησαν, ἡμᾶς δ’ οὐ χρὴ παρελθεῖν ἀναμνησθέντας
<span class="lb" data-page="4.614" data-line="13" id="l4.614.13"></span>ὧν ἀπεδείξαμεν. εἰ μὲν γὰρ τὴν ὑλικὴν ἀρχὴν τοῦ
<span class="lb" data-page="4.614" data-line="14" id="l4.614.14"></span>γεννηθησομένου, καθ’ ἣν ἐδείκνυτο τοῦ ζώου τὸ εἶδος ἀποτελούμενον,
<span class="lb" data-page="4.614" data-line="15" id="l4.614.15"></span>ἐν τῷ καταμηνίῳ μόνον εἶναι συνέβαινεν, ἀκριβῶς
<span class="lb" data-page="4.614" data-line="16" id="l4.614.16"></span>ἂν ὁμοειδῶς ἐγεννᾶτο τῇ μητρὶ τὸ ἔγγονον, ὥσπερ γε
<span class="lb" data-page="4.614" data-line="17" id="l4.614.17"></span>καὶ, εἰ τὴν ποιητικὴν μόνον ἐν τῷ σπέρματι, διά παντὸς ἂν
<span class="pb" data-page="4.615" id="p4.615"></span>
<span class="lb" data-page="4.615" data-line="1" id="l4.615.1"></span>ὡμοιοῦτο τῷ πατρί. <span class="milestone ed2page" data-n="3.218" data-unit="ed2page" id="ed2page.3.218"></span>ἐπεὶ δ’ ἀμφοτέρων μὲν ἑκάτερον
<span class="lb" data-page="4.615" data-line="2" id="l4.615.2"></span>αὐτῶν μετείληφεν, ἐπικρατεῖ δὲ ἐν μὲν τῷ καταμηνίῳ
<span class="lb" data-page="4.615" data-line="3" id="l4.615.3"></span>τὸ πλῆθος τῆς ὕλης, ἐν δὲ τῷ σπέρματι τῆς δυνάμεως ἢ
<span class="lb" data-page="4.615" data-line="4" id="l4.615.4"></span>ῥώμης, δεόντως, οἶμαι, τὸ εἶδος τοῦ ζώου κατὰ τὴν μητέρα
<span class="lb" data-page="4.615" data-line="5" id="l4.615.5"></span>μᾶλλον ἐμφαίνει ἢ κατὰ τὸν πατέρα ὁ ἔγγονος, καίτοι εἰς
<span class="lb" data-page="4.615" data-line="6" id="l4.615.6"></span>τὴν ὑλικὴν ἀρχὴν αὐτοῦ συντελεῖ τὸ σπέρμα· τὸ δὲ τῆς
<span class="lb" data-page="4.615" data-line="7" id="l4.615.7"></span>ὁμοιότητος αὐτῷ οὐ μᾶλλον ἢ κατὰ τὸ ἄῤῥεν, καίτοι γε,
<span class="lb" data-page="4.615" data-line="8" id="l4.615.8"></span>ὅσον ἐπὶ τῇ ῥώμῃ τοῦ σπέρματος, ἀεὶ ἐχρῆν ὁμοιοῦσθαι
<span class="lb" data-page="4.615" data-line="9" id="l4.615.9"></span>τῷ πατρὶ τὸ ἔγγονον. ἀλλ’ ἡ θήλεια γονὴ συντελοῦσα εἰς
<span class="lb" data-page="4.615" data-line="10" id="l4.615.10"></span>εὐρωστίαν προσέλαβε τὴν ἐκ τοῦ καταμηνίου δύναμιν, ἐννέα
<span class="lb" data-page="4.615" data-line="11" id="l4.615.11"></span>μησὶν ἐπανιοῦσαν, ὅσον ἠλαττοῦτο κατὰ τὴν πρώτην σύνοδον.
<span class="lb" data-page="4.615" data-line="12" id="l4.615.12"></span>οἰκεῖον γὰρ ἦν τῷ τῆς θηλείας σπέρματι τὴν αὑτοῦ
<span class="lb" data-page="4.615" data-line="13" id="l4.615.13"></span>μᾶλλον οὐσίαν τε καὶ δύναμιν αὐξάνειν καὶ ῥώννυσθαι, ἤπερ
<span class="lb" data-page="4.615" data-line="14" id="l4.615.14"></span>τὴν τοῦ ἄῤῥενος.
</p>
          </article>

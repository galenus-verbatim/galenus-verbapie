<article xmlns="http://www.w3.org/1999/xhtml" id="urn:cts:greekLit:tlg0057.tlg021.1st1K-grc1:2.3">
<span class="pb page1" data-page="4.615" id="p4.615"></span>
<span class="milestone ed1page page1" data-n="1.241" data-unit="ed1page" id="ed1page.1.241"></span>
<span class="milestone ed2page page1" data-n="3.218" data-unit="ed2page" id="ed2page.3.218"></span>
            <p>
<span class="lb" data-page="4.615" data-line="15" id="l4.615.15"></span>Ἀλλ’ ἐπεὶ καὶ περὶ τούτων αὐτάρκως διώρισται,
<span class="lb" data-page="4.615" data-line="16" id="l4.615.16"></span>καιρὸς ἂν εἴη διασκέψασθαι τὸ προβαλλόμενον ὡς
<span class="lb" data-page="4.615" data-line="17" id="l4.615.17"></span>ἄπορον ὑπό τε τῶν οὐχ ἡγουμένων ὅλως σπερμαίνειν τὸ
<span class="pb" data-page="4.616" id="p4.616"></span>
<span class="lb" data-page="4.616" data-line="1" id="l4.616.1"></span>θῆλυ καὶ τῶν οὐ γόνιμον σπερμαίνειν. εἴπερ γὰρ ἐνεχώρει,
<span class="lb" data-page="4.616" data-line="2" id="l4.616.2"></span>φασὶ, τὸ θῆλυ μὴ μόνον ὕλης, ἀλλὰ καὶ δυνάμεως ἀρχὴν
<span class="lb" data-page="4.616" data-line="3" id="l4.616.3"></span>εἶναι, περιττὸν τὸ ἄῤῥεν. ἔνιοι δὲ καὶ τῶν ὀρνίθων ἐν
<span class="lb" data-page="4.616" data-line="4" id="l4.616.4"></span>τῷδε μνημονεύουσι τῶν τὰ ὑπηνέμια καὶ ζεφύρια καλούμενα
<span class="lb" data-page="4.616" data-line="5" id="l4.616.5"></span>τικτόντων ὠὰ χωρὶς τῆς πρὸς τὸ ἄῤῥεν μίξεως. ὁ μὲν
<span class="lb" data-page="4.616" data-line="6" id="l4.616.6"></span>οὖν Ἐμπεδοκλῆς διεσπᾶσθαί φησι τὰ τοῦ γεννηθησομένου
<span class="lb" data-page="4.616" data-line="7" id="l4.616.7"></span>μόρια, καὶ τὰ μὲν ἐν τῷ τοῦ ἄῤῥενος σπέρματι, τὰ δ’ ἐν
<span class="lb" data-page="4.616" data-line="8" id="l4.616.8"></span>τῷ τῆς θηλείας περιέχεσθαι, καὶ αὐτῆς γε τῆς ἀφροδισίου
<span class="lb" data-page="4.616" data-line="9" id="l4.616.9"></span>συμπλοκῆς ἐντεῦθεν γίνεσθαι τοῖς ζώοις τὴν ἐπιθυμίαν,
<span class="lb" data-page="4.616" data-line="10" id="l4.616.10"></span>ὀρεγομένων ἀλλήλοις ἑνωθῆναι τῶν διεσπασμένων μορίων.
<span class="lb" data-page="4.616" data-line="11" id="l4.616.11"></span>οὗτος ὁ λόγος ἐστὶν ἄτοπος, ὑποτιθέμενος μὲν πρῶτον
<span class="lb" data-page="4.616" data-line="12" id="l4.616.12"></span>ἑκάστῳ τῶν μορίων ὥσπερ ζώῳ σύμφυτον ὄρεξιν ἑνώσεώς
<span class="lb" data-page="4.616" data-line="13" id="l4.616.13"></span>τε καὶ μίξεως εἰς τὴν συμπλήρωσιν ὅλου τοῦ μορίου, εἶτα
<span class="lb" data-page="4.616" data-line="14" id="l4.616.14"></span>οὐκ αἰσθάνεται μισγάγκειαν ποιῶν ἑκατέρων τῶν σπερμάτων,
<span class="lb" data-page="4.616" data-line="15" id="l4.616.15"></span>οὐχ ὁμοιομερὲς ἀπολεῖπον, οἷόν περ καὶ φαίνεται.
<span class="lb" data-page="4.616" data-line="16" id="l4.616.16"></span>ἅπαντα γὰρ ἕξει κατ’ αὐτὸν ἐν ἑαυτῷ τὸ σπέρμα, καὶ ἐκ
<span class="lb" data-page="4.616" data-line="17" id="l4.616.17"></span>πάντων συγκείσεται τῶν τοῦ ζώου μορίων, ἀρτηρίας δηλονότι
<span class="lb" data-page="4.616" data-line="18" id="l4.616.18"></span>καὶ φλεβὸς, καὶ νεύρου, καὶ ὀστοῦ, καὶ συνδέσμου, καὶ
<span class="pb" data-page="4.617" id="p4.617"></span>
<span class="lb" data-page="4.617" data-line="1" id="l4.617.1"></span>σαρκὸς, ἑκάστου τε τῶν ἄλλων, ἀτάκτως κειμένων παρ’ ἄλληλα,
<span class="lb" data-page="4.617" data-line="2" id="l4.617.2"></span>καὶ τοῦ τάξοντος δηλονότι καὶ διακοσμήσοντος δεομένων,
<span class="lb" data-page="4.617" data-line="3" id="l4.617.3"></span>ἵν’ ἐξ αὐτοῦ γένηται τὸ ζῶον. τί ποτ’ οὖν ἔσται
<span class="lb" data-page="4.617" data-line="4" id="l4.617.4"></span>τοῦτο τὸ τὴν τάξιν αὐτοῖς ἐπιθῆσον; οὐ γὰρ δὴ ὥς γέ τινές
<span class="lb" data-page="4.617" data-line="5" id="l4.617.5"></span>φασιν, ἡ τῶν ὁμοίων φορὰ πρὸς τὰ ὅμοια. κατὰ μὲν γὰρ
<span class="lb" data-page="4.617" data-line="6" id="l4.617.6"></span>τοῦτον τὸν λόγον ἓν μὲν ὀστοῦν ἦν ἂν μέγα κατὰ τὸ
<span class="lb" data-page="4.617" data-line="7" id="l4.617.7"></span>κυούμενον, ἁπάντων ἀφικνουμένων ἐς ταὐτὸ τῶν ὀστωδῶν
<span class="lb" data-page="4.617" data-line="8" id="l4.617.8"></span>μορίων, εἷς δὲ χόνδρος, ἀρτηρία δὲ μία, καὶ νεῦρον ἓν,
<span class="lb" data-page="4.617" data-line="9" id="l4.617.9"></span>ἕκαστόν τε τῶν ἄλλων. ἄλλου τινὸς ἄρα τρίτου δεήσει τοῖς
<span class="lb" data-page="4.617" data-line="10" id="l4.617.10"></span>διεσπαρμένοις ἐν ἑκατέρῳ τῶν σπερμάτων μέρεσι, <span class="milestone ed1page" data-n="1.242" data-unit="ed1page" id="ed1page.1.242"></span>τοῦ
<span class="lb" data-page="4.617" data-line="11" id="l4.617.11"></span>τάξοντος αὐτὰ καὶ διακοσμήσοντος· ὡς ἤτοι τρίτον σπέρμα
<span class="lb" data-page="4.617" data-line="12" id="l4.617.12"></span>ζητητέον ἡμῖν, ᾧ ταύτην ἀναθήσομεν τὴν δύναμιν, ἢ ἐν
<span class="lb" data-page="4.617" data-line="13" id="l4.617.13"></span>τοῖς πρώτοις σπέρμασιν εὐθὺς περιέχεσθαι φατέον. ἔτι δὲ
<span class="lb" data-page="4.617" data-line="14" id="l4.617.14"></span>ἀτοπώτερον ὁ λόγος ἔχει τοῦ Ἐμπεδοκλέους οὐ συνιέντος,
<span class="lb" data-page="4.617" data-line="15" id="l4.617.15"></span>ἥτις ποτὲ ἡ αὔξησις ἔσται τῷ κυήματι. σμικροτάτων γὰρ
<span class="lb" data-page="4.617" data-line="16" id="l4.617.16"></span>ἐξ ἀνάγκης οὐσῶν τῶν πρώτων ἀρτηριῶν καὶ φλεβῶν, ἔτι
<span class="lb" data-page="4.617" data-line="17" id="l4.617.17"></span>δ’ ὀστῶν καὶ νεύρων, καὶ χόνδρων, καὶ συνδέσμων, ὑμένων
<span class="lb" data-page="4.617" data-line="18" id="l4.617.18"></span>τε καὶ σαρκῶν, ὅμοιον δήπου χρὴ τὸ προσπλασσόμενον ﻿
<span class="pb" data-page="4.618" id="p4.618"></span>
<span class="lb" data-page="4.618" data-line="1" id="l4.618.1"></span>αὐτοῖς ὑπάρχειν, ἵν’ αὐξηθῇ. πόθεν οὖν ἕξομεν τοῦτο;
<span class="lb" data-page="4.618" data-line="2" id="l4.618.2"></span>φαίνεται μὲν γὰρ οὐδὲν ἄλλο τοῖς κυουμένοις ἐπιῤῥέον
<span class="lb" data-page="4.618" data-line="3" id="l4.618.3"></span>πλὴν τοῦ καταμηνίου· τοῦτο δὲ αἷμα μόνον ἐστὶν, οὐ δήπου
<span class="lb" data-page="4.618" data-line="4" id="l4.618.4"></span>συγκείμενον ἐκ νεύρων καὶ φλεβῶν καὶ ἀρτηριῶν καὶ
<span class="lb" data-page="4.618" data-line="5" id="l4.618.5"></span>ὀστῶν, ἁπάντων τε τῶν ἄλλων μορίων. εἰ δ’ ἀλλοιουμένου
<span class="lb" data-page="4.618" data-line="6" id="l4.618.6"></span>καὶ μεταβαλλομένου τούτων τῶν μορίων ἕκαστον γίνεσθαι
<span class="lb" data-page="4.618" data-line="7" id="l4.618.7"></span>φήσομεν, <span class="milestone ed2page" data-n="3.219" data-unit="ed2page" id="ed2page.3.219"></span>ἐν τῷ σπέρματι τὸν ταῦτα ἐργασόμενον
<span class="lb" data-page="4.618" data-line="8" id="l4.618.8"></span>ὑποθέσθαι χρὴ τεχνίτην, ὃν ἐξ ἀρχῆς ἔχοντες ἀτόπως ὑποτιθέμεθα
<span class="lb" data-page="4.618" data-line="9" id="l4.618.9"></span>διεσπασμένα μόρια. πῶς γὰρ δὴ καὶ διέσπασται;
<span class="lb" data-page="4.618" data-line="10" id="l4.618.10"></span>πότερον τοῦ μὲν τῆς κεφαλῆς ὀστοῦ τὸ μέρος ἑκάτερόν
<span class="lb" data-page="4.618" data-line="11" id="l4.618.11"></span>ἐστιν ἰδίᾳ περιγεγραμμένον ἐν ἑκατέρῳ τῶν σπερμάτων,
<span class="lb" data-page="4.618" data-line="12" id="l4.618.12"></span>πάλιν ἑκάστου τῶν σπονδύλων, εἶτ’ αὖθις ἰδίᾳ βραχιόνων
<span class="lb" data-page="4.618" data-line="13" id="l4.618.13"></span>τε καὶ πήχεων, ἑκάστου τε τῶν ἄλλων, ἢ συμπάντων
<span class="lb" data-page="4.618" data-line="14" id="l4.618.14"></span>γε ὁμοῦ τῶν ὀστῶν ἀδιάπλαστόν τε καὶ συγκεχυμένην
<span class="lb" data-page="4.618" data-line="15" id="l4.618.15"></span>ἔχει τὴν οὐσίαν ἑκάτερον τῶν σπερμάτων, εἶτ’ ἐξ
<span class="lb" data-page="4.618" data-line="16" id="l4.618.16"></span>αὐτῆς ἄλλος τις τεχνίτης διαπλάττει μὲν τῶν ὀστῶν
<span class="lb" data-page="4.618" data-line="17" id="l4.618.17"></span>ἕκαστον, εἶτ’ ἄλλος συντίθησιν, ὥσπερ ἐκ τοῦ πηλοῦ
<span class="lb" data-page="4.618" data-line="18" id="l4.618.18"></span>τοὺς πλίνθους διαπλάττει μὲν ὁ πλινθουργὸς, συντίθησι
<span class="pb" data-page="4.619" id="p4.619"></span>
<span class="lb" data-page="4.619" data-line="1" id="l4.619.1"></span>δ’ ἀλλήλοις ὁ οἰκοδόμος; ἀλλά τοι τὰ πάντα ἐστὶν ἀδύνατα
<span class="lb" data-page="4.619" data-line="2" id="l4.619.2"></span>καθ’ ἕκαστόν τε τῶν ὀργανικῶν μορίων ἐπισκεπτομένῳ
<span class="lb" data-page="4.619" data-line="3" id="l4.619.3"></span>τι καὶ μάλιστα τῶν γεννητικῶν. ἤτοι γὰρ ἐν ἑκατέρῳ τῶν
<span class="lb" data-page="4.619" data-line="4" id="l4.619.4"></span>σπερμάτων ἑκατέρων ἐστὶ τὰ μόρια τῶν γυναικείων καὶ
<span class="lb" data-page="4.619" data-line="5" id="l4.619.5"></span>ἀῤῥενικῶν ὀργάνων, ἢ τῶν γυναικείων ἐν τῷ τῆς θηλείας,
<span class="lb" data-page="4.619" data-line="6" id="l4.619.6"></span>τῶν δ’ ἀῤῥενικῶν ἐν τῷ τοῦ ἄῤῥενος. ὁποτέρως δ’ ἂν ἔχῃ,
<span class="lb" data-page="4.619" data-line="7" id="l4.619.7"></span>μιχθέντων αὐτῶν ἄμφω διαπλασθήσεται κατὰ τὸ κυούμενον,
<span class="lb" data-page="4.619" data-line="8" id="l4.619.8"></span>ὡς γίνεσθαι πάντα ἡμῶν τὰ ἔγγονα τοιαῦτα τὴν ἰδέαν,
<span class="lb" data-page="4.619" data-line="9" id="l4.619.9"></span>οἵους οἱ πλάσται πλάττουσι τοὺς καλουμένους ἑρμαφροδίτους,
<span class="lb" data-page="4.619" data-line="10" id="l4.619.10"></span>ἀμφότερα ἔχοντας τέλεα τὰ γεννητικὰ μόρια, καὶ
<span class="lb" data-page="4.619" data-line="11" id="l4.619.11"></span>τὰ τῶν ἀῤῥένων καὶ τὰ τῶν θηλειῶν. εἰ δ’ ἀπόλλυται
<span class="lb" data-page="4.619" data-line="12" id="l4.619.12"></span>θάτερα, καὶ σκέλος ἀπόλλυσθαι, καὶ χεῖρα, καὶ ἄλλο τι
<span class="lb" data-page="4.619" data-line="13" id="l4.619.13"></span>μέρος ἀναγκαῖον ἔσται. πολυειδῶς οὖν ἄτοπος ἡ Ἐμπεδοκλέους
<span class="lb" data-page="4.619" data-line="14" id="l4.619.14"></span>δόξα, καὶ μένειν ἔτι φαίνεται τὸ ἐξ ἀρχῆς πρόβλημα
<span class="lb" data-page="4.619" data-line="15" id="l4.619.15"></span>ἄπορον, διὰ τί, εἴπερ ὑπάρχει καὶ τῷ θήλει ζώῳ
<span class="lb" data-page="4.619" data-line="16" id="l4.619.16"></span>σπέρμα, τὸ ἄῤῥεν ἐγένετο· διὰ τί οὐ γεννᾷ τὸ θῆλυ μόνον
<span class="lb" data-page="4.619" data-line="17" id="l4.619.17"></span>αὐτὸ καθ’ ἑαυτό.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg021.1st1K-grc1:2.4">
<span class="pb page1" data-page="4.620" id="p4.620"></span>
<span class="milestone ed1page page1" data-n="1.242" data-unit="ed1page" id="ed1page.1.242"></span>
<span class="milestone ed2page page1" data-n="3.219" data-unit="ed2page" id="ed2page.3.219"></span>
            <p>
<span class="lb" data-page="4.620" data-line="1" id="l4.620.1"></span>Πρὸς ἡμῶν ἤδη λέλεκται δυνάμει τὸ ζήτημα
<span class="lb" data-page="4.620" data-line="2" id="l4.620.2"></span>διὰ τοῦ προτέρου γράμματος, εἰρήσεται δὲ οὐδὲν
<span class="lb" data-page="4.620" data-line="3" id="l4.620.3"></span>ἧττον καὶ νῦν. οὔτε δὲ Ἀθήναιος, οὔτε Ἀριστοτέλης, οὔτ’
<span class="lb" data-page="4.620" data-line="4" id="l4.620.4"></span>ἄλλος ἰατρὸς ἢ φιλόσοφος εὐπόρησε τῆς λύσεως αὐτοῦ·
<span class="lb" data-page="4.620" data-line="5" id="l4.620.5"></span>παραπλήσιον δ’ ἔπαθον οἱ πλεῖστοι τοῖς τὴν κίνησιν οὐδ’
<span class="lb" data-page="4.620" data-line="6" id="l4.620.6"></span>ὅλως εἶναι φήσασιν, ὅτι μὴ γιγνώσκουσιν, ὅπως γίνεται.
<span class="lb" data-page="4.620" data-line="7" id="l4.620.7"></span>καὶ χρὴ κατά γε τοῦτο τὸν Ἐμπεδοκλέα μᾶλλον ἐπαινεῖν
<span class="lb" data-page="4.620" data-line="8" id="l4.620.8"></span>Ἀθηναίου καὶ Ἀριστοτέλους, ὅτι φυλάξας τὸ φαινόμενον
<span class="lb" data-page="4.620" data-line="9" id="l4.620.9"></span>ἐζήτει τὴν αἰτίαν. εἰ γὰρ, ἐν οἷς ἀποροῦμεν αἰτίας εὐλόγου,
<span class="lb" data-page="4.620" data-line="10" id="l4.620.10"></span>τὸ πρᾶγμα ἀναιρήσομεν, ὥρα λέγειν ἡμῖν, ὅτι μήθ’ ὁρῶμεν
<span class="lb" data-page="4.620" data-line="11" id="l4.620.11"></span>ὅλως, μήτ’ ἀκούομεν, ἀλλὰ μήτ’ αἰσθανόμεθα, μήτ’
<span class="lb" data-page="4.620" data-line="12" id="l4.620.12"></span>ἀναμιμνησκόμεθα, μήτ’ ὀνείρους ὁρῶμεν, ὡς ἄπορός γε
<span class="lb" data-page="4.620" data-line="13" id="l4.620.13"></span>καθ’ ἕκαστον αὐτῶν ἡ αἰτία τῆς γενέσεως. ὅτι μὲν οὖν
<span class="lb" data-page="4.620" data-line="14" id="l4.620.14"></span>ἔχει τὸ θῆλυ ζῶον σπέρμα, ταῖς αἰσθήσεσι πιστευτέον, ὡς
<span class="lb" data-page="4.620" data-line="15" id="l4.620.15"></span>ἔμπροσθεν ἐλέγομεν, οὐκ ἀνατρεπτέον δὲ τῷ λόγῳ τὴν
<span class="lb" data-page="4.620" data-line="16" id="l4.620.16"></span>ὕπαρξιν τῶν ἐναργῶν. ἥτις δ’ ἐστὶν ἡ αἰτία, δι’ ἣν, σπερμαίνοντος
<span class="pb" data-page="4.621" id="p4.621"></span>
<span class="lb" data-page="4.621" data-line="1" id="l4.621.1"></span>καὶ τούτου, ὅμως ἄῤῥεν ἐγένετο τὸ ζῶον, ἐπισκεπτέον,
<span class="lb" data-page="4.621" data-line="2" id="l4.621.2"></span>ἢ διὰ τί γενομένου τοῦ ἄῤῥενος ἐφυλάχθη καὶ τῷ
<span class="lb" data-page="4.621" data-line="3" id="l4.621.3"></span>θήλει τὸ σπέρμα. βέλτιον γὰρ ἦν ἔχειν αὐτὸ περίττωμα
<span class="lb" data-page="4.621" data-line="4" id="l4.621.4"></span>συντελοῦν εἰς τὴν τοῦ κυουμένου γένεσιν. οἱ δὲ περὶ τὸν
<span class="lb" data-page="4.621" data-line="5" id="l4.621.5"></span>Ἀθήναιον ἔμπαλιν ἐχρήσαντο τῷ λόγῳ· διὰ τοῦτο γὰρ οὐκ
<span class="lb" data-page="4.621" data-line="6" id="l4.621.6"></span>εἶναί φασι τῷ θήλει περίττωμα σπερματικὸν, ὅτι τὸ αἱματικὸν
<span class="lb" data-page="4.621" data-line="7" id="l4.621.7"></span>ἔχει· δύο δ’ οὐκ ἦν αὐτῷ περιττώματα γενέσθαι.
<span class="lb" data-page="4.621" data-line="8" id="l4.621.8"></span>προστιθέασι δ’ ἐνίοτε τῷ λόγῳ καὶ ὡς οὐχ οἷόν τέ ἐστιν
<span class="lb" data-page="4.621" data-line="9" id="l4.621.9"></span>ἓν ζῶον ἀμφοτέρας ἔχειν ἐν ἑαυτῷ τὰς ἀρχὰς τοῦ γεννηθησομένου,
<span class="lb" data-page="4.621" data-line="10" id="l4.621.10"></span>τήν τε ὕλην καὶ τὴν δύναμιν. <span class="milestone ed2page" data-n="3.220" data-unit="ed2page" id="ed2page.3.220"></span>ἀλλὰ τοῦτο
<span class="lb" data-page="4.621" data-line="11" id="l4.621.11"></span>μὲν οὐκ οἶδ’ ὅπως οἱ πλανώμενοι πάλιν αὐτοὶ κατὰ τὰ
<span class="lb" data-page="4.621" data-line="12" id="l4.621.12"></span>φυτὰ μὴ διακεκρίσθαι φασὶ τὰς ἀρχὰς τῆς γενέσεως, ἀλλ’
<span class="lb" data-page="4.621" data-line="13" id="l4.621.13"></span>ἀμφοτέρας ἐν αὐτοῖς εἶναι, καὶ τὰς ὡς ὕλης καὶ τὰς ὡς
<span class="lb" data-page="4.621" data-line="14" id="l4.621.14"></span>δυνάμεως. Ἀριστοτέλης δ’ ἔτι καὶ μᾶλλον ἐπί τινων ζώων
<span class="lb" data-page="4.621" data-line="15" id="l4.621.15"></span>ὦφθαί φησιν ἅπαντα τὰ κυϊσκόμενα, καὶ μηδὲν ἀποκεκριμένον
<span class="lb" data-page="4.621" data-line="16" id="l4.621.16"></span>ὑπάρχειν ἐν αὐτοῖς, ἀλλ’ ἡνῶσθαι. καὶ τούτου μὲν
<span class="lb" data-page="4.621" data-line="17" id="l4.621.17"></span>ἕνεκεν οὐκ ἀναμένουσι τὸν ἔξωθεν κατήγορον, ἀλλ’ αὐτοὶ
<span class="pb" data-page="4.622" id="p4.622"></span>
<span class="lb" data-page="4.622" data-line="1" id="l4.622.1"></span>καταβάλλουσιν ἑαυτοὺς ὑπὸ τῆς Ἀδραστείας νικώμενοι.
<span class="lb" data-page="4.622" data-line="2" id="l4.622.2"></span>λέγομεν δ’ ἡμεῖς αὐτὸ, ἐν ᾧπερ ἀποροῦσιν, ἐν τῷ πρὸ
<span class="lb" data-page="4.622" data-line="3" id="l4.622.3"></span>τούτου γράμματι λελύσθαι φθάνειν. πρῶτον μὲν γὰρ οὐδ’
<span class="lb" data-page="4.622" data-line="4" id="l4.622.4"></span>ἂν ὀρεχθείη συνουσίας τὸ θῆλυ χωρὶς τοῦ σχεῖν ὄρχεις τε
<span class="lb" data-page="4.622" data-line="5" id="l4.622.5"></span>καὶ σπέρμα, καὶ τοῦτο οὐκ ἐκ λόγων γε πιθανῶν, οἷς ἐκεῖνοι
<span class="lb" data-page="4.622" data-line="6" id="l4.622.6"></span>χρῶνται, τοῖς ἐπιστημονικοῖς δὲ καὶ ἀποδεικτικοῖς φάσκοντες
<span class="lb" data-page="4.622" data-line="7" id="l4.622.7"></span>εἶναι πιστούμεθα. μόνον δ’ ἀρκούμεθα διηγήσασθαι
<span class="lb" data-page="4.622" data-line="8" id="l4.622.8"></span>τὰς κατὰ τῶν ὄρχεων ἐκτομὰς, ἃς ἐν πολλοῖς ἔθνεσιν
<span class="lb" data-page="4.622" data-line="9" id="l4.622.9"></span>ἐπὶ τῶν θηλειῶν ὑῶν ποιοῦνται. φαίνονται γὰρ αὗται
<span class="lb" data-page="4.622" data-line="10" id="l4.622.10"></span>μηκέτι τοῖς κάπροις ἑαυτὰς ὑποβάλλουσαι, καθάπερ ἔμπροσθεν,
<span class="lb" data-page="4.622" data-line="11" id="l4.622.11"></span>ἀλλ’ ἐπιλανθανόμεναι πάσης ἀφροδισίου συμπλοκῆς.
<span class="lb" data-page="4.622" data-line="12" id="l4.622.12"></span>ἑξῆς δ’ ἄν σοι δηλώσαιμι χρείαν ἑτέραν οὐ σμικρὰν τοῦ τῆς
<span class="lb" data-page="4.622" data-line="13" id="l4.622.13"></span>θηλείας σπέρματος, εἰ βουληθείης ἀνατεμὼν θεάσασθαι
<span class="lb" data-page="4.622" data-line="14" id="l4.622.14"></span>τὸν ἀλλαντοειδῆ καλούμενον ὑμένα τῶν σπερματικῶν ἀγγείων
<span class="lb" data-page="4.622" data-line="15" id="l4.622.15"></span>ἐξημμένον, ὃν ἐκ τοῦ τῆς θηλείας σπέρματος ἐλέγομεν γεννᾶσθαι.
<span class="lb" data-page="4.622" data-line="16" id="l4.622.16"></span>θεάσῃ δ’ εὐθέως ἐν ταῖς ἀνατομαῖς, ὡς οὐδὲ δυνατὸν
<span class="lb" data-page="4.622" data-line="17" id="l4.622.17"></span>ἦν ἅπαντα τῆς μήτρας ὑπαλεῖψαι τὰ μόρια τῷ τοῦ
<span class="lb" data-page="4.622" data-line="18" id="l4.622.18"></span>ἄῤῥενος σπέρματι. κατ’ εὐθὺ γὰρ ἐξακοντιζόμενον φέρεται ﻿
<span class="pb" data-page="4.623" id="p4.623"></span>
<span class="lb" data-page="4.623" data-line="1" id="l4.623.1"></span>διὰ τοῦ τῶν ὑστερῶν αὐχένος ἐπὶ τὸν πυθμένα, καὶ ὅσα
<span class="lb" data-page="4.623" data-line="2" id="l4.623.2"></span>τούτου πλησίον, ἐπιστραφῆναι δὲ εἰς τὰ πλάγια μέχρι τῶν
<span class="lb" data-page="4.623" data-line="3" id="l4.623.3"></span>κεραιῶν αὐτῷ ἀδύνατον. καὶ ταύτην οὖν οὐ μικρὰν χρείαν
<span class="lb" data-page="4.623" data-line="4" id="l4.623.4"></span>παρέχει τῷ κυηθησομένῳ τὸ τῆς θηλείας σπέρμα, καὶ
<span class="lb" data-page="4.623" data-line="5" id="l4.623.5"></span>ὥσπερ τις οἰκεία τροφὴ γίνεται τῷ τοῦ ἄῤῥενος ὑγρότερόν τε
<span class="lb" data-page="4.623" data-line="6" id="l4.623.6"></span>καὶ ψυχρότερον ὑπάρχον, παχυτέρῳ γε ὄντι καὶ θερμοτέρῳ.
<span class="lb" data-page="4.623" data-line="7" id="l4.623.7"></span>μὴ τοίνυν ἀδύνατον εἶναι λέγωμεν, ἀμφότερα ἀθροίζειν
<span class="lb" data-page="4.623" data-line="8" id="l4.623.8"></span>περιττώματα τὸ θῆλυ. φαίνεται γὰρ ἀθροίζειν αὐτὰ, καὶ
<span class="lb" data-page="4.623" data-line="9" id="l4.623.9"></span>δυνατὸν εἶναι φάσκειν τὸ φαινόμενον ἐναργῶς ὑπάρχον. οὐ
<span class="lb" data-page="4.623" data-line="10" id="l4.623.10"></span>γὰρ τοῦτο ἀδύνατον, ὅ γε ὑπάρχει σαφῶς, ἀλλ’ ὁ διαβάλλων
<span class="lb" data-page="4.623" data-line="11" id="l4.623.11"></span>αὐτὸ λόγος ἀπίθανος, ἐναντιούμενος τοῖς ἐναργέσι. μήτε
<span class="lb" data-page="4.623" data-line="12" id="l4.623.12"></span>οὖν μάτην γεγονέναι τὸ τῆς θηλείας λέγωμεν σπέρμα. βέλτιον
<span class="lb" data-page="4.623" data-line="13" id="l4.623.13"></span>γὰρ ἦν αὐτοῖς ὀλίγον τι παραθραύσασι τοῦ λόγου φάσκειν
<span class="lb" data-page="4.623" data-line="14" id="l4.623.14"></span>ἀδύνατον εἶναι τὸ θῆλυ, τό θ’ αἱματικὸν ἴσχειν περίττωμα,
<span class="lb" data-page="4.623" data-line="15" id="l4.623.15"></span>καὶ τὸ σπέρμα γόνιμον, εἴ γε διὰ μὲν τὸ τῆς
<span class="lb" data-page="4.623" data-line="16" id="l4.623.16"></span>κράσεως ψυχρὸν ἀθροίζουσιν αἷμα περιττὸν, ἰσχυρᾶς δὲ δεῖ
<span class="lb" data-page="4.623" data-line="17" id="l4.623.17"></span>θερμότητος εἰς γένεσιν ἀκριβῶς κατειργασμένου τοῦ σπέρματος.
<span class="pb" data-page="4.624" id="p4.624"></span>
<span class="lb" data-page="4.624" data-line="1" id="l4.624.1"></span>ὑγρότερον μὲν οὖν τὸ θῆλυ καὶ ψυχρότερον, θερμότερον
<span class="lb" data-page="4.624" data-line="2" id="l4.624.2"></span>δὲ καὶ ξηρότερον τὸ ἄῤῥεν. εὐλόγως ἄρα τὸ μὲν
<span class="lb" data-page="4.624" data-line="3" id="l4.624.3"></span>ἐνδεῖ τι πρὸς τὴν τοῦ σπέρματος ἀκριβῆ κατεργασίαν, τὸ
<span class="lb" data-page="4.624" data-line="4" id="l4.624.4"></span>δ’ οὐκ ἐγχωρεῖ περίττωμα σχεῖν αἱματικὸν ὑπὸ θερμότητός
<span class="lb" data-page="4.624" data-line="5" id="l4.624.5"></span>τε καὶ ξηρότητος ἅπαν ἐξικμαζούσης. διὰ τοῦτο καὶ ὅσα
<span class="lb" data-page="4.624" data-line="6" id="l4.624.6"></span>ἐστὶ τῶν ζώων ξηρότερα ταῖς κράσεσιν, ὥσπερ ὄρνιθές τε
<span class="lb" data-page="4.624" data-line="7" id="l4.624.7"></span>πολλαὶ καὶ τῶν ἰχθύων οὐκ ὀλίγοι, τὰ ὠὰ πέφυκε γεννᾷν
<span class="lb" data-page="4.624" data-line="8" id="l4.624.8"></span>ἄνευ τῆς πρὸς τὸ ἄῤῥεν ὁμιλίας. ἐνδεῖ ΄γοῦν ὅμως καὶ
<span class="lb" data-page="4.624" data-line="9" id="l4.624.9"></span>τούτοις τι πρὸς τὸ τέλειον, εἰ μὴ μεταλάβοι τῆς ἐξ ἐκείνου
<span class="lb" data-page="4.624" data-line="10" id="l4.624.10"></span>θερμότητος. οὐ μὴν ἀδύνατόν γε ἐπινοῆσαι<span class="milestone ed1page" data-n="1.243" data-unit="ed1page" id="ed1page.1.243"></span> τοιαύτην
<span class="lb" data-page="4.624" data-line="11" id="l4.624.11"></span>κρᾶσιν ζώου σώματος, ὡς γεννῆσαι ἀτέλεον ζῶον ἄνευ τῆς
<span class="lb" data-page="4.624" data-line="12" id="l4.624.12"></span>πρὸς ἕτερον ὁμιλίας· ζῶον μέντοι γε τέλεον ἐν αὑτῷ κυῆσαι
<span class="lb" data-page="4.624" data-line="13" id="l4.624.13"></span>χαλεπὸν ὄντως ἐστὶ καὶ ἴσως ἀδύνατον. ἐν πολλῷ γὰρ
<span class="lb" data-page="4.624" data-line="14" id="l4.624.14"></span>χρόνῳ δεῖ τρέφεσθαι τὸ τοιοῦτο κύημα· τοῦτο δ’ οὐκ ἐγχωρεῖ
<span class="lb" data-page="4.624" data-line="15" id="l4.624.15"></span>γενέσθαι χωρὶς τοῦ περιττωματικὸν εἶναι τὸ θῆλυ.
<span class="lb" data-page="4.624" data-line="16" id="l4.624.16"></span>περιττωματικὸν δ’ οὐκ ἂν εἴη χωρὶς τοῦ ψυχρότερόν τε
<span class="lb" data-page="4.624" data-line="17" id="l4.624.17"></span>καὶ ὑγρότερον ἱκανῶς ὑπάρχειν τῇ κράσει. <span class="milestone ed2page" data-n="3.221" data-unit="ed2page" id="ed2page.3.221"></span>τοιοῦτο
<span class="lb" data-page="4.624" data-line="18" id="l4.624.18"></span>δ’ ὂν, οὔτ’ ἀξιόλογον τῷ πλήθει τὸ σπέρμα γεννᾷν, οὔτε
<span class="pb" data-page="4.625" id="p4.625"></span>
<span class="lb" data-page="4.625" data-line="1" id="l4.625.1"></span>γλίσχρον, οὔτε θερμὸν, οὔτε παχὺ δυνατόν ἐστιν, ὥστ’
<span class="lb" data-page="4.625" data-line="2" id="l4.625.2"></span>οὐδὲ γόνιμον. ἔδειξε γὰρ ὁ πρόσθεν λόγος, ὡς τοιοῦτο
<span class="lb" data-page="4.625" data-line="3" id="l4.625.3"></span>εἶναι χρὴ τὸ γόνιμον, ὡς εὐθὺς ἅμα τῷ καταβληθῆναι τὸ
<span class="lb" data-page="4.625" data-line="4" id="l4.625.4"></span>μὲν ὑμενοῦσθαι τῆς οὐσίας αὐτοῦ, τὸ δὲ εἰς ἀγγεῖον ἀποτείνεσθαι,
<span class="lb" data-page="4.625" data-line="5" id="l4.625.5"></span>τὸ δὲ πλάττειν προσήκει. δέδεικται τοίνυν ἀναγκαία
<span class="lb" data-page="4.625" data-line="6" id="l4.625.6"></span>τοῦ θήλεος ἡ ὑγρότης τε καὶ ἡ ψυχρότης, ἐν οἷς
<span class="lb" data-page="4.625" data-line="7" id="l4.625.7"></span>ζώοις ἡ φύσις ὅμοιον τῷ κυοῦντι τὸ κατὰ τὰς μήτρας διαπλάττει
<span class="lb" data-page="4.625" data-line="8" id="l4.625.8"></span>ζῶον. ὅπερ γὰρ τοῖς φυτοῖς γῆ, τοῦτο τοιούτοις ἡ
<span class="lb" data-page="4.625" data-line="9" id="l4.625.9"></span>μήτηρ ἐστὶ, τροφὴν ἐπαρδεύουσα, μέχρι περ ἂν ὅλον ἐπεργασθῇ
<span class="lb" data-page="4.625" data-line="10" id="l4.625.10"></span>τέλεον τὸ ζῶον. αἰτία δὲ τούτων ἡ τῆς τροφῆς ἐστι
<span class="lb" data-page="4.625" data-line="11" id="l4.625.11"></span>διαφορά. τοῖς μὲν γὰρ φυτοῖς ὁ ἐκ τῆς γῆς χυμὸς ἡ τροφὴ,
<span class="lb" data-page="4.625" data-line="12" id="l4.625.12"></span>τοῖς ζώοις δὲ καρποὶ, πόαι, καὶ γάλα, καὶ ζώων ἑτέρων
<span class="lb" data-page="4.625" data-line="13" id="l4.625.13"></span>σάρκες, ὥσπερ καὶ τῷ σπέρματι τῷ μὲν τῶν φυτῶν ὁ ἐκ
<span class="lb" data-page="4.625" data-line="14" id="l4.625.14"></span>τῆς γῆς χυμὸς αὐτάρκης, τῷ δὲ τῶν ζώων, ἐπειδὴ μήτε
<span class="lb" data-page="4.625" data-line="15" id="l4.625.15"></span>ἐσθίειν ἤδη, μήτε πίνειν ἐστὶ τὸ κύημα δυνατὸν, ἡ τῆς μητρὸς
<span class="lb" data-page="4.625" data-line="16" id="l4.625.16"></span>ἐν ταῖς φλεψὶν ὕλη τροφὴ σύμφυτος. ἐχρῆν οὖν αὐτὸ συναφθῆναι
<span class="lb" data-page="4.625" data-line="17" id="l4.625.17"></span>τῇ μητρὶ, καθάπερ τὸ τοῦ φυτοῦ σπέρμα τῇ γῇ.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg022.1st1K-grc1:1">
<span class="pb page1" data-page="4.652" id="p4.652"></span>
<span class="milestone ed1page page1" data-n="0.214" data-unit="ed1page" id="ed1page.1.214"></span>
<span class="milestone ed2page page1" data-n="4.286" data-unit="ed2page" id="ed2page.5.286"></span>
          <h1>ΓΑΛΗΝΟΥ ΠΕΡΙ ΚΥΟΥΜΕΝΩΝ
<br></br>ΔΙΑΠΛΑΣΕΩΣ.
</h1>
          <p>
<span class="lb" data-page="4.652" data-line="1" id="l4.652.1"></span>Περὶ τῆς τῶν κυουμένων διαπλάσεως ἐπεχείρησαν
<span class="lb" data-page="4.652" data-line="2" id="l4.652.2"></span>μέν τι καὶ φιλόσοφοι γράφειν, μηδεμίαν ἀφορμὴν
<span class="lb" data-page="4.652" data-line="3" id="l4.652.3"></span>ὧν λέγουσιν ἐξ ἀνατομῆς περιεχόμενοι. καὶ θαυμαστόν γε
<span class="lb" data-page="4.652" data-line="4" id="l4.652.4"></span>οὐδέν ἐστιν ἁμαρτεῖν τῆς ἀληθείας αὐτοὺς, διαφωνῆσαί
<span class="lb" data-page="4.652" data-line="5" id="l4.652.5"></span>τε πρὸς ἀλλήλους. ὅπου γὰρ τοῖς ἀνατεμοῦσιν ἐπιμελῶς
<span class="lb" data-page="4.652" data-line="6" id="l4.652.6"></span>ἠγνοήθη τινὰ, πολὺ δήπου μᾶλλον εἰκὸς ἦν ἁμαρτεῖν, ὅσοι
<span class="lb" data-page="4.652" data-line="7" id="l4.652.7"></span>ταῖς ἑαυτῶν ὑπονοίας ἐπίστευσαν ἄνευ τῶν ἐξ ἀνατομῆς
<span class="lb" data-page="4.652" data-line="8" id="l4.652.8"></span>φαινομένων. Ἱπποκράτης δὲ πρῶτος ὧν ἴσμεν ἔγραψέ τι
<span class="pb" data-page="4.653" id="p4.653"></span>
<span class="lb" data-page="4.653" data-line="1" id="l4.653.1"></span>περὶ διαπλάσεως ἐμβρύων ἀληθῶς, οὐ λογικαῖς ὑπονοίαις τὴν
<span class="lb" data-page="4.653" data-line="2" id="l4.653.2"></span>ἀκολουθίαν τῆς ζητήσεως ἐπιτρέψας, ἀλλ’ αἰσθηταῖς διαγνώσεσιν,
<span class="lb" data-page="4.653" data-line="3" id="l4.653.3"></span>οὐδ’ οὖν οὐδὲ ταύταις ὀλίγαις, ὥσπερ ἔνιοι καθολικὰς
<span class="lb" data-page="4.653" data-line="4" id="l4.653.4"></span>ἀποφάσεις ἐκ τῶν ἅπαξ ἢ δὶς ὀφθέντων ποιησάμενοι. καὶ
<span class="lb" data-page="4.653" data-line="5" id="l4.653.5"></span>νῦν γοῦν τις ἰατρὸς θεασάμενος ἐκτρωθὲν ἔμβρυον ἡμερῶν
<span class="lb" data-page="4.653" data-line="6" id="l4.653.6"></span>τριάκοντα καὶ δυοῖν, ἔχον ἤδη σαφῆ τὴν τῆς διαπλάσεως
<span class="lb" data-page="4.653" data-line="7" id="l4.653.7"></span>ὑπογραφὴν, ὡς ἐπὶ πάντων ἐμβρύων οὕτω γιγνόμενον ἀπεφῄνατο,
<span class="lb" data-page="4.653" data-line="8" id="l4.653.8"></span>μηδὲ τὰ πρὸς Ἱπποκράτους εἰρημένα, μή τί γε
<span class="lb" data-page="4.653" data-line="9" id="l4.653.9"></span>δὴ τῶν ἄλλων, ὅσοι περὶ τούτων ἱστόρησαν, ἀνεγνωκώς.
<span class="lb" data-page="4.653" data-line="10" id="l4.653.10"></span>οὐ γὰρ ἀποτετμημένος εἷς ὅρος ἐστὶν τοῖς ἐμβρύοις οὔτε
<span class="lb" data-page="4.653" data-line="11" id="l4.653.11"></span>τῆς σαφοῦς διαπλάσεως, οὔτε τῆς κινήσεως, οὔτε τῆς ἀποκυήσεως,
<span class="lb" data-page="4.653" data-line="12" id="l4.653.12"></span>ἀλλ’, ὡς Ἱπποκράτει<span class="milestone ed2page" data-n="5.286" data-unit="ed2page" id="ed2page.5.286"></span> τε γέγραπται<span class="milestone ed1page" data-n="1.214" data-unit="ed1page" id="ed1page.1.214"></span> καὶ
<span class="lb" data-page="4.653" data-line="13" id="l4.653.13"></span>τοῖς ἀξιοπιστοτάτοις τοῖς μετ’ αὐτὸν, ᾧδ’ ἔχει τὸ σύμπαν.
<span class="lb" data-page="4.653" data-line="14" id="l4.653.14"></span>ἑκταίαν γονὴν ἐκπεσοῦσαν ἰδὼν ὁ γράψας τὸ περὶ φύσεως
<span class="lb" data-page="4.653" data-line="15" id="l4.653.15"></span>παιδίου βιβλίον, εἴτ’ αὐτὸς Ἱπποκράτης ἐστὶν εἴθ’ ὁ μαθητὴς
<span class="lb" data-page="4.653" data-line="16" id="l4.653.16"></span>αὐτοῦ Πόλυβος, ἀκριβῶς τε ἅμα καὶ σαφῶς διηγήσατο
<span class="lb" data-page="4.653" data-line="17" id="l4.653.17"></span>κατὰ τήνδε τὴν ῥῆσιν· Καὶ μὴν ἓξ ἡμέρας μείνασαν
<span class="pb" data-page="4.654" id="p4.654"></span>
<span class="lb" data-page="4.654" data-line="1" id="l4.654.1"></span>ἐν τῇσι μήτρῃσι γονὴν καὶ ἔξω πεσοῦσαν αὐτός τε εἶδον
<span class="lb" data-page="4.654" data-line="2" id="l4.654.2"></span>καὶ ὁκοίη μοι ἐφαίνετο ἐν τῇ γνώμῃ τότε, ἀπ’ ἐκείνων τὰ
<span class="lb" data-page="4.654" data-line="3" id="l4.654.3"></span>λοιπὰ τεκμήρια ποιέομαι. ὡς δὲ εἶδον τὴν γονὴν ἑκταίην
<span class="lb" data-page="4.654" data-line="4" id="l4.654.4"></span>οὖσαν, ἐγὼ διηγήσομαι. γυναικὸς οἰκέτις μουσουργὸς ἦν πολύτιμος,
<span class="lb" data-page="4.654" data-line="5" id="l4.654.5"></span>παρ’ ἄνδρας φοιτῶσα, ἣν οὐκ ἔδει λαβεῖν ἐν γαστρὶ,
<span class="lb" data-page="4.654" data-line="6" id="l4.654.6"></span>ὅκως μὴ ἀτιμοτέρη εἴη. ἠκηκόει δὲ ἡ μουσουργὸς,
<span class="lb" data-page="4.654" data-line="7" id="l4.654.7"></span>οἷα αἱ γυναῖκες πρὸς ἀλλήλας λέγουσιν, ὅτι, ἢν γυνὴ μέλλῃ
<span class="lb" data-page="4.654" data-line="8" id="l4.654.8"></span>λήψεσθαι ἐν γαστρὶ, οὐκ ἐξέρχεται ἡ γονὴ, ἀλλ’ ἐμμένει.
<span class="lb" data-page="4.654" data-line="9" id="l4.654.9"></span>ταῦτα ἀκούσασα ξυνῆκε, καὶ τοῦτ’ ἐφύλασσεν ἀεί. καὶ ὡς
<span class="lb" data-page="4.654" data-line="10" id="l4.654.10"></span>ᾔσθετο οὐκ ἐξιοῦσαν τὴν γονὴν, καὶ ἔφρασε τῇ δεσποίνῃ,
<span class="lb" data-page="4.654" data-line="11" id="l4.654.11"></span>καὶ ὁ λόγος ἦλθεν πρὸς ἐμέ. καὶ ἐγὼ ἀκούσας ἐκελευσάμην
<span class="lb" data-page="4.654" data-line="12" id="l4.654.12"></span>αὐτὴν πρὸς τὴν γῆν πηδῆσαι. καὶ ἐπεὶ ἑπτάκις ἐπεπήδητο,
<span class="lb" data-page="4.654" data-line="13" id="l4.654.13"></span>ἡ γονὴ κατεῤῥύη ἐπὶ τὴν γῆν, καὶ ψόφος ἐγένετο,
<span class="lb" data-page="4.654" data-line="14" id="l4.654.14"></span>κᾀκείνη ἐθεᾶτο καὶ ἐθαύμαζεν. ὁκοίη δ’ ἦν, ἐγὼ ἐρέω·
<span class="lb" data-page="4.654" data-line="15" id="l4.654.15"></span>οἷον εἴ τις ὠοῦ ὠμοῦ τὸ ἔξω λεπύριον περιέλοι, ἐν δὲ τῷ
<span class="lb" data-page="4.654" data-line="16" id="l4.654.16"></span>ἔνδον ὑμένι τὸ ἔσω ὑγρὸν διαφαίνοιτο. τρόπος μέν τις ἦν
<span class="lb" data-page="4.654" data-line="17" id="l4.654.17"></span>τοιοῦτος, ἅλις εἰπεῖν, ἦν δὲ ἐρυθρὸν καὶ στρογγύλον. ἐν
<span class="lb" data-page="4.654" data-line="18" id="l4.654.18"></span>δὲ τῷ ὑμένι ἐφαίνοντο ἐνεοῦσαί τινες ἶνες λευκαὶ καὶ παχεῖαι
<span class="pb" data-page="4.655" id="p4.655"></span>
<span class="lb" data-page="4.655" data-line="1" id="l4.655.1"></span>εἰλημέναι ξὺν ἰχῶρι παχεῖ καὶ ἐρυθρῷ, καὶ ἀμφὶ
<span class="lb" data-page="4.655" data-line="2" id="l4.655.2"></span>τὸν ὑμένα ἔξωθεν αἱμάλωπες, κατὰ δὲ τὸ μέσον ἐπεῖχε
<span class="lb" data-page="4.655" data-line="3" id="l4.655.3"></span>λεπτὸν, ὅ τί μοι ἐδόκει εἶναι ὀμφαλὸς, καὶ ἐκείνῳ τὴν
<span class="lb" data-page="4.655" data-line="4" id="l4.655.4"></span>πνοὴν καὶ ἔξω καὶ ἔσω ποιεῖσθαι τὸ πρῶτον, καὶ ὁ ὑμὴν
<span class="lb" data-page="4.655" data-line="5" id="l4.655.5"></span>ἐξ ἐκείνου ἐτέτατο πᾶς ὁ περιέχων τὴν γονήν.
</p>
        </article>

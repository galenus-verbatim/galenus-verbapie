<article xmlns="http://www.w3.org/1999/xhtml" id="urn:cts:greekLit:tlg0057.tlg022.1st1K-grc1:4">
<span class="pb page1" data-page="4.674" id="p4.674"></span>
<span class="milestone ed1page page1" data-n="1.217" data-unit="ed1page" id="ed1page.1.217"></span>
<span class="milestone ed2page page1" data-n="5.292" data-unit="ed2page" id="ed2page.5.292"></span>
          <p>
<span class="lb" data-page="4.674" data-line="6" id="l4.674.6"></span>Τί ποτ’ οὖν ἔδοξε Χρυσίππῳ καὶ ἄλλοις
<span class="lb" data-page="4.674" data-line="7" id="l4.674.7"></span>πολλοῖς φιλοσόφοις Στωϊκοῖς τε καὶ Περιπατητικοῖς ἀποφήνασθαι
<span class="lb" data-page="4.674" data-line="8" id="l4.674.8"></span>περὶ καρδίας, ὡς πρώτη τε φύεται τῶν τοῦ ζώου
<span class="lb" data-page="4.674" data-line="9" id="l4.674.9"></span>μορίων, ὑπ’ αὐτῆς τε τἄλλα γίγνοιτο, καὶ ὡς τῷ πρώτως
<span class="lb" data-page="4.674" data-line="10" id="l4.674.10"></span>διαπλασθέντι καὶ φλεβῶν καὶ νεύρων ἀναγκαῖον ὑπάρχειν
<span class="lb" data-page="4.674" data-line="11" id="l4.674.11"></span>ἀρχήν; οὔτε γὰρ πρώτη σαφῶς φαίνεται γινομένη, καὶ δέδεικται
<span class="lb" data-page="4.674" data-line="12" id="l4.674.12"></span>πρόσθεν, ὡς ἐπὶ πασῶν τῶν τεχνῶν ὁ αὐτὸς τεχνίτης
<span class="lb" data-page="4.674" data-line="13" id="l4.674.13"></span>ἐργάζεται τό τε πρῶτον μέρος τοῦ δημιουργουμένου
<span class="lb" data-page="4.674" data-line="14" id="l4.674.14"></span>καὶ τὰ μετ’ αὐτὸ πάντα μέχρι τῆς συμπληρώσεως, ἀρτηρίας
<span class="lb" data-page="4.674" data-line="15" id="l4.674.15"></span>τε καὶ φλέβας ἀναγκαῖόν ἐστιν ἐκ τῆς τοῦ σπέρματος οὐσίας
<span class="lb" data-page="4.674" data-line="16" id="l4.674.16"></span>πρώτας ἁπάντων γεννηθῆναι, καθότι κᾀν τοῖς περὶ
<span class="lb" data-page="4.674" data-line="17" id="l4.674.17"></span>σπέρματος ὑπομνήμασι δέδεικται.· ὥστε, κᾂν ἄλλος τις
<span class="lb" data-page="4.674" data-line="18" id="l4.674.18"></span>ὁμοίως τοῖς ἀποφηναμένοις περὶ καρδίας ἢ τὸ χορίον ἢ τὸ
<span class="pb" data-page="4.675" id="p4.675"></span>
<span class="lb" data-page="4.675" data-line="1" id="l4.675.1"></span>ἧπαρ ἀρχὴν εἶναι λέγει πασῶν τῶν κατὰ τὸ ζῶον ἐνεργειῶν,
<span class="lb" data-page="4.675" data-line="2" id="l4.675.2"></span>οὐ πεισθησόμεθα, γενέσεως μὲν ἀρχὰς ἑκάστῳ τῷ γένει τῶν
<span class="lb" data-page="4.675" data-line="3" id="l4.675.3"></span>σωμάτων ἑτέρας εἰδότες, ἑτέρας δὲ τῆς διοικήσεως. οἰκοδομοῦσι
<span class="lb" data-page="4.675" data-line="4" id="l4.675.4"></span>μὲν γὰρ ἄλλοι τὰς πόλεις, διοικοῦσι δ’ ἄλλοι, καθάπερ
<span class="lb" data-page="4.675" data-line="5" id="l4.675.5"></span>γε καὶ τὰς ναῦς καὶ πᾶν ὁτιοῦν ἄλλο δημιουργοῦσι
<span class="lb" data-page="4.675" data-line="6" id="l4.675.6"></span>μὲν ἕτεροι, χρῶνται δ’ ὀρθῶς ἕτεροι τοῖς δημιουργηθεῖσι.
<span class="lb" data-page="4.675" data-line="7" id="l4.675.7"></span>καὶ κατά γε τὰς διοικούσας τὸν βίον ἡμῶν δυνάμεις ὁ λογισμὸς
<span class="lb" data-page="4.675" data-line="8" id="l4.675.8"></span>ἁπασῶν ὕστατος γενόμενός τε καὶ τελειούμενος ὅμως
<span class="lb" data-page="4.675" data-line="9" id="l4.675.9"></span>αὐτὸς ἄρχει, <span class="milestone ed2page" data-n="5.293" data-unit="ed2page" id="ed2page.5.293"></span>καὶ διοικεῖ τὰ κατὰ τοὺς ἀνθρώπους
<span class="lb" data-page="4.675" data-line="10" id="l4.675.10"></span>εὐδαιμόνως μὲν, ὅταν ἡ σύμπασα ψυχὴ κατὰ φύσιν ἔχῃ, κακοδαιμόνως
<span class="lb" data-page="4.675" data-line="11" id="l4.675.11"></span>δ’, ὅταν εἰς τὸ παρὰ φύσιν ἐκτραπῇ. ἀλλ’ οὔ
<span class="lb" data-page="4.675" data-line="12" id="l4.675.12"></span>μοι πρόκειται νῦν σκοπεῖσθαι περὶ τῆς κατὰ τὰς πράξεις
<span class="lb" data-page="4.675" data-line="13" id="l4.675.13"></span>ἐνεργείας, ἐνεστησάμην γὰρ ἐν τῷδε τῷ λόγῳ περὶ διαπλάσεως
<span class="lb" data-page="4.675" data-line="14" id="l4.675.14"></span>τῶν κυουμένων εἰπεῖν, εὔχρηστον μὲν λόγον αὐτὸν
<span class="lb" data-page="4.675" data-line="15" id="l4.675.15"></span>καθ’ αὑτὸν οὐ μόνον τοῖς φιλοσόφοις, ἀλλὰ καὶ τοῖς
<span class="lb" data-page="4.675" data-line="16" id="l4.675.16"></span>ἰατροῖς, διὰ δὲ τοὺς ἀφ’ ὧν οὐ χρὴ τὰ λήμματα πρὸς τὰς
<span class="lb" data-page="4.675" data-line="17" id="l4.675.17"></span>ἀποδείξεις λαμβάνοντας ἀναγκαίως ἡμῖν ζητηθέντα· παρέντες
<span class="lb" data-page="4.675" data-line="18" id="l4.675.18"></span>γὰρ ἐξ αὐτοῦ τοῦ ζητουμένου τῆς οἰκείας φύσεως ἄρχεσθαι
<span class="pb" data-page="4.676" id="p4.676"></span>
<span class="lb" data-page="4.676" data-line="1" id="l4.676.1"></span>τῶν ἀποδείξεων ἔνιοι τὰς ἐκ τῶν ἀδήλων μετέρχονται.
<span class="lb" data-page="4.676" data-line="2" id="l4.676.2"></span>τοῖς δ’ ἰατροῖς χρήσιμον ἱκανῶς ἐστιν, ὁπόταν ἤτοι
<span class="lb" data-page="4.676" data-line="3" id="l4.676.3"></span>τὸ ἥμισυ τοῦ σώματος, ἢ καὶ ἅπαν ὀλίγου δεῖν ἐξαίφνης
<span class="lb" data-page="4.676" data-line="4" id="l4.676.4"></span>παραλυθὲν, ἀκίνητόν τε ταῖς κατὰ προαίρεσιν ἐνεργείαις
<span class="lb" data-page="4.676" data-line="5" id="l4.676.5"></span>γεγένηται, καὶ πρὸς τούτοις γε ἤτοι παντάπασιν ἀναίσθητον,
<span class="lb" data-page="4.676" data-line="6" id="l4.676.6"></span>ἢ ἀμυδρῶς αἰσθανόμενον, ἐπίστασθαι, τίνι χρὴ τόπῳ
<span class="lb" data-page="4.676" data-line="7" id="l4.676.7"></span>τοῦ σώματος ἐπιβάλλειν τὰ βοηθήματα. τοῦτο δὲ οὐχ οἷόν
<span class="lb" data-page="4.676" data-line="8" id="l4.676.8"></span>τε γνῶναι πρὸ τοῦ ζητηθῆναι, πότερον ἐξ αὑτῶν τήν τ’
<span class="lb" data-page="4.676" data-line="9" id="l4.676.9"></span>αἴσθησιν ἔχει καὶ τὴν εἰρημένην κίνησιν ἅπαντα τοῦ ζώου
<span class="lb" data-page="4.676" data-line="10" id="l4.676.10"></span>τὰ μόρια, ἢ διὰ νεύρων αὐτοῖς ἐπιῤῥεῖ τις ἐξ ἐγκεφάλου
<span class="lb" data-page="4.676" data-line="11" id="l4.676.11"></span>δύναμις, ὡς πᾶσιν ὡμολόγηται τοῖς ἀνατομικοῖς, ἢ, καθάπερ
<span class="lb" data-page="4.676" data-line="12" id="l4.676.12"></span>ἔνιοί φασιν, ἐκ καρδίας. οἱ Στωϊκοὶ δ’ οὐκ οἶδ’ ὅπως
<span class="lb" data-page="4.676" data-line="13" id="l4.676.13"></span>ἀχρήστως εἰς τὴν τοῦ τέλους εὕρεσιν, ἐν ᾧ κριθέντι τὴν
<span class="lb" data-page="4.676" data-line="14" id="l4.676.14"></span>εὐδαιμονίαν εἶναί φασιν, ἐπεχείρησαν οὐ ζητῆσαι μόνον,
<span class="lb" data-page="4.676" data-line="15" id="l4.676.15"></span>ἀλλὰ καὶ χωρὶς τῶν ἐξ ἀνατομῆς φαινομένων, ἐξ ὧν εὑρεθῆναι
<span class="lb" data-page="4.676" data-line="16" id="l4.676.16"></span>δυνατὸν ἦν αὐτά. ἀλλὰ γὰρ , ἐπειδήπερ ἧκον, ὥσπερ
<span class="lb" data-page="4.676" data-line="17" id="l4.676.17"></span>ἐν ἄλλοις πολλοῖς, οὕτω κᾀνταῦθα πρὸς ἀχρήστου πράγματος
<span class="lb" data-page="4.676" data-line="18" id="l4.676.18"></span>ἑαυτοῖς ἐπίσκεψιν, ἐχρῆν αὐτοὺς ἐκ τῶν ἐναργῶς φαινομένων ﻿
<span class="pb" data-page="4.677" id="p4.677"></span>
<span class="lb" data-page="4.677" data-line="1" id="l4.677.1"></span>ὁμοίως τοῖς ἀνατομικοῖς ἰατροῖς τὰς ἀρχὰς τῆς ἀποδείξεως
<span class="lb" data-page="4.677" data-line="2" id="l4.677.2"></span>πεποιῆσθαι. οἱ δέ γε ἀποφηνάμενοι, τὴν καρδίαν
<span class="lb" data-page="4.677" data-line="3" id="l4.677.3"></span>πρώτην διαπεπλάσθαι, μήτε φαινόμενον ἐξ ἀνατομῆς ἔχοντες
<span class="lb" data-page="4.677" data-line="4" id="l4.677.4"></span>εἰπεῖν, ἐξ οὗ τὴν ἀρχὴν τῆς εὑρέσεως ἐποιήσαντο, μήτε
<span class="lb" data-page="4.677" data-line="5" id="l4.677.5"></span>λογικήν τινα ἀπόδειξιν ἄλλην, ἑτέραν ἀφ’ ἑτέρας συνάπτουσιν
<span class="lb" data-page="4.677" data-line="6" id="l4.677.6"></span>ἄγνοιαν, ὑπὸ τῆς καρδίας τἄλλα γεγονέναι φάσκοντες,
<span class="lb" data-page="4.677" data-line="7" id="l4.677.7"></span>εἶναί τε ταύτην, ὥσπερ τῆς γενέσεως αὐτῶν, οὕτω καὶ τῆς
<span class="lb" data-page="4.677" data-line="8" id="l4.677.8"></span>διοικήσεως ἡγεμόνα. πρότερον μὲν οὖν, ὅτ’ οὔπω τὰ τῆς
<span class="lb" data-page="4.677" data-line="9" id="l4.677.9"></span>ἀνατομῆς εἰς τοσοῦτον προεληλύθει γνώσεως, εἰς ὅσον νῦν
<span class="lb" data-page="4.677" data-line="10" id="l4.677.10"></span>προελήλυθεν, εἰκὸς ἦν ἀπορεῖν τι περὶ τῆς ἐπιπεμπούσης
<span class="lb" data-page="4.677" data-line="11" id="l4.677.11"></span>ἀρχῆς διὰ τῶν νεύρων τοῖς τοῦ ζώου μορίοις αἴσθησίν τε
<span class="lb" data-page="4.677" data-line="12" id="l4.677.12"></span>καὶ κίνησιν. ἤδη δὲ καὶ πολλοῖς τοῖς τ’ ἀνατομικοῖς ὡμολογημένης
<span class="lb" data-page="4.677" data-line="13" id="l4.677.13"></span>ταύτης τῶν παθῶν τῆς ἰάσεως ἐκ πολυχρονίας τε
<span class="lb" data-page="4.677" data-line="14" id="l4.677.14"></span>καὶ συμφώνου πείρας ἅπασι τοῖς ἰατροῖς κεκριμένης, καὶ
<span class="lb" data-page="4.677" data-line="15" id="l4.677.15"></span>μηδενὸς ἔτι μήτ’ ἐπὶ τῶν ἄνευ πυρετοῦ μαινομένων, ἢ μελαγχολώντων,
<span class="lb" data-page="4.677" data-line="16" id="l4.677.16"></span>ἢ τὸν λογισμὸν, ἢ τὴν μνήμην ὁπωσοῦν βεβλαμμένων,
<span class="lb" data-page="4.677" data-line="17" id="l4.677.17"></span>ἢ μετὰ πυρετοῦ φρενιτιζόντων, ἢ ληθάργῳ κατειλημμένων,
<span class="lb" data-page="4.677" data-line="18" id="l4.677.18"></span>ἢ ἐπιλήπτων, ἢ ἀποπλήκτων, ἀφισταμένου
<span class="pb" data-page="4.678" id="p4.678"></span>
<span class="lb" data-page="4.678" data-line="1" id="l4.678.1"></span>τῆς κατὰ τὴν κεφαλὴν ἐπιμελείας, αὐτοὶ μόνοι ζητοῦσιν ἔτι
<span class="lb" data-page="4.678" data-line="2" id="l4.678.2"></span>τὰ σαφῶς γιγνωσκόμενα πᾶσι τοῖς εὑρεῖν αὐτὰ βουληθεῖσιν.
<span class="lb" data-page="4.678" data-line="3" id="l4.678.3"></span>ἀλλὰ τούτων μὲν ἅλις ἔν γε τῷ παρόντι, δέδεικται γὰρ
<span class="lb" data-page="4.678" data-line="4" id="l4.678.4"></span>ἑτέρωθι, περὶ ὧν ἀχρήστως ὡς πρὸς τὸ τέλος εἰς μακρὰς
<span class="lb" data-page="4.678" data-line="5" id="l4.678.5"></span>ζητήσεις ἐνέβαλον ἑαυτοὺς ἔνιοι τῶν φιλοσόφων, οὐδὲ πιθανὴν
<span class="lb" data-page="4.678" data-line="6" id="l4.678.6"></span>πρόφασιν εὑρεῖν τῆς ζητήσεως αὐτῶν δυνάμενοι, καθάπερ
<span class="lb" data-page="4.678" data-line="7" id="l4.678.7"></span>οἱ θεωρητικοὶ ὑποθέμενοι τὴν εἴτε φιλοσοφίαν χρὴ
<span class="lb" data-page="4.678" data-line="8" id="l4.678.8"></span>λέγειν εἴτ’ εὐδαιμονίαν.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg022.1st1K-grc1:6">
<span class="pb page1" data-page="4.687" id="p4.687"></span>
<span class="milestone ed1page page1" data-n="1.219" data-unit="ed1page" id="ed1page.1.219"></span>
<span class="milestone ed2page page1" data-n="5.296" data-unit="ed2page" id="ed2page.5.296"></span>
          <p>
<span class="lb" data-page="4.687" data-line="5" id="l4.687.5"></span><span class="milestone ed2page" data-n="5.297" data-unit="ed2page" id="ed2page.5.297"></span>Μεταβάντες οὖν ἐπὶ τὸ μάλιστα προκείμενον
<span class="lb" data-page="4.687" data-line="6" id="l4.687.6"></span>ἐν τῇδε τῇ πραγματείᾳ δείξομεν αὐτοὺς μηδὲ τὰ
<span class="lb" data-page="4.687" data-line="7" id="l4.687.7"></span>πρὸς τῶν ἰατρῶν ἐζητημένα καλῶς ἀξιώσαντας ζητῆσαι, ἀλλ’
<span class="lb" data-page="4.687" data-line="8" id="l4.687.8"></span>οἰομένους, ἐὰν εἴπωσιν, ὑπὸ τῆς φύσεως διαπλάττεσθαι τὸ
<span class="lb" data-page="4.687" data-line="9" id="l4.687.9"></span>κυούμενον, οὐμενοῦν εἰρηκέναι μηδὲν πλέον ὀνόματος ἅπασι
<span class="lb" data-page="4.687" data-line="10" id="l4.687.10"></span>συνήθους. οὐδεὶς οὖν οὕτως ἐστὶν ἐννεὸς, ὡς μὴ νοεῖν, εἶναί
<span class="lb" data-page="4.687" data-line="11" id="l4.687.11"></span>τινα τῆς τοῦ κυουμένου γενέσεως αἰτίαν, ἣν ὀνομάζομεν
<span class="lb" data-page="4.687" data-line="12" id="l4.687.12"></span>ἅπαντες φύσιν, ἀγνοοῦντες αὐτῆς τὴν οὐσίαν. ἐγὼ δ’, ὥσπερ
<span class="lb" data-page="4.687" data-line="13" id="l4.687.13"></span>ἔδειξα, τὴν κατασκευὴν τοῦ σώματος ἡμῶν ἄκραν ἐνδείκνυσθαι
<span class="lb" data-page="4.687" data-line="14" id="l4.687.14"></span>τοῦ ποιήσαντος αὐτὸ σοφίαν τε ἅμα καὶ δύναμιν, οὕτως
<span class="lb" data-page="4.687" data-line="15" id="l4.687.15"></span>εὔχομαι δεῖξαί μοι τοὺς φιλοσόφους τὸν διαπλάσαντα,
<span class="lb" data-page="4.687" data-line="16" id="l4.687.16"></span>πότερον θεός τίς ἐστι σοφὸς καὶ δυνατὸς, ὡς ἐννοῆσαι μὲν
<span class="lb" data-page="4.687" data-line="17" id="l4.687.17"></span>πρότερον, ὁποῖον ἑκάστου ζώου προσήκει κατασκευασθῆναι
<span class="lb" data-page="4.687" data-line="18" id="l4.687.18"></span>τὸ σῶμα, δεύτερον δὲ τὴν δύναμιν αὐτοῦ, καθ’ ἣν ἃ
<span class="pb" data-page="4.688" id="p4.688"></span>
<span class="lb" data-page="4.688" data-line="1" id="l4.688.1"></span>προὔθετο κατεσκεύασεν, ἢ ψυχή τις ἑτέρα παρὰ τὴν τοῦ
<span class="lb" data-page="4.688" data-line="2" id="l4.688.2"></span>θεοῦ· οὐ γὰρ δὴ τῆς ὀνομαζομένης φύσεως τὴν οὐσίαν, εἴτ’
<span class="lb" data-page="4.688" data-line="3" id="l4.688.3"></span>ἀσώματός τίς ἐστιν, εἴτε σωματικὴ, σοφίας εἰς ἄκρον ἥκειν
<span class="lb" data-page="4.688" data-line="4" id="l4.688.4"></span>ἐροῦσιν, ἥν γε μηδ’ ὅλως ἔχειν φασὶν, οὕτω τεχνικῶς ἐνεργῆσαι
<span class="lb" data-page="4.688" data-line="5" id="l4.688.5"></span>περὶ τὴν τῶν ἐμβρύων διάπλασιν οἷόν τε πεισθῆναι.
<span class="lb" data-page="4.688" data-line="6" id="l4.688.6"></span>τοῦτο γὰρ Ἐπικούρου τε καὶ τῶν ἄνευ προνοίας ἅπαντα
<span class="lb" data-page="4.688" data-line="7" id="l4.688.7"></span>γίγνεσθαι νομιζόντων ἀκούοντες οὐ πειθόμεθα. καὶ μὴν
<span class="lb" data-page="4.688" data-line="8" id="l4.688.8"></span>ἀναγκαῖόν ἐστιν, ἢ κατά τινα κίνησιν ἄλογόν τε καὶ ἄτεχνον
<span class="lb" data-page="4.688" data-line="9" id="l4.688.9"></span>εἰς χρηστὸν τέλος ἀφικνεῖσθαι τὴν διάπλασιν τῶν ἐμβρύων,
<span class="lb" data-page="4.688" data-line="10" id="l4.688.10"></span>ἢ, καθάπερ οἱ τὰ θαύματα κατασκευάζοντες, ἀρχὴν κινήσεως
<span class="lb" data-page="4.688" data-line="11" id="l4.688.11"></span>αὐτοῖς παρασχόντες, ἀπέρχονται μὲν αὐτοὶ, τὰ δὲ κατασκευασθέντα
<span class="lb" data-page="4.688" data-line="12" id="l4.688.12"></span>μέχρι τινὸς οὐ πολλοῦ χρόνου κινεῖται τεχνικῶς,
<span class="lb" data-page="4.688" data-line="13" id="l4.688.13"></span>οὕτω καὶ τὰ σπέρματα τῶν φυτῶν καὶ τῶν ζώων κατασκευάσαντας
<span class="lb" data-page="4.688" data-line="14" id="l4.688.14"></span>τοὺς θεοὺς εἰς τοσαύτην διαδοχὴν κινήσεων
<span class="lb" data-page="4.688" data-line="15" id="l4.688.15"></span>ἐπιτήδεια μηδὲν ἔτι πράττειν αὐτούς. ἀλλὰ τὸ μὲν πρότερον
<span class="lb" data-page="4.688" data-line="16" id="l4.688.16"></span>ἐλέγχειν οὐ χρῄζω, κατεγνωσμένον ὑπὸ τῶν ἀνθρώπων,
<span class="lb" data-page="4.688" data-line="17" id="l4.688.17"></span>πρὸς οὓς ὁ λόγος ἐστί μοι μάλιστα· τὸ δεύτερον δ’ ἐπισκεπτέον
<span class="lb" data-page="4.688" data-line="18" id="l4.688.18"></span>ἀκριβέστερον, εἰ δυνατόν ἐστιν ὑγρότητι τοιαύτῃ,
<span class="pb" data-page="4.689" id="p4.689"></span>
<span class="lb" data-page="4.689" data-line="1" id="l4.689.1"></span>οἵα γοῦν φαίνεται κατὰ τὴν γονὴν, εἰς τοσοῦτον ἀριθμὸν
<span class="lb" data-page="4.689" data-line="2" id="l4.689.2"></span>ἀλλήλας διαδεχομένων κινήσεων, μηδὲν ἁμαρτεῖν ἄχρι τοῦ
<span class="lb" data-page="4.689" data-line="3" id="l4.689.3"></span>προσήκοντος τέλους. ὥσπερ γὰρ ἄριστον τὸ κατὰ τύχην ἐν
<span class="lb" data-page="4.689" data-line="4" id="l4.689.4"></span>τοσούτῳ πλήθει μορίων ἁμαρτηθῆναι μηδὲν, οὕτω καὶ τολμηρὸν
<span class="lb" data-page="4.689" data-line="5" id="l4.689.5"></span>τὴν ἀκολουθίαν τῆς κινήσεως γενέσθαι τεχνικὴν ὑπό
<span class="lb" data-page="4.689" data-line="6" id="l4.689.6"></span>τινος οὐσίας ἀλόγου, καθάπερ αὐτοί φασιν. ἔτι δὲ θαυμαστότερον
<span class="lb" data-page="4.689" data-line="7" id="l4.689.7"></span>τὸ διὰ παντὸς τοῦ βίου γιγνόμενον, ἁπάντων ἡμῶν
<span class="lb" data-page="4.689" data-line="8" id="l4.689.8"></span>ὁρώντων, ὅτι οὐδεὶς τῶν τὴν φυσιολογίαν ἀπαγγελλομένων οὔτε
<span class="lb" data-page="4.689" data-line="9" id="l4.689.9"></span>κατενόησεν, οὔτε ἐζήτησεν, ὅπως γίγνεται. τί δὲ τοῦτ’ ἔστι
<span class="lb" data-page="4.689" data-line="10" id="l4.689.10"></span>τὸ κατὰ τὰς ἐνεργείας τῶν μορίων; ἕνεκα δὲ σαφηνείας ἐφ’
<span class="lb" data-page="4.689" data-line="11" id="l4.689.11"></span>ἑνὸς ἢ δευτέρου παραδείγματος ὁ λόγος περανθήσεται.
<span class="lb" data-page="4.689" data-line="12" id="l4.689.12"></span>προκεχειρήσθω δὴ πρότερον μὲν ἄκρα χεὶρ, ἔχουσα δακτύλους
<span class="lb" data-page="4.689" data-line="13" id="l4.689.13"></span>πάντας συγκειμένους ἐκ τριῶν ὀστῶν, ἀλλήλοις διηρθρωμένους.
<span class="lb" data-page="4.689" data-line="14" id="l4.689.14"></span>ἐφ’ ὧν, οἶμαι, πρότερον ἄμεινον ἦν γυμνάσασθαι
<span class="lb" data-page="4.689" data-line="15" id="l4.689.15"></span>τοὺς μέλλοντας εὑρήσειν τὰ κατὰ τὸν οὐρανὸν καὶ σύμπαντα
<span class="lb" data-page="4.689" data-line="16" id="l4.689.16"></span>τὸν κόσμον ὅπως κατεσκεύασται, διὰ τίνων ὀργάνων ἡ
<span class="lb" data-page="4.689" data-line="17" id="l4.689.17"></span>κίνησις αὐτοῖς γίγνεται, πῶς ποτὲ μὲν ἐκτεινομένων κατὰ
<span class="pb" data-page="4.690" id="p4.690"></span>
<span class="lb" data-page="4.690" data-line="1" id="l4.690.1"></span>τὰς διαρθρώσεις ὁμοῦ τε καὶ πολλὰς, ἑκάστου τ’ ἐν μέρει,
<span class="lb" data-page="4.690" data-line="2" id="l4.690.2"></span>ποτὲ δὲ καμπτομένων εἰς πλάγια διττῶς, <span class="milestone ed2page" data-n="5.298" data-unit="ed2page" id="ed2page.5.298"></span>ἤτοι πρὸς
<span class="lb" data-page="4.690" data-line="3" id="l4.690.3"></span>τὸν μικρὸν ἢ τὸν μέγαν δάκτυλον. εἰ γὰρ ἔγνωσαν, ὅτι διὰ
<span class="lb" data-page="4.690" data-line="4" id="l4.690.4"></span>μυῶν ἅπασαι γίγνονται, μὴ γινωσκομένων ἡμῶν, πρὶν γυμνωθῆναι
<span class="lb" data-page="4.690" data-line="5" id="l4.690.5"></span>διὰ τῆς ἀνατομῆς, ἐθαύμασαν ἂν, ὅπως οὐ μόνον
<span class="lb" data-page="4.690" data-line="6" id="l4.690.6"></span>ἡμεῖς, ἀλλὰ καὶ τὰ μικρὰ παιδία, κελευσάντων ἐκτεῖναι
<span class="lb" data-page="4.690" data-line="7" id="l4.690.7"></span>τόνδε τὸν δάκτυλον ἢ κάμψαι, παραχρῆμα τὸ κελευσθὲν
<span class="lb" data-page="4.690" data-line="8" id="l4.690.8"></span>πράττει, μηδὲ γινώσκοντα τὸν κινοῦντα μῦν. ἔτι δὲ μᾶλλον
<span class="lb" data-page="4.690" data-line="9" id="l4.690.9"></span>ἐπὶ τῆς γλώττης, ἐφ’ ἧς οὐδὲ τοῖς ἀνατομικοῖς συμπεφώνηται
<span class="lb" data-page="4.690" data-line="10" id="l4.690.10"></span>περὶ τοῦ πλήθους τῶν κινούντων αὐτὴν μυῶν· τοσοῦτον
<span class="lb" data-page="4.690" data-line="11" id="l4.690.11"></span>ἀποδέουσιν βεβαίως γιγνώσκειν τὸν ἐξηγούμενον μῦν ἑκάστης
<span class="lb" data-page="4.690" data-line="12" id="l4.690.12"></span>τῶν κατὰ μέρος κινήσεων. ἀλλὰ καὶ τοῦτο τοῖς ἐπιμελεστέροις
<span class="lb" data-page="4.690" data-line="13" id="l4.690.13"></span>τῶν ἰατρῶν ἐζήτηται· καί τις ἔφη, καθάπερ τι ζῶον
<span class="lb" data-page="4.690" data-line="14" id="l4.690.14"></span>ἕκαστον μῦν τῆς βουλήσεως ἡμῶν αἰσθανόμενον ἐπισπᾶσθαί
<span class="lb" data-page="4.690" data-line="15" id="l4.690.15"></span>τε καὶ περιάγειν τὴν γλῶτταν εἰς τὸ προσῆκον σχῆμα
<span class="lb" data-page="4.690" data-line="16" id="l4.690.16"></span>τῆς ῥυθμιζομένης φωνῆς. ἀλλὰ τοῦτο μὲν ἅπασι τοῖς ἄλλοις
<span class="lb" data-page="4.690" data-line="17" id="l4.690.17"></span>οὐ πιθανὸν εἶναι δοκεῖ. θαυμαστὸν δὲ φαίνεται, παιδίον
<span class="pb" data-page="4.691" id="p4.691"></span>
<span class="lb" data-page="4.691" data-line="1" id="l4.691.1"></span>σμικρὸν ἀκοῦσαν τὴν ἄρτος φωνὴν, οὔτε πῶς ἡ γλῶττα
<span class="lb" data-page="4.691" data-line="2" id="l4.691.2"></span>σχηματίζεται γιγνῶσκον, οὔθ’ ὑπὸ τίνων μυῶν ἄγεται πρὸς
<span class="lb" data-page="4.691" data-line="3" id="l4.691.3"></span>τὰς κατὰ μέρος κινήσεις, καὶ στίχον γε ὅλον ἐφεξῆς λέγειν,
<span class="lb" data-page="4.691" data-line="4" id="l4.691.4"></span>πολλὰς μεταβολὰς τῆς γλώττης ποιουμένης, ἑκάστῃ φωνῇ
<span class="lb" data-page="4.691" data-line="5" id="l4.691.5"></span>προσηκούσας. ὄντων οὖν ἐν ἡμῖν πλεόνων ἢ τριακοσίων τῶν
<span class="lb" data-page="4.691" data-line="6" id="l4.691.6"></span>μυῶν, οὐ πιθανὸν ἕκαστον αὐτῶν ζῶον ὑπάρχειν. ὥστ’ ἐγὼ
<span class="lb" data-page="4.691" data-line="7" id="l4.691.7"></span>διὰ τοῦτ’ ἀποστὰς ὡς ἀπιθάνου τῆς δόξης ἐπ’ ἄλλην μετῆλθον,
<span class="lb" data-page="4.691" data-line="8" id="l4.691.8"></span>ὑφ’ ἑτέρων ἀνδρῶν πρεσβευθεῖσαν, ὡς, ἑλκόντων
<span class="lb" data-page="4.691" data-line="9" id="l4.691.9"></span>τοὺς μῦς ἐπὶ τὴν ἑαυτῶν ἀρχὴν τῶν νεύρων, συμβαίνει ἕπεσθαι
<span class="lb" data-page="4.691" data-line="10" id="l4.691.10"></span>τῷ κατωτέρω τῶν τὴν διάρθρωσιν ἐργαζομένων ὀστῶν,
<span class="lb" data-page="4.691" data-line="11" id="l4.691.11"></span>εἰς ἃ τοῦ μυὸς ἐμφύεται τὸ πέρας. ἀλλὰ κᾀνταῦθα πρὸς
<span class="lb" data-page="4.691" data-line="12" id="l4.691.12"></span>τῷ μὴ γινώσκειν ἡμᾶς, ὅντινα τῶν μυῶν ἐπισπᾶσθαι χρὴ,
<span class="lb" data-page="4.691" data-line="13" id="l4.691.13"></span>ἔτι καὶ τὸ μέγεθος αὐτῶν ἀντιμαρτυρεῖ, σμικροτάτων νεύρων
<span class="lb" data-page="4.691" data-line="14" id="l4.691.14"></span>εἰς τοὺς μῦς ἐμφυομένων, ἃ μήτ’ ἐπὶ ζῶντος τοῦ ζώου φαίνεται
<span class="lb" data-page="4.691" data-line="15" id="l4.691.15"></span>κινούμενα κατὰ τὰς προαιρετικὰς ἐνεργείας, ὥσπερ οἱ
<span class="lb" data-page="4.691" data-line="16" id="l4.691.16"></span>μύες, <span class="milestone ed1page" data-n="1.220" data-unit="ed1page" id="ed1page.1.220"></span>ἀλλὰ μηδὲ τεθνεῶτος ἑλκόμενα διὰ τῶν ἡμετέρων
<span class="lb" data-page="4.691" data-line="17" id="l4.691.17"></span>χειρῶν ἐπισπᾶσθαι φαίνεται τοὺς μῦς, ὥσπερ ἐκεῖνοι ﻿
<span class="pb" data-page="4.692" id="p4.692"></span>
<span class="lb" data-page="4.692" data-line="1" id="l4.692.1"></span>τὰ κατὰ τὰς διαρθρώσεις ὀστᾶ. καὶ μὴν κᾀκ τοῦ κινεῖσθαι
<span class="lb" data-page="4.692" data-line="2" id="l4.692.2"></span>τῶν μυῶν ἕκαστον οἰκείαν τῇ βουλήσει κίνησιν οὐ πιθανόν
<span class="lb" data-page="4.692" data-line="3" id="l4.692.3"></span>ἐστιν, ὁμοίως τοῖς θαύμασιν κατεσκευάσθαι τὸ σπέρμα,
<span class="lb" data-page="4.692" data-line="4" id="l4.692.4"></span>μὴ γιγνώσκειν δ’ αὐτὸ μηδ’ ὅλως παρακολουθοῦν οἷς πράττει.
<span class="lb" data-page="4.692" data-line="5" id="l4.692.5"></span>διὸ καὶ τῶν λεγόντων, ἑαυτοῦ περιπλάττειν τὸ σῶμα
<span class="lb" data-page="4.692" data-line="6" id="l4.692.6"></span>τὴν ψυχὴν, ὁ λόγος ἔκ τινων φαινομένων πιθανῶς κατασκευαζόμενος
<span class="lb" data-page="4.692" data-line="7" id="l4.692.7"></span>ἐντεῦθεν ἀντιλογίαν ἴσχει. κατασκευάζει μὲν
<span class="lb" data-page="4.692" data-line="8" id="l4.692.8"></span>γὰρ αὐτὸν ἡ τῶν μερῶν τοῦ σώματος χρῆσις ἅμα τῷ γεννηθῆναι
<span class="lb" data-page="4.692" data-line="9" id="l4.692.9"></span>τοῖς ζώοις ὑπάρχουσα. φαίνεται γοῦν ἕκαστον ἐκείνῳ
<span class="lb" data-page="4.692" data-line="10" id="l4.692.10"></span>τῷ μέρει τοῦ σώματος ἀμυνόμενον, ὃ τῶν ἄλλων ὑπερέχει,
<span class="lb" data-page="4.692" data-line="11" id="l4.692.11"></span>μόσχος μὲν κυρίττων, πρὶν φῦσαι τὰ κέρατα, πῶλος δ’ ἵππου
<span class="lb" data-page="4.692" data-line="12" id="l4.692.12"></span>λακτίζων οὐδέπω στερεαῖς ταῖς ὁπλαῖς, ὥσπερ γε τὸ
<span class="lb" data-page="4.692" data-line="13" id="l4.692.13"></span>μὲν σκυλάκιον δάκνειν ἐπιχειροῦν, καὶ εἰ μηδέπω κρατεροὺς
<span class="lb" data-page="4.692" data-line="14" id="l4.692.14"></span>ἔχει τοὺς ὀδόντας, ὅσα δὲ πτηνὰ τῶν ζώων ἐστὶν, ἐγχειροῦντα
<span class="lb" data-page="4.692" data-line="15" id="l4.692.15"></span>πέτεσθαι, καὶ εἰ μήπω δύναται. ταῦτα γὰρ ἐνδείκνυσθαι
<span class="lb" data-page="4.692" data-line="16" id="l4.692.16"></span>δοκεῖ, τὴν χρωμένην τοῖς μορίοις ψυχὴν ἐπίστασθαι
<span class="lb" data-page="4.692" data-line="17" id="l4.692.17"></span>τὴν χρείαν αὐτῶν, ὡς ἂν αὐτὴν κατεσκευακυῖαν, οὐχ ὑπ’
<span class="lb" data-page="4.692" data-line="18" id="l4.692.18"></span>ἄλλου γεγονόσι χρωμένην. ἀλλὰ διὰ τί, βουληθέντων ἡμῶν
<span class="pb" data-page="4.693" id="p4.693"></span>
<span class="lb" data-page="4.693" data-line="1" id="l4.693.1"></span>κινῆσαι μόριον ἡντιναοῦν κίνησιν, εὐθέως κινεῖται, μὴ γινωσκόντων
<span class="lb" data-page="4.693" data-line="2" id="l4.693.2"></span>τὸν κινοῦντα μῦν αὐτὸ, τῶν ἀπορωτάτων ἐστίν.
<span class="lb" data-page="4.693" data-line="3" id="l4.693.3"></span>μόγις γοῦν ἐξ ἀνατομῆς ἑκάστου μυὸς εὕρηται τοῖς ἀνατομικοῖς
<span class="lb" data-page="4.693" data-line="4" id="l4.693.4"></span>ἡ ἴδιος ἐνέργεια. καὶ διὰ τοῦτο ἐνίοις ἔδοξεν, ἄλλην
<span class="lb" data-page="4.693" data-line="5" id="l4.693.5"></span>μὲν εἶναι ψυχὴν τὴν κατασκευάσασαν ἕκαστον τῶν μορίων,
<span class="lb" data-page="4.693" data-line="6" id="l4.693.6"></span>ἄλλην δὲ τὴν ἐξορμῶσαν ἐπὶ τὰς προαιρετικὰς ἐνεργείας.
<span class="lb" data-page="4.693" data-line="7" id="l4.693.7"></span>καὶ φαίνεται κατὰ τοῦτον τὸν λόγον ἐν τοῖς τῶν ζώων
<span class="lb" data-page="4.693" data-line="8" id="l4.693.8"></span>σώμασιν ἔτι διαμένειν ἡ διαπλάσασα <span class="milestone ed2page" data-n="5.299" data-unit="ed2page" id="ed2page.5.299"></span>ψυχὴ τὰ μόρια·
<span class="lb" data-page="4.693" data-line="9" id="l4.693.9"></span>οὐ γὰρ οἶόν τε χρῆσθαι μὲν ἑκάστῳ προσηκόντως τὴν
<span class="lb" data-page="4.693" data-line="10" id="l4.693.10"></span>νῦν οὖσαν, οἴχεσθαι δὲ τὴν κατασκευάσασαν. ἄπορος οὖν
<span class="lb" data-page="4.693" data-line="11" id="l4.693.11"></span>ὁ περὶ τῆς διαπλασάσης τὰ μόρια ψυχῆς λόγος ἐκ πάσης
<span class="lb" data-page="4.693" data-line="12" id="l4.693.12"></span>λαβῆς ὑπάρχει· ἓν μόνον ἐμοὶ γοῦν δοκεῖ σαφῶς ἐνδείκνυσθαι,
<span class="lb" data-page="4.693" data-line="13" id="l4.693.13"></span>τὴν τέχνην τοῦ κατασκευάσαντος ἡμᾶς, ἣν οὐχ οἷόν
<span class="lb" data-page="4.693" data-line="14" id="l4.693.14"></span>τ’ ἐστὶν τὸν ἐλευθέρᾳ γνώμῃ σκοπούμενον εἰς τύχην ἄλογον
<span class="lb" data-page="4.693" data-line="15" id="l4.693.15"></span>ἀναφέρειν. ὄντων γοῦν ἐν τῷ σώματι μυῶν πολὺ πλεόνων
<span class="lb" data-page="4.693" data-line="16" id="l4.693.16"></span>ἢ τῶν τριακοσίων, ὑφ’ ὧν κινεῖται τὰ μόρια τὰς προαιρετικὰς
<span class="lb" data-page="4.693" data-line="17" id="l4.693.17"></span>κινήσεις, ἕκαστος αὐτῶν καὶ σχῆμα τὸ πρέπον ἔχει,
<span class="pb" data-page="4.694" id="p4.694"></span>
<span class="lb" data-page="4.694" data-line="1" id="l4.694.1"></span>καὶ μέγεθος, καὶ κεφαλὴν, καὶ τελευτὴν, καὶ θέσιν, ἔμφυσίν
<span class="lb" data-page="4.694" data-line="2" id="l4.694.2"></span>τε νεύρου καὶ φλεβὸς καὶ ἀρτηρίας, ἁρμοττόντων τῷ
<span class="lb" data-page="4.694" data-line="3" id="l4.694.3"></span>μυῒ κατά τε τὸ μέγεθος καὶ τὸν τόπον τῆς ἐμφύσεως, ὧν
<span class="lb" data-page="4.694" data-line="4" id="l4.694.4"></span>οὐδὲν ὄντων τοσούτων εὕροις ἂν μέμψασθαι· δέδεικται γὰρ
<span class="lb" data-page="4.694" data-line="5" id="l4.694.5"></span>ἐν τοῖς περὶ χρείας μορίων τοῦτο. καὶ μὴν εἰ, τριακοσίων
<span class="lb" data-page="4.694" data-line="6" id="l4.694.6"></span>μορίων κατασκευῆς ἑκάστης ἐχούσης σκοποὺς ι΄, πάντα φαίνονται
<span class="lb" data-page="4.694" data-line="7" id="l4.694.7"></span>κατωρθωμένα, τρισχίλιοι γίγνοιντ’ ἂν οἱ πάντες. καὶ
<span class="lb" data-page="4.694" data-line="8" id="l4.694.8"></span>οὔπω λέλεκται τὸ θαυμασιώτατον ἐν ταῖς κατασκευαῖς αὐτῶν,
<span class="lb" data-page="4.694" data-line="9" id="l4.694.9"></span>ἴσον ἀκριβῶς εἶναι τῶν ἐν τοῖς ἀριστεροῖς μέρεσι μυῶν τοῖς
<span class="lb" data-page="4.694" data-line="10" id="l4.694.10"></span>κατὰ τὰ δεξιὰ, καθάπερ γε καὶ τὰς ἀρτηρίας ταῖς ἀρτηρίαις, καὶ
<span class="lb" data-page="4.694" data-line="11" id="l4.694.11"></span>τὰς φλέβας ταῖς φλεψὶ, καὶ τὰ νεῦρα τοῖς νεύροις, ὥστε τοὺς
<span class="lb" data-page="4.694" data-line="12" id="l4.694.12"></span>τρισχιλίους σκοποὺς διπλασιάζεσθαι. τὸ δ’ αὐτὸ κᾀπὶ τῶν
<span class="lb" data-page="4.694" data-line="13" id="l4.694.13"></span>ὀστῶν ἐστι, πλεόνων ὑπαρχόντων ἢ διακοσίων. καὶ γὰρ καὶ
<span class="lb" data-page="4.694" data-line="14" id="l4.694.14"></span>τούτων οἱ σκοποὶ καθ’ ἕκαστον αὐτῶν ὄντες πολὺ πλείους
<span class="lb" data-page="4.694" data-line="15" id="l4.694.15"></span>τῶν δέκα γίγνονται, καὶ δῆλον, ὅτι διπλασιασθέντες ἔσονται
<span class="lb" data-page="4.694" data-line="16" id="l4.694.16"></span>πλείους τῶν δ. ἡ δ’ αὐτὴ τέχνη καὶ κατὰ τὰ σπλάγχνα
<span class="lb" data-page="4.694" data-line="17" id="l4.694.17"></span>πάντ’ ἐστὶ, καὶ ὅλως ὁπωσοῦν μόριον, ὡς, ἄν τις ἀριθμῇ
<span class="lb" data-page="4.694" data-line="18" id="l4.694.18"></span>τοὺς σκοποὺς τῆς κατασκευῆς, εἰς μυριάδας, οὐ χιλιάδας,
<span class="pb" data-page="4.695" id="p4.695"></span>
<span class="lb" data-page="4.695" data-line="1" id="l4.695.1"></span>ἀριθμὸν ἀναχθῆναι, κατωρθωμένων εἰς ἄκρον ἁπάντων, οὓς
<span class="lb" data-page="4.695" data-line="2" id="l4.695.2"></span>ἐγὼ μὲν, ὡς ἔφην, οὐκ ἄν ποτε πεισθείην ἄνευ σοφωτάτου
<span class="lb" data-page="4.695" data-line="3" id="l4.695.3"></span>τε καὶ δυνατωτάτου δημιουργοῦ γεγονέναι. τίς δ’ οὗτός
<span class="lb" data-page="4.695" data-line="4" id="l4.695.4"></span>ἐστιν, ἐλπίζομεν ἔμπροσθεν ἀκούσεσθαι παρὰ τῶν φιλοσόφων,
<span class="lb" data-page="4.695" data-line="5" id="l4.695.5"></span>οἵ γε καὶ περὶ τοῦ κόσμου καὶ τῆς ὅλης γενέσεως
<span class="lb" data-page="4.695" data-line="6" id="l4.695.6"></span>ἀποφαίνονται· πολὺ γὰρ εἶναι ῥᾷον ἡγούμην ἐγνῶσθαι τοῦτο,
<span class="lb" data-page="4.695" data-line="7" id="l4.695.7"></span>ὅπως αὐτοῖς κατεσκεύασται τὸ σῶμα. καὶ μαθητήν γε ἐμαυτὸν
<span class="lb" data-page="4.695" data-line="8" id="l4.695.8"></span>ὑποβαλὼν ἑνὶ τῷ πρώτῳ, καθ’ ὃν ἐν γεωμετρίᾳ τρόπον
<span class="lb" data-page="4.695" data-line="9" id="l4.695.9"></span>ἀποδείξεις ἠκηκόειν, οὕτως ἤλπιζον ἀκούσεσθαι καὶ παρ’
<span class="lb" data-page="4.695" data-line="10" id="l4.695.10"></span>ἐκείνου· γνοὺς δ’ αὐτὸν μὴ ὅτι γραμμικὰς ἀποδείξεις, ἀλλὰ
<span class="lb" data-page="4.695" data-line="11" id="l4.695.11"></span>μηδὲ ῥητορικὰς πίστεις λέγοντα, μετῆλθον ἐφ’ ἕτερον, ὃς
<span class="lb" data-page="4.695" data-line="12" id="l4.695.12"></span>καὶ αὐτὸς ἐξ ἰδίων ὑποθέσεων ἐναντία τῷ πρόσθεν ἀπεφαίνετο,
<span class="lb" data-page="4.695" data-line="13" id="l4.695.13"></span>καὶ τρίτην γε καὶ τετάρτην πειραθεὶς οὐδενὸς ὡς
<span class="lb" data-page="4.695" data-line="14" id="l4.695.14"></span>ἔφην, ἄμεμπτον ἀπόδειξιν ἤκουσα. λυπηθεὶς οὖν ἐπὶ τούτῳ
<span class="lb" data-page="4.695" data-line="15" id="l4.695.15"></span>μεγάλως, ἐζήτησα μέχρι κατ’ ἐμαυτὸν εὑρεῖν τινα λόγον
<span class="lb" data-page="4.695" data-line="16" id="l4.695.16"></span>ἰσχυρὸν ἐπὶ ταῖς τῶν ζώων κατασκευαῖς· εἶθ’ εὕρισκον οὐδένα.
<span class="lb" data-page="4.695" data-line="17" id="l4.695.17"></span>τοῦτό γε αὐτὸ διὰ τοῦδε τοῦ γράμματος ὁμολογῶ,
<span class="pb" data-page="4.696" id="p4.696"></span>
<span class="lb" data-page="4.696" data-line="1" id="l4.696.1"></span>παρακαλῶν τοὺς περὶ ταῦτα δεινοὺς τῶν φιλοσόφων ζητήσαντας,
<span class="lb" data-page="4.696" data-line="2" id="l4.696.2"></span>εἴ τι σοφὸν εὑρίσκοιεν, ἀφθόνως ἡμῖν αὐτοὺς κοινωνῆσαι.
<span class="lb" data-page="4.696" data-line="3" id="l4.696.3"></span>ὅταν γὰρ θεασώμεθα τὰ παιδία φθεγγόμενα μὲν,
<span class="lb" data-page="4.696" data-line="4" id="l4.696.4"></span>ἅττ’ ἂν αὐτοῖς φθέγξασθαι κελεύσωμεν, οἷον, εἰ τύχῃ, σμύρναν,
<span class="lb" data-page="4.696" data-line="5" id="l4.696.5"></span>καὶ σμίλην, καὶ σμῆγμα, μήτε τοὺς κινοῦντας ἐπιτηδείως
<span class="lb" data-page="4.696" data-line="6" id="l4.696.6"></span>τῇ τοιαύτῃ φωνῇ τὴν γλῶτταν μῦς ἐπιστάμενα, μήτε
<span class="lb" data-page="4.696" data-line="7" id="l4.696.7"></span>πολὺ μᾶλλον ἔτι τὰ τούτοις αὐτῶν νεῦρα, πιθανώτατον μὲν
<span class="lb" data-page="4.696" data-line="8" id="l4.696.8"></span>ἡγοῦμαι, τὸν διαπλάσαντα τὴν γλῶτταν, ὅστις ποτ’ ἐστὶν, ἢ
<span class="lb" data-page="4.696" data-line="9" id="l4.696.9"></span>αὐτὸν ἔτι διαμένειν ἐν τοῖς διαπλασθεῖσι μορίοις, ἢ ζῶα
<span class="lb" data-page="4.696" data-line="10" id="l4.696.10"></span>τὰ μόρια κατεσκευακέναι, γνωρίζοντα τὸ βούλημα τοῦ τῆς
<span class="lb" data-page="4.696" data-line="11" id="l4.696.11"></span>ἡμετέρας ψυχῆς ἡγεμονικοῦ.<span class="milestone ed2page" data-n="5.300" data-unit="ed2page" id="ed2page.5.300"></span> τούτου δ’ ἀκόλουθον εὑρίσκων,
<span class="lb" data-page="4.696" data-line="12" id="l4.696.12"></span>ἄλλην μὲν εἶναι τὴν κατὰ τὸ ἡγεμονικὸν ἡμῶν ψυχὴν,
<span class="lb" data-page="4.696" data-line="13" id="l4.696.13"></span>ἄλλας δὲ τὰς ἐν ἑκάστῳ τῶν μορίων, ἢ πάντως γε
<span class="lb" data-page="4.696" data-line="14" id="l4.696.14"></span>μίαν κοινὴν τὴν ἅπαντα διοικοῦσαν, εἰς ἀπορίαν ἔρχομαι,
<span class="lb" data-page="4.696" data-line="15" id="l4.696.15"></span>μηδ’ ἄχρι δυνατοῦ ἐπινοίας, μήτι γε βεβαίας γνώσεως, εὑρίσκων
<span class="lb" data-page="4.696" data-line="16" id="l4.696.16"></span>τι περὶ τοῦ διαπλάσαντος ἡμᾶς τεχνίτου. καὶ γὰρ
<span class="lb" data-page="4.696" data-line="17" id="l4.696.17"></span>ὅταν ἀκούσω τινῶν φιλοσόφων λεγόντων, τὴν ὕλην ἔμψυχον ﻿
<span class="pb" data-page="4.697" id="p4.697"></span>
<span class="lb" data-page="4.697" data-line="1" id="l4.697.1"></span>οὖσαν ἐξ αἰῶνος, ἀποβλέπουσαν πρὸς τὰς ἰδέας, ἑαυτὴν
<span class="lb" data-page="4.697" data-line="2" id="l4.697.2"></span>κοσμεῖν, ἔτι καὶ μᾶλλον ἐννοῶ, μίαν εἶναι δεῖν ψυχὴν, τήν
<span class="lb" data-page="4.697" data-line="3" id="l4.697.3"></span>τε διαπλάσασαν ἡμᾶς καὶ τὴν νῦν χρωμένην ἑκάστῳ τῶν
<span class="lb" data-page="4.697" data-line="4" id="l4.697.4"></span>μορίων. ἀνθίσταται δὲ τούτου πάλιν ἡ ἄγνοια τῆς διοικούσης
<span class="lb" data-page="4.697" data-line="5" id="l4.697.5"></span>ἡμᾶς ψυχῆς τῶν ὑπηρετούντων ταῖς ὁρμαῖς αὐτῆς
<span class="lb" data-page="4.697" data-line="6" id="l4.697.6"></span>μορίων. οἱ γὰρ ἐπιχειρήσαντες εἰπεῖν περὶ τῶν στοιχειωδῶν
<span class="lb" data-page="4.697" data-line="7" id="l4.697.7"></span>φωνῶν ἄχρι τοσούτου προῆλθον, ὡς ἀποφήνασθαι, τήνδε
<span class="lb" data-page="4.697" data-line="8" id="l4.697.8"></span>μέν τινα γίγνεσθαι στηριζομένης τῆς γλώττης πρὸς τοὺς
<span class="lb" data-page="4.697" data-line="9" id="l4.697.9"></span>τομέας ὀνομαζομένους ὀδόντας, ἤτοι τοὺς κατὰ τὴν ἄνω γένυν,
<span class="lb" data-page="4.697" data-line="10" id="l4.697.10"></span>ἢ τὴν κάτω, τοὺς δὲ πρὸς τὸν οὐρανίσκον ἀνακλωμένους,
<span class="lb" data-page="4.697" data-line="11" id="l4.697.11"></span>ἢ πρὸς ἄλλο τι μόριον, ὥσπερ γε καὶ τὸ ἀναφερόμενον
<span class="lb" data-page="4.697" data-line="12" id="l4.697.12"></span>ἐκ τοῦ λάρυγγος πνεῦμα ποτὲ μὲν ἐπὶ τὰς εἰς τὴν
<span class="lb" data-page="4.697" data-line="13" id="l4.697.13"></span>ῥῖνα συντρήσεις ἀφικνεῖσθαι, ποτὲ δ’ ἀνεῳγμένου τοῦ στόματος
<span class="lb" data-page="4.697" data-line="14" id="l4.697.14"></span>ἐκφυσᾶσθαι, καὶ ποτὲ ἀθρόου καὶ πολλοῦ, ποτὲ δ’
<span class="lb" data-page="4.697" data-line="15" id="l4.697.15"></span>ἐλάττονός τε καὶ κατὰ βραχύ. τοὺς δὲ τὰς κινήσεις ταύτας
<span class="lb" data-page="4.697" data-line="16" id="l4.697.16"></span>ἐργαζομένους μῦς, οὐδεὶς οὐδὲ τοῦτο εἶπεν, ὅπου γε οὐδὲ
<span class="lb" data-page="4.697" data-line="17" id="l4.697.17"></span>τοῖς ἐπὶ πλεῖστον ἀνατομικῆς ἐμπειρίας ἀφικομένοις εὕρηνταί
<span class="lb" data-page="4.697" data-line="18" id="l4.697.18"></span>πω βεβαίως. ἀλλ’ οἱ μηδὲν τούτων μήθ’ εὑρόντες μήθ’
<span class="pb" data-page="4.698" id="p4.698"></span>
<span class="lb" data-page="4.698" data-line="1" id="l4.698.1"></span>ὅλως ζητήσαντες ἀποφαίνονται προπετῶς οὐ μίαν ἀπόφασιν,
<span class="lb" data-page="4.698" data-line="2" id="l4.698.2"></span>ἀλλ’ ἐφεξῆς ὁρμαθόν τινα συνάπτοντες, οὗ τὴν πρώτην εὐθέως
<span class="lb" data-page="4.698" data-line="3" id="l4.698.3"></span>ὑπόθεσιν ἄγνωστον μὲν αἰσθήσει, λόγῳ δ’ ἀνεύρετον
<span class="lb" data-page="4.698" data-line="4" id="l4.698.4"></span>ὑποτίθενται, τὴν καρδίαν ἁπάντων πρώτην γίγνεσθαι λέγοντες·
<span class="lb" data-page="4.698" data-line="5" id="l4.698.5"></span>δευτέραν δ’ ἐπὶ τῇδε, τἄλλα μόρια διαπλάττειν ἐκείνην, ὡς
<span class="lb" data-page="4.698" data-line="6" id="l4.698.6"></span>ἀπολλυμένου τοῦ διαπλάσαντος αὐτὴν, ὅστις ποτ’ ἐστὶ, καὶ
<span class="lb" data-page="4.698" data-line="7" id="l4.698.7"></span>μηκέτ’ ὄντος· εἶτ’ ἐφεξῆς ὡς ἀκόλουθον ἐπιφέροντες, ὅτι
<span class="lb" data-page="4.698" data-line="8" id="l4.698.8"></span>καὶ τὸ βουλευόμενον ἡμῶν <span class="milestone ed1page" data-n="1.221" data-unit="ed1page" id="ed1page.1.221"></span>μέρος τῆς ψυχῆς ἐν ταύτῃ
<span class="lb" data-page="4.698" data-line="9" id="l4.698.9"></span>καθέστηκεν. εἰ δὲ τὸ βουλευόμενον, καὶ τῶν σιτίων, ὥς φασιν,
<span class="lb" data-page="4.698" data-line="10" id="l4.698.10"></span>καὶ πομάτων καὶ ἀφροδισίων καὶ χρημάτων ἐπιθυμοῦν,
<span class="lb" data-page="4.698" data-line="11" id="l4.698.11"></span>καὶ δηλαδὴ καὶ τὸ θυμούμενόν τε καὶ φιλονεικοῦν, ὧν
<span class="lb" data-page="4.698" data-line="12" id="l4.698.12"></span>οὐδὲν ἀναγκαῖόν ἐστιν, ἀλλὰ καὶ πρώτην μὲν ἐπιβολὴν ἐνίοις
<span class="lb" data-page="4.698" data-line="13" id="l4.698.13"></span>ἐνδεχόμενον εἶναι δοκοῦν, ὕστερον δὲ διὰ πολλῶν φαινομένων
<span class="lb" data-page="4.698" data-line="14" id="l4.698.14"></span>ἐλεγχόμενον. ἡ μέν γε πρώτη διάπλασις ἐπ’ ἀρτηρίας τε
<span class="lb" data-page="4.698" data-line="15" id="l4.698.15"></span>καὶ φλέβας, χορίον τε καὶ ἧπαρ, οὐκ ἐπὶ τὴν καρδίαν ἡμᾶς
<span class="lb" data-page="4.698" data-line="16" id="l4.698.16"></span>ποδηγεῖ λόγῳ τε σκοπουμένους καὶ τοῖς ἐξ ἀνατομῆς
<span class="lb" data-page="4.698" data-line="17" id="l4.698.17"></span>φαινομένοις. ἡ δ’ ἐπὶ ταύτῃ δευτέρα τε καὶ τρίτη, καθότι
<span class="pb" data-page="4.699" id="p4.699"></span>
<span class="lb" data-page="4.699" data-line="1" id="l4.699.1"></span>προείρηται πρόσθεν ἡμῖν, καὶ ὅσα μετὰ τὸ τεχθῆναι, τὰ
<span class="lb" data-page="4.699" data-line="2" id="l4.699.2"></span>μὲν οὐδ’ ὅλως ὄντα προσγίγνεται, τὰ δ’ ἐλλιπῆ ὄντα τελειοῦται.
<span class="lb" data-page="4.699" data-line="3" id="l4.699.3"></span>μάλιστα δ’ ἄν τις θαυμάσειε τὴν πρὸς τοὺς γεννήσαντας
<span class="lb" data-page="4.699" data-line="4" id="l4.699.4"></span>ὁμοιότητα τῶν ἐκγόνων, ὅπως γίγνεται· φαίνεται
<span class="lb" data-page="4.699" data-line="5" id="l4.699.5"></span>γὰρ πάλιν ἡ διαπλάττουσα τὸ σῶμα ψυχὴ παρὰ τῶν γονέων
<span class="lb" data-page="4.699" data-line="6" id="l4.699.6"></span>εἰς τὸ κυούμενον ἥκειν, ὡς ἐν τῷ σπέρματι περιεχομένη.
<span class="lb" data-page="4.699" data-line="7" id="l4.699.7"></span>τίς μὲν οὖν αὐτῆς ἐστιν ἡ οὐσία, λέγειν οὐκ ἔχω διὰ
<span class="lb" data-page="4.699" data-line="8" id="l4.699.8"></span>τὸ παρά τινων ἀκηκοέναι πεπεισμένων, ὥς φασιν, ἀσώματον
<span class="lb" data-page="4.699" data-line="9" id="l4.699.9"></span>ὑπάρχουσαν τὴν ψυχὴν συνεισέρχεσθαι τῷ σπέρματι,
<span class="lb" data-page="4.699" data-line="10" id="l4.699.10"></span>χρωμένην αὐτῷ πρὸς τὴν τοῦ κυηθησομένου διάπλασιν, ὡς
<span class="lb" data-page="4.699" data-line="11" id="l4.699.11"></span>ὕλῃ προσηκούσῃ. καί πού τινες αὐτῶν οὐχ ὕλην, ἀλλ’ ὄργανον
<span class="lb" data-page="4.699" data-line="12" id="l4.699.12"></span>ὑπάρχειν αὐτῆς τὸ σπέρμα φασὶν, ὕλην γὰρ εἶναι τὸ
<span class="lb" data-page="4.699" data-line="13" id="l4.699.13"></span>τῆς μητρὸς αἷμα, λεγόντων ἑτέρων τἀναντία. δοκεῖ γὰρ
<span class="lb" data-page="4.699" data-line="14" id="l4.699.14"></span>αὐτοῖς ὁ τεχνίτης αὐτὸς εἶναι τὸ σπέρμα, τισὶ μὲν ὅλον,
<span class="lb" data-page="4.699" data-line="15" id="l4.699.15"></span>ἐνίοις δὲ τὸ <span class="milestone ed2page" data-n="5.301" data-unit="ed2page" id="ed2page.5.301"></span>περιεχόμενον ἐν αὐτῷ πνεῦμα. καὶ μοι
<span class="lb" data-page="4.699" data-line="16" id="l4.699.16"></span>περὶ τούτων ἰδίᾳ γέγραπται κατά τι βιβλίον, ἐν ᾧ περὶ
<span class="lb" data-page="4.699" data-line="17" id="l4.699.17"></span>τῶν ὑπὸ Χρυσίππου λεγομένων ἐν τοῖς περὶ ψυχῆς αὐτοῦ
<span class="lb" data-page="4.699" data-line="18" id="l4.699.18"></span>γράμμασιν ἐπισκέπτομαι, καὶ προσέτι καθ’ ἕτερον, ἐν ᾧ
<span class="pb" data-page="4.700" id="p4.700"></span>
<span class="lb" data-page="4.700" data-line="1" id="l4.700.1"></span>σκοποῦμαι, περὶ ὧν ἑαυτῷ διαφέρεσθαι δοκεῖ Πλάτων ἐν
<span class="lb" data-page="4.700" data-line="2" id="l4.700.2"></span>τοῖς περὶ ψυχῆς λόγοις. ἀλλ’, ὅπερ ἔφην, οὐδεμίαν εὑρίσκων
<span class="lb" data-page="4.700" data-line="3" id="l4.700.3"></span>δόξαν ἀποδεδειγμένην ἐπιστημονικῶς, ἀπορεῖν ὁμολογῶ περὶ
<span class="lb" data-page="4.700" data-line="4" id="l4.700.4"></span>ψυχῆς οὐσίας, οὐδ’ ἄχρι τοῦ πιθανοῦ προελθεῖν δυνάμενος.
<span class="lb" data-page="4.700" data-line="5" id="l4.700.5"></span>ἐγὼ μὲν οὖν ἀπορεῖν ὁμολογῶ περὶ τοῦ διαπλάσαντος
<span class="lb" data-page="4.700" data-line="6" id="l4.700.6"></span>αἰτίου τὸ ἔμβρυον. ἄκραν γὰρ ὁρῶ ἐν τῇ διαπλάσει σοφίαν
<span class="lb" data-page="4.700" data-line="7" id="l4.700.7"></span>τε ἅμα καὶ δύναμιν, οὔτε τὴν ἐν τῷ σπέρματι ψυχὴν,
<span class="lb" data-page="4.700" data-line="8" id="l4.700.8"></span>φυτικὴν μὲν ὑπὸ τῶν περὶ τὸν Ἀριστοτέλην καλουμένην,
<span class="lb" data-page="4.700" data-line="9" id="l4.700.9"></span>ἐπιθυμητικὴν δὲ ὑπὸ Πλάτωνος, ὑπὸ δὲ τῶν
<span class="lb" data-page="4.700" data-line="10" id="l4.700.10"></span>Στωϊκῶν οὐδὲ ψυχὴν ὅλως, ἀλλὰ φύσιν ἡγουμένων, διαπλάττειν
<span class="lb" data-page="4.700" data-line="11" id="l4.700.11"></span>τὸ ἔμβρυον, οὐ μόνον οὐκ οὖσαν σοφὴν, ἀλλὰ
<span class="lb" data-page="4.700" data-line="12" id="l4.700.12"></span>καὶ παντάπασιν ἄλογον, οὔτε αὖ πάλιν ἀποστῆναι τελέως
<span class="lb" data-page="4.700" data-line="13" id="l4.700.13"></span>αὐτοῦ δύναμαι διὰ τὴν πρὸς τὰ γεννήσαντα τῶν ἐκγόνων
<span class="lb" data-page="4.700" data-line="14" id="l4.700.14"></span>ὁμοιότητα, τῆς τε μετὰ τὸν τόκον ἐν ὅλῳ τῷ βίῳ λογικῆς
<span class="lb" data-page="4.700" data-line="15" id="l4.700.15"></span>ψυχῆς ἀφίσταμαι, διὰ τὸ μὴ γινώσκειν ἡμᾶς πρὸ τῆς
<span class="lb" data-page="4.700" data-line="16" id="l4.700.16"></span>ἀνατομῆς μήτε τὰ μόρια τοῦ σώματος μήτε τὰς ἐνεργείας
<span class="lb" data-page="4.700" data-line="17" id="l4.700.17"></span>αὐτῶν. εἰπόντος δέ τινος τῶν διδασκάλων μοι τῶν
<span class="lb" data-page="4.700" data-line="18" id="l4.700.18"></span>Πλατωνικῶν, τὴν δι’ ὅλου κόσμου ψυχὴν ἐκτεταμένην
<span class="pb" data-page="4.701" id="p4.701"></span>
<span class="lb" data-page="4.701" data-line="1" id="l4.701.1"></span>διαπλάττειν τὰ κυούμενα, τὴν μὲν τέχνην καὶ δύναμιν ἀξίαν
<span class="lb" data-page="4.701" data-line="2" id="l4.701.2"></span>ἐκείνης ἐνόμισα, σκορπίους δὲ καὶ φαλάγγια, καὶ μυῖαν
<span class="lb" data-page="4.701" data-line="3" id="l4.701.3"></span>καὶ κώνωπας, ἐχίδνας τε καὶ σκώληκας, ἕλμινθάς τε καὶ
<span class="lb" data-page="4.701" data-line="4" id="l4.701.4"></span>ἀσκαρίδας ὑπ’ ἐκείνης διαπλάττεσθαι νομίζειν οὐχ ὑπέμεινα,
<span class="lb" data-page="4.701" data-line="5" id="l4.701.5"></span>πλησίον ἀσεβείας ἥκειν ὑπολαβὼν τὴν τοιαύτην
<span class="lb" data-page="4.701" data-line="6" id="l4.701.6"></span>δόξαν. οὐ μὴν οὐδὲ τὴν τῆς ὕλης ψυχὴν εἰς τοσοῦτον
<span class="lb" data-page="4.701" data-line="7" id="l4.701.7"></span>τέχνης ἥκειν εὔλογον εἶναί μοι δοκεῖ. μόνον οὖν τοῦτο
<span class="lb" data-page="4.701" data-line="8" id="l4.701.8"></span>περὶ τῆς διαπλαττούσης αἰτίας τὰ ζῶα δυνατὸν ἀποφήνασθαί
<span class="lb" data-page="4.701" data-line="9" id="l4.701.9"></span>με νομίζω, τὸ τέχνην τε καὶ σοφίαν αὐτὴν μεγίστην
<span class="lb" data-page="4.701" data-line="10" id="l4.701.10"></span>ὑπάρχειν, ὥσπερ γε καὶ μετὰ τὸ διαπλασθῆναι τὸ
<span class="lb" data-page="4.701" data-line="11" id="l4.701.11"></span>σῶμα σύμπαν ἐν ὅλῳ τῷ βίῳ διοικεῖσθαι τρισὶν ἀρχαῖς
<span class="lb" data-page="4.701" data-line="12" id="l4.701.12"></span>αὐτὸ κινήσεων, τῆς τ’ ἐξ. ἐγκεφάλου διὰ νεύρων καὶ
<span class="lb" data-page="4.701" data-line="13" id="l4.701.13"></span>μυῶν, καὶ τῆς ἐκ καρδίας δι’ ἀρτηριῶν, καὶ τῆς ἐξ ἥπατος
<span class="lb" data-page="4.701" data-line="14" id="l4.701.14"></span>διὰ φλεβῶν. ἐκ τίνων δ’ ἀρχῶν ἐναργῶς, ὅτι οὐκ
<span class="lb" data-page="4.701" data-line="15" id="l4.701.15"></span>ἐτόλμησα δοξάζειν, ἐν πολλαῖς πραγματείαις ἐδήλωσα, καὶ
<span class="lb" data-page="4.701" data-line="16" id="l4.701.16"></span>μάλιστα τῇ περὶ τῶν τῆς ψυχῆς εἰδῶν, οὐσίαν ψυχῆς
<span class="lb" data-page="4.701" data-line="17" id="l4.701.17"></span>ἀποφήνασθαι μηδαμόθι τολμήσας. οὔτε γὰρ εἰ παντάπασιν
<span class="pb" data-page="4.702" id="p4.702"></span>
<span class="lb" data-page="4.702" data-line="1" id="l4.702.1"></span>ἀσώματος, οὔτ’ εἰ σωματική τίς ἐστιν, οὔτ’ εἰ τελέως
<span class="lb" data-page="4.702" data-line="2" id="l4.702.2"></span>ἀΐδιος, οὔτ’ εἰ φθαρτὴ, γραμμικαῖς ἀποδείξεσιν εὗρόν
<span class="lb" data-page="4.702" data-line="3" id="l4.702.3"></span>τινα κεχρημένον, ὡς ἐν τῇ περὶ τῶν εἰδῶν τῆς ψυχῆς
<span class="lb" data-page="4.702" data-line="4" id="l4.702.4"></span>πραγματείᾳ διῆλθον.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg023.1st1K-grc1:3">
<span class="pb page1" data-page="4.709" id="p4.709"></span>
<span class="milestone ed1page page1" data-n="1.222" data-unit="ed1page" id="ed1page.1.222"></span>
<span class="milestone ed2page page1" data-n="3.156" data-unit="ed2page" id="ed2page.3.156"></span>
          <p>
<span class="lb" data-page="4.709" data-line="13" id="l4.709.13"></span>Ἐπὶ δὲ τὸ λοιπὸν τῶν προτεθειμένων μεταβάντες
<span class="lb" data-page="4.709" data-line="14" id="l4.709.14"></span>ἐπιδείξομεν, ὡς οὐδ’ εἰ παρὰ τῆς καρδίας θλιβούσης
<span class="lb" data-page="4.709" data-line="15" id="l4.709.15"></span>ἐπιπέμποιτο τὸ πνεῦμα ταῖς ἀρτηρίαις, πιθανὸν οὐδ’
<span class="lb" data-page="4.709" data-line="16" id="l4.709.16"></span>αὐτὸ οὕτως ἐστὶ τὸ τῆς παρεμπτώσεως δόγμα. τί γὰρ καὶ
<span class="lb" data-page="4.709" data-line="17" id="l4.709.17"></span>βούλεται; πότερον τὸ εἰς ἔσχατον πεφυκέναι συστέλλεσθαι
<span class="lb" data-page="4.709" data-line="18" id="l4.709.18"></span>τὰς ἀρτηρίας, ὥσπερ καὶ τὰς φλέβας, ἢ, ὅπερ ἀληθές ἐστι,
<span class="pb" data-page="4.710" id="p4.710"></span>
<span class="lb" data-page="4.710" data-line="1" id="l4.710.1"></span>μέχρι τινός; ἔστω τὸ πρότερον, τὸ εἰς ἔσχατον, ἵνα μηδὲν
<span class="lb" data-page="4.710" data-line="2" id="l4.710.2"></span>παραλείπηται. ἀλλ’ εἰ τοῦτο, μοχθηρὸς ὁ λόγος ἔσται καὶ
<span class="lb" data-page="4.710" data-line="3" id="l4.710.3"></span>ἀπέραντος παρὰ τὸ τῆς διαιρέσεως ἐλλειπές. οὐκέτι γὰρ
<span class="lb" data-page="4.710" data-line="4" id="l4.710.4"></span>ἔξεστι λέγειν, κενουμένου τοῦ πνεύματος ἤτοι κενὸς ἔσται
<span class="lb" data-page="4.710" data-line="5" id="l4.710.5"></span>τόπος ἀθρόος, ἢ τὸ συνεχὲς ἀκολουθήσει. ἀλλ’ ὑπομνήσωμεν
<span class="lb" data-page="4.710" data-line="6" id="l4.710.6"></span>αὐτὸν, ὡς καὶ τρίτον ἐστὶ παραλειπόμενον ἐν τῇ διαιρέσει,
<span class="lb" data-page="4.710" data-line="7" id="l4.710.7"></span>τὸ κενούμενον ἀγγεῖον συσταλήσεται, καὶ διὰ τοῦτ’
<span class="lb" data-page="4.710" data-line="8" id="l4.710.8"></span>ἀπέραντος ὁ λόγος γενήσεται. παραληφθέντος γὰρ ἑνὸς
<span class="lb" data-page="4.710" data-line="9" id="l4.710.9"></span>λήμματος ἀληθοῦς, τοῦ, ἀλλὰ μὴν οὐ γίγνεται κενὸς
<span class="lb" data-page="4.710" data-line="10" id="l4.710.10"></span>ἀθρόος τόπος, οὐκέτ’ ἔξεστι λέγειν τὸ, ἄρα συνεχὲς ἀκολουθήσει.
<span class="lb" data-page="4.710" data-line="11" id="l4.710.11"></span>ἀλλὰ τί ποτ’ ἔσται τὸ συμπέρασμα; ἤτοι ἄρα
<span class="lb" data-page="4.710" data-line="12" id="l4.710.12"></span>τὸ συνεχὲς ἀκολουθήσει, ἢ τὸ ἀγγεῖον συσταλήσεται. οὕτως
<span class="lb" data-page="4.710" data-line="13" id="l4.710.13"></span>μὲν οὖν μοχθηρὸς ὁ τῆς παρεμπτώσεως ἐπιδειχθήσεται λόγος,
<span class="lb" data-page="4.710" data-line="14" id="l4.710.14"></span>εἰ τελέως ἡ ἀρτηρία συστέλλοιτο. εἰ δὲ μέχρι ποσοῦ
<span class="lb" data-page="4.710" data-line="15" id="l4.710.15"></span>τινος, ἐκεῖνος αὖθις ὁ λόγος ἀποδειχθήσεται μοχθηρὸς,
<span class="lb" data-page="4.710" data-line="16" id="l4.710.16"></span>ἐὰν τὸ κατὰ τοὺς ἁπαλοὺς καλάμους ἀναμνησθῶμεν φαινόμενον,
<span class="lb" data-page="4.710" data-line="17" id="l4.710.17"></span>οὓς ἐμφυσῶντες ἐπὶ τοσοῦτον αὐτοὺς διαστέλλομεν,
<span class="lb" data-page="4.710" data-line="18" id="l4.710.18"></span>ἐφ’ ὅσον πεφύκασιν. εἶτ’ αὖθις ἐκκενοῦται κατὰ τὸ πέρας
<span class="pb" data-page="4.711" id="p4.711"></span>
<span class="lb" data-page="4.711" data-line="1" id="l4.711.1"></span>ὁ ἀὴρ τοσοῦτος, εἰς ὅσον ὁ κάλαμος πέφυκε συστέλλεσθαι.
<span class="lb" data-page="4.711" data-line="2" id="l4.711.2"></span>πλέον γὰρ ἂν ὁ κάλαμος οὔτ’ ἐκτείνοιτο φυσώντων, οὔτ’ αὖ
<span class="lb" data-page="4.711" data-line="3" id="l4.711.3"></span>συστέλλοιτο. ὅσον γὰρ ἐνεφυσήσαμεν, τοσοῦτ’ ἀναγκαῖον
<span class="lb" data-page="4.711" data-line="4" id="l4.711.4"></span>κενοῦσθαι μόνον· ὅσον δ’ ἔφθανεν ἀέρος περιέχεσθαι, καὶ
<span class="lb" data-page="4.711" data-line="5" id="l4.711.5"></span>πρὶν ἡμᾶς ἐμφυσῆσαι, τοῦθ’ ὑπομένειν ἀναγκαῖον. οὕτως
<span class="lb" data-page="4.711" data-line="6" id="l4.711.6"></span>οὖν ἔχει καὶ κατὰ τὰς ἀρτηρίας· περιέχεται μὲν γάρ τι
<span class="lb" data-page="4.711" data-line="7" id="l4.711.7"></span>πνεῦμα, καὶ συνεσταλμένων αὐτῶν, ἐπιπέμπεται δ’ ἕτερον
<span class="lb" data-page="4.711" data-line="8" id="l4.711.8"></span>ὑπὸ τῆς καρδίας πληρούσης, καὶ τοῦτο ἐπιπληροῖ μὲν αὐτῶν
<span class="lb" data-page="4.711" data-line="9" id="l4.711.9"></span>τὰς κοιλίας, παρ’ ὃν χρόνον ἐξέρχεται, καὶ τὴν διαστολὴν
<span class="lb" data-page="4.711" data-line="10" id="l4.711.10"></span>ἐργάζεται, κενουμένων δὲ συστέλλεσθαι πάλιν, εἰς ὅσον
<span class="lb" data-page="4.711" data-line="11" id="l4.711.11"></span>ἐξ ἀρχῆς ἐπιτρέψει. οὐκ οὖν οὐκέτι οὐδὲ κατὰ τοῦτον τὸν
<span class="lb" data-page="4.711" data-line="12" id="l4.711.12"></span>λόγον οὐδεμία τῆς τοῦ αἵματος παρεμπτώσεως ἀνάγκη. τά
<span class="lb" data-page="4.711" data-line="13" id="l4.711.13"></span>τε γὰρ ἄλλα καὶ πολὺ σφοδρότερον διὰ τοῦ στόματος ἐμφυσῶμεν
<span class="lb" data-page="4.711" data-line="14" id="l4.711.14"></span>ἡμεῖς τοῖς καλάμοις ἢ ταῖς ἀρτηρίαις ἡ καρδία.
<span class="lb" data-page="4.711" data-line="15" id="l4.711.15"></span>χρὴ δὲ δήπου τὸ σφοδρότερον ἐμφυσώμενον μᾶλλόν τε καὶ
<span class="lb" data-page="4.711" data-line="16" id="l4.711.16"></span>θᾶττον κενοῦσθαι. ἀλλ’ ὅμως οὐδ’ εἰ τὸν κάλαμον αὐτὸν
<span class="lb" data-page="4.711" data-line="17" id="l4.711.17"></span>ἐπιστήσειέ τις κατὰ τῶν ἀνέμων ἁπάντων, οὐδ’ οὕτως ἔσται
<span class="lb" data-page="4.711" data-line="18" id="l4.711.18"></span>τις ἐν τοῖς καλάμοις τόπος κενὸς, ἀλλ’ ἀεὶ μὲν ὁδὸν ἕξει
<span class="pb" data-page="4.712" id="p4.712"></span>
<span class="lb" data-page="4.712" data-line="1" id="l4.712.1"></span>τὴν εὐρυχωρίαν τοῦ καλάμου τὸ διαῤῥέον πνεῦμα, κενωθήσεται
<span class="lb" data-page="4.712" data-line="2" id="l4.712.2"></span>δ’ οὐδέποθ’ οὕτως, ὡς δεηθῆναί τινος ἑτέρου σώματος
<span class="lb" data-page="4.712" data-line="3" id="l4.712.3"></span>ἀναπληροῦντος τὴν χώραν τοῦ κενωθέντος.
</p>
        </article>

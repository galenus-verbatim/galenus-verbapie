<article xmlns="http://www.w3.org/1999/xhtml" id="urn:cts:greekLit:tlg0057.tlg023.1st1K-grc1:7">
<span class="pb page1" data-page="4.727" id="p4.727"></span>
<span class="milestone ed1page page1" data-n="1.225" data-unit="ed1page" id="ed1page.1.225"></span>
<span class="milestone ed2page page1" data-n="3.161" data-unit="ed2page" id="ed2page.3.161"></span>
          <p>
<span class="lb" data-page="4.727" data-line="9" id="l4.727.9"></span><span class="milestone ed2page" data-n="3.162" data-unit="ed2page" id="ed2page.3.162"></span>Πρὸς ταῦτ’ οὖν οὐδὲν ἔχοντες λέγειν,
<span class="lb" data-page="4.727" data-line="10" id="l4.727.10"></span>ὥσπερ ἐπί τινα βωμὸν ἐλέους καταφεύγουσι τὴν Πυῤῥωνείαν
<span class="lb" data-page="4.727" data-line="11" id="l4.727.11"></span>ἀγροικίαν, οὐκ ὀρθῶς ἔχειν φάσκοντες, ὑποβάλλεσθαι διαλεκτικαῖς
<span class="lb" data-page="4.727" data-line="12" id="l4.727.12"></span>περιεργίαις ἰατρικὴν θεωρίαν. εἶθ’ ἡμῶν ἐρωτώντων
<span class="lb" data-page="4.727" data-line="13" id="l4.727.13"></span>αὖθις αὐτοὺς, εἰ τοῖς ὁμολογουμένοις λήμμασιν ἐπιφέρειν
<span class="lb" data-page="4.727" data-line="14" id="l4.727.14"></span>ὁτιοῦν ἔξεστιν, ἢ μέθοδός τίς ἐστι καὶ τέχνη ἡ διδάσκουσα,
<span class="lb" data-page="4.727" data-line="15" id="l4.727.15"></span>τίνων ὁμολογηθέντων τί περαίνεται, πρὸς μὲν
<span class="lb" data-page="4.727" data-line="16" id="l4.727.16"></span>ταῦτα οὐδὲν ἀποκρίνονται, μάχης δ’ ὑπαρχούσης, τί γὰρ ﻿
<span class="pb" data-page="4.728" id="p4.728"></span>
<span class="lb" data-page="4.728" data-line="1" id="l4.728.1"></span>δὴ καὶ ἔχουσιν ἀποκρίνασθαι; νοῦν ἔχειν ἐναργῶς οὐκ ἔστιν
<span class="lb" data-page="4.728" data-line="2" id="l4.728.2"></span>οὐδεμία μέθοδος, ἀλλ’ ἔξεστιν ἁπλῶς ἐπιφέρειν ὁτιοῦν τοῖς
<span class="lb" data-page="4.728" data-line="3" id="l4.728.3"></span>δοθεῖσι λήμμασιν, ὡς ἔστι μὲν, οὐ χρηστέον δ’ αὐτῷ
<span class="lb" data-page="4.728" data-line="4" id="l4.728.4"></span>πρὸς τὰς ἀποδείξεις. ἀλλ’ ἀμφότερα δεινῶς ἄτοπα. τὸ μὲν
<span class="lb" data-page="4.728" data-line="5" id="l4.728.5"></span>γὰρ πρότερον εἰ φαῖεν, ὥσπερ οὖν ἤδη τις ἀναισχυντήσας
<span class="lb" data-page="4.728" data-line="6" id="l4.728.6"></span>ἀπετόλμησεν εἰπεῖν, ἑξῆς γε ἀκούσονται παρ’ ἡμῶν τοιούτους
<span class="lb" data-page="4.728" data-line="7" id="l4.728.7"></span>λόγους, οἵουσπερ κᾀκεῖνος ἤκουσεν. αἱ ἀρτηρίαι διχίτωνές
<span class="lb" data-page="4.728" data-line="8" id="l4.728.8"></span>εἰσιν, ἀλλὰ καὶ τὸ αἷμα ξανθόν ἐστιν, οὐκ ἄρα
<span class="lb" data-page="4.728" data-line="9" id="l4.728.9"></span>πνεῦμα μόνον, ἀλλὰ καὶ αἷμα περιέχουσιν αἱ ἀρτηρίαι.
<span class="lb" data-page="4.728" data-line="10" id="l4.728.10"></span>καὶ γελασάντων γε αὐτῶν, συνείροντες ἡμεῖς ἕτερον ἐπηνέγκαμεν
<span class="lb" data-page="4.728" data-line="11" id="l4.728.11"></span>λόγον τοιοῦτον· οἱ κόρακες μέλανές εἰσιν, ἀλλὰ
<span class="lb" data-page="4.728" data-line="12" id="l4.728.12"></span>καὶ οἱ κύκνοι λευκοί· οὐκ ἄρα πνεῦμα μόνον ἐν ταῖς ἀρτηρίαις
<span class="lb" data-page="4.728" data-line="13" id="l4.728.13"></span>περιέχεται. καὶ πάλιν γελῶντες τρίτον γε τοιοῦτον·
<span class="lb" data-page="4.728" data-line="14" id="l4.728.14"></span>τὸ πῦρ θερμόν ἐστιν, ἀλλὰ καὶ ἡ χιὼν ψυχρὰ, καὶ σὺ
<span class="lb" data-page="4.728" data-line="15" id="l4.728.15"></span>μωρός· οὐκ ἄρα ἐνδέχεται πνεῦμα μόνον ἐν ταῖς ἀρτηρίαις
<span class="lb" data-page="4.728" data-line="16" id="l4.728.16"></span>περιέχεσθαι. ἂν γὰρ ὅλον ἐξῇ τοῖς δοθεῖσι λήμμασιν
<span class="lb" data-page="4.728" data-line="17" id="l4.728.17"></span>ὁτιοῦν ἐπιφέρειν, καὶ μηδεμία μέθοδος ᾖ τῆς τοῦ
<span class="lb" data-page="4.728" data-line="18" id="l4.728.18"></span>συμπεράσματος εὑρέσεως, τί κωλύει τοιούτους ἐρωτᾶσθαι
<span class="lb" data-page="4.728" data-line="19" id="l4.728.19"></span>λόγους; ἐὰν δ’ ᾖ τις τέχνη καὶ μέθοδος, αἷσπερ
<span class="pb" data-page="4.729" id="p4.729"></span>
<span class="lb" data-page="4.729" data-line="1" id="l4.729.1"></span>ὁτιοῦν διαγινώσκεται, τίνων ὁμολογηθέντων τί περαίνεται,
<span class="lb" data-page="4.729" data-line="2" id="l4.729.2"></span>πότερον ὁ μὴ γιγνώσκων αὐτὴν, ἢ ὁ γινώσκων μὲν, μὴ
<span class="lb" data-page="4.729" data-line="3" id="l4.729.3"></span>χρώμενος δὲ δοκεῖ σοι σωφρονεῖν μᾶλλον, ἢ ὅστις γινώσκει
<span class="lb" data-page="4.729" data-line="4" id="l4.729.4"></span>καὶ κέχρηται; θαυμάζω δ’ ὑμῶν, ὦ Ἐρασιστράτειοι, πῶς
<span class="lb" data-page="4.729" data-line="5" id="l4.729.5"></span>ὑμνοῦντες ἑκάστοτε τὸν Ἐρασίστρατον τά τ’ ἄλλα καὶ ὡς Θεοφράστῳ
<span class="lb" data-page="4.729" data-line="6" id="l4.729.6"></span>συνεγένετο, φεύγειν τολμᾶτε τὰς λογικὰς μεθόδους,
<span class="lb" data-page="4.729" data-line="7" id="l4.729.7"></span>ὧν χωρὶς οὔτε Θεόφραστος οὔτε Ἀριστοτέλης ἐνεχείρουν τι
<span class="lb" data-page="4.729" data-line="8" id="l4.729.8"></span>γράφειν. ταῦτά τινες αὐτῶν μόγις αἰδεσθέντες, ὥσπερ ἐξ
<span class="lb" data-page="4.729" data-line="9" id="l4.729.9"></span>ὕπνου βαθέος ἐγερθέντες, οὐκ ἔτ’ ἀγροίκως τε καὶ ἀγρίως,
<span class="lb" data-page="4.729" data-line="10" id="l4.729.10"></span>ἀλλ’ ἤδη λογικῶς τε καὶ ἀνθρωπίνως ἐπιγραφέντες ἐπεχείρουν
<span class="lb" data-page="4.729" data-line="11" id="l4.729.11"></span>διαλέγεσθαι, καὶ τί, φασὶν, πλέον ἂν περαίνοιτο
<span class="lb" data-page="4.729" data-line="12" id="l4.729.12"></span>πρὸς τοῦ λόγου τοῦ, οὐχὶ καὶ αἷμα ἔχουσιν αἱ ἀρτηρίαι καὶ
<span class="lb" data-page="4.729" data-line="13" id="l4.729.13"></span>παρὰ καρδίας πληροῦνται πνεύματος, καὶ ἡμεῖς ἤδη μὲν
<span class="lb" data-page="4.729" data-line="14" id="l4.729.14"></span>ἔφαμεν αὐτὸ τοῦτο κακῶς ὑμᾶς ἐπιφέρειν· οὐκ ἄρα αἱ ἀρτηρίαι
<span class="lb" data-page="4.729" data-line="15" id="l4.729.15"></span>αἷμα περιέχουσιν. μὴ γὰρ τοῦτ’ εἶναι τὸ περαινόμενον,
<span class="lb" data-page="4.729" data-line="16" id="l4.729.16"></span>ἀλλὰ τὸ μὴ δύνασθαι συνδραμεῖν εἰς ταὐτὸ, αἷμά
<span class="pb" data-page="4.730" id="p4.730"></span>
<span class="lb" data-page="4.730" data-line="1" id="l4.730.1"></span>τε περιέχεσθαι ταύτας, καὶ παρὰ καρδίας πληροῦσθαι πνεύματος.
<span class="lb" data-page="4.730" data-line="2" id="l4.730.2"></span>ἐφεξῆς δέ τοι πάλιν ἐκ τούτου ποτὲ καὶ τὸ περιέχειν
<span class="lb" data-page="4.730" data-line="3" id="l4.730.3"></span>αὐτὰς αἷμα συνάγομεν. ἔσται γὰρ ὁ λόγος τοιοῦτος.
<span class="lb" data-page="4.730" data-line="4" id="l4.730.4"></span>εἰ αἷμα περιέχουσιν αἱ ἀρτηρίαι, οὐ παρὰ καρδίας πληροῦνται
<span class="lb" data-page="4.730" data-line="5" id="l4.730.5"></span>πνεύματος· ἀλλὰ μὴν αἷμα περιέχουσιν αἱ ἀρτηρίαι·
<span class="lb" data-page="4.730" data-line="6" id="l4.730.6"></span>οὐκ ἄρα παρὰ καρδίας πληροῦνται πνεύματος. ἐφ’
<span class="lb" data-page="4.730" data-line="7" id="l4.730.7"></span>ᾧ πάλιν εἰ βουληθείημεν, τῶν ἔμπροσθεν ἀναμνήσαντες,
<span class="lb" data-page="4.730" data-line="8" id="l4.730.8"></span>αὖθις ἐρωτήσομεν ᾧδε· εἰ αἱ ἀρτηρίαι πλήρεις αἵματος
<span class="lb" data-page="4.730" data-line="9" id="l4.730.9"></span>ὑπάρχουσιν, καὶ αὗται σφύζουσι τεταγμένως, καὶ ταῖς ἀπ’
<span class="lb" data-page="4.730" data-line="10" id="l4.730.10"></span>αὐτῶν πεφυκυίαις οὐ κωλύουσιν ὡσαύτως κινεῖσθαι, ἢ διὰ
<span class="lb" data-page="4.730" data-line="11" id="l4.730.11"></span>τὸ πληροῦσθαι παρὰ τῆς καρδίας πνεύματος σφύζουσιν, ἢ
<span class="lb" data-page="4.730" data-line="12" id="l4.730.12"></span>δι’ ἄλλην αἰτίαν· ἀλλὰ μὴν οὐ τὸ πρῶτον· ἄρα τὸ δεύτερον.
<span class="lb" data-page="4.730" data-line="13" id="l4.730.13"></span>ἐφεξῆς δ’ αὖθις ἐρωτήσομεν ᾡδί· ἢ διὰ <span class="milestone ed2page" data-n="3.163" data-unit="ed2page" id="ed2page.3.163"></span>τὸ
<span class="lb" data-page="4.730" data-line="14" id="l4.730.14"></span>πληροῦσθαι τοῦ παρὰ καρδίας πνεύματος αἱ ἀρτηρίαι διαστέλλονται,
<span class="lb" data-page="4.730" data-line="15" id="l4.730.15"></span>ἢ ὅτι διαστέλλονται, πληροῦνται· ἀλλὰ μὴν
<span class="lb" data-page="4.730" data-line="16" id="l4.730.16"></span>οὐ τὸ πρῶτον· ἄρα τὸ δεύτερον, τῷ εἶναί τινα δύναμιν ἐν
<span class="lb" data-page="4.730" data-line="17" id="l4.730.17"></span>τοῖς χιτῶσιν αὐτῶν, ὑφ’ ἧς διαστέλλονται, πᾶν ἕλκεται τὸ
<span class="lb" data-page="4.730" data-line="18" id="l4.730.18"></span>συνεχὲς ἐκ παντὸς μέρους αὐτῶν, ὅθεν ἂν ἐγχωρῇ. νοήσαις
<span class="pb" data-page="4.731" id="p4.731"></span>
<span class="lb" data-page="4.731" data-line="1" id="l4.731.1"></span>δ’ ἂν ἔτι μᾶλλον ἐπὶ παραδειγμάτων τὴν διαφορὰν πληρουμένου
<span class="lb" data-page="4.731" data-line="2" id="l4.731.2"></span>διαστέλλεσθαι, καὶ διαστελλομένου πληροῦσθαι.
<span class="lb" data-page="4.731" data-line="3" id="l4.731.3"></span>οἱ μὲν γὰρ ἀσκοὶ καὶ οἱ θύλακοι πληρούμενοι διαστέλλονται·
<span class="lb" data-page="4.731" data-line="4" id="l4.731.4"></span>αἱ φύσαι δὲ τῶν χαλκέων διαστελλόμεναι πληροῦνται.
<span class="lb" data-page="4.731" data-line="5" id="l4.731.5"></span>τὰς τοίνυν ἀρτηρίας ὅτι μὲν ἢ κατὰ τὸν πρότερον ἢ
<span class="lb" data-page="4.731" data-line="6" id="l4.731.6"></span>κατὰ τὸν δεύτερον τρόπον ἀναγκαῖον πληροῦσθαι, παντὶ
<span class="lb" data-page="4.731" data-line="7" id="l4.731.7"></span>δῆλον. ὅπως δ’ ἔχει τἀληθὲς, ἐπιδέδεικται ἡμῖν καὶ δι’
<span class="lb" data-page="4.731" data-line="8" id="l4.731.8"></span>ἄλλων ὑπομνημάτων αὐτάρκως, ἀτὰρ οὐχ ἥκιστα καὶ νῦν
<span class="lb" data-page="4.731" data-line="9" id="l4.731.9"></span>πέφανται τὸ διαστελλομένας αὐτὰς ἕλκειν ἐκ παντὸς τοῦ
<span class="lb" data-page="4.731" data-line="10" id="l4.731.10"></span>πλησιάζοντος διὰ τῶν περάτων τε καὶ τρημάτων ὅ τι περ
<span class="lb" data-page="4.731" data-line="11" id="l4.731.11"></span>ἂν ἑτοιμότατα δύνηται πληρῶσαι τὴν διαστολὴν αὐτῶν.
<span class="lb" data-page="4.731" data-line="12" id="l4.731.12"></span>ἢ γὰρ τοῦτο πάντως, ἢ θάτερον· ἐδείχθη δὲ ψεῦδος ἐκεῖνο·
<span class="lb" data-page="4.731" data-line="13" id="l4.731.13"></span>δῆλον ὡς τοῦτ’ ἀληθές.
</p>
        </article>

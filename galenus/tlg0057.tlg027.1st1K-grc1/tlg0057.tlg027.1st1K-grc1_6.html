<article xmlns="http://www.w3.org/1999/xhtml" id="urn:cts:greekLit:tlg0057.tlg027.1st1K-grc1:6">
<span class="pb page1" data-page="4.789" id="p4.789"></span>
<span class="milestone ed1page page1" data-n="1.347" data-unit="ed1page" id="ed1page.1.347"></span>
<span class="milestone ed2page page1" data-n="5.451" data-unit="ed2page" id="ed2page.5.451"></span>
          <p>
<span class="lb" data-page="4.789" data-line="3" id="l4.789.3"></span>Ὅτι δὲ καὶ Πλάτων αὐτὸς οἶδε βλαπτομένην
<span class="lb" data-page="4.789" data-line="4" id="l4.789.4"></span>τὴν ψυχὴν ἐπὶ τῇ κακοχυμίᾳ τοῦ σώματος, ἡ ἑξῆς
<span class="lb" data-page="4.789" data-line="5" id="l4.789.5"></span>ῥῆσις ἤδη δηλώσει. ὅπου γὰρ ἂν ἡ τῶν ὀξέων, καὶ τῶν
<span class="lb" data-page="4.789" data-line="6" id="l4.789.6"></span>ἁλυκῶν φλεγμάτων, ἢ καὶ ὅσοι πικροὶ καὶ χολώδεις χυμοὶ
<span class="lb" data-page="4.789" data-line="7" id="l4.789.7"></span>κατὰ τὸ σῶμα πλανηθέντες, ἔξω μὲν μὴ λάβωσιν ἀναπνοὴν,
<span class="lb" data-page="4.789" data-line="8" id="l4.789.8"></span>ἐντὸς δὲ ἑλκόμενοι τὴν ἀπ’ αὐτῶν ἀτμίδα τὸ τῆς
<span class="lb" data-page="4.789" data-line="9" id="l4.789.9"></span>ψυχῆς διαθέσει σφόδρα συμμίξαντες ἀνακερασθῶσι, παντοδαπὰ
<span class="lb" data-page="4.789" data-line="10" id="l4.789.10"></span>νοσήματα τῆς ψυχῆς ἐμποιοῦσι, μᾶλλον καὶ ἥττω,
<span class="lb" data-page="4.789" data-line="11" id="l4.789.11"></span>καὶ ἐλάττω, καὶ πλείω. πρός τε τοὺς τρεῖς τρόπους ἐνεχθέντα
<span class="lb" data-page="4.789" data-line="12" id="l4.789.12"></span>τῆς ψυχῆς, πρὸς ὃν ἂν ἑκάστη αὐτῶν προσπίπτοι,
<span class="lb" data-page="4.789" data-line="13" id="l4.789.13"></span>ποικίλας μὲν εἶναι δυσκολίας καὶ δυσθυμίας παντοδαπὰς,
<span class="lb" data-page="4.789" data-line="14" id="l4.789.14"></span>πολλάκις δὲ θρασύτητάς τε καὶ δειλίας, ἔτι τε λήθας ἅμα
<span class="lb" data-page="4.789" data-line="15" id="l4.789.15"></span>καὶ δυσθυμίας. ἐν ταύτῃ τῇ ῥήσει σαφῶς ὁ Πλάτων ὡμολόγησε
<span class="lb" data-page="4.789" data-line="16" id="l4.789.16"></span>τὴν ψυχὴν ἐν κακίᾳ τινὶ γίγνεσθαι διὰ τὴν ἐν τῷ σώματι
<span class="lb" data-page="4.789" data-line="17" id="l4.789.17"></span>κακοχυμίαν. ὥσπερ δὲ πάλιν ἐν νόσῳ καθίσταται διὰ τὴν ἐν
<span class="lb" data-page="4.789" data-line="18" id="l4.789.18"></span>τῷ σώματι ἕξιν κατὰ τήνδε τὴν ῥῆσιν. τὸ δὲ σπέρμα πολὺ
<span class="pb" data-page="4.790" id="p4.790"></span>
<span class="lb" data-page="4.790" data-line="1" id="l4.790.1"></span>καὶ γλοιῶδες ἔχων, καθάπερ εἰ δένδρον πολύκαρπον τοῦ
<span class="lb" data-page="4.790" data-line="2" id="l4.790.2"></span>συμμέτρου πεφυκὸς, ἢ πολλὰς μὲν καθ’ ἕκαστον ὠδῖνας,
<span class="lb" data-page="4.790" data-line="3" id="l4.790.3"></span>πολλὰς δὲ ἡδονὰς κτώμενος ἐν ταῖς ἐπιθυμίαις, καὶ τοῖς
<span class="lb" data-page="4.790" data-line="4" id="l4.790.4"></span>περὶ τὰ τοιαῦτα τόκοις, ἐμμανής τε πλεῖστον τοῦ βίου γιγνόμενος,
<span class="lb" data-page="4.790" data-line="5" id="l4.790.5"></span>διὰ τὰς μεγίστας ἡδονὰς καὶ λύπας, καὶ νόσους,
<span class="lb" data-page="4.790" data-line="6" id="l4.790.6"></span>καὶ ἄφρονα ἴσχων ὑπὸ τοῦ σώματος τὴν ψυχὴν, οὐχ ὡς
<span class="lb" data-page="4.790" data-line="7" id="l4.790.7"></span>νοσῶν, ἀλλ’ ὡς ἔχων κακῶς δοξάζεται. τὸ δ’ ἀληθὲς, ἡ
<span class="lb" data-page="4.790" data-line="8" id="l4.790.8"></span>περὶ τὰ ἀφροδίσια ἀκολασία, καὶ τὸ πολὺ μέρος διὰ τὴν
<span class="lb" data-page="4.790" data-line="9" id="l4.790.9"></span>ἑνὸς γένους ἕξιν ὑπὸ μανότητος, ὡς τὴν ἐν σώματι ῥοώδη
<span class="lb" data-page="4.790" data-line="10" id="l4.790.10"></span>καὶ ὑγραίνουσαν νόσον ψυχῆς γεγονέναι. ἱκανῶς μὲν οὖν
<span class="lb" data-page="4.790" data-line="11" id="l4.790.11"></span>κᾀν ταύτῃ τῇ ῥήσει τὴν ψυχὴν νοσεῖν ἀπεφῄνατο διὰ
<span class="lb" data-page="4.790" data-line="12" id="l4.790.12"></span>μοχθηρὰν ἕξιν σώματος. ἀλλ’ οὐδὲν ἧττον ἔτι καὶ διὰ
<span class="lb" data-page="4.790" data-line="13" id="l4.790.13"></span>τῶν ἐφεξῆς ὑπ’ αὐτοῦ γεγραμμένων ἡ γνώμη κατάδηλος γίνεται
<span class="lb" data-page="4.790" data-line="14" id="l4.790.14"></span>τοῦ φιλοσόφου. τί γάρ φησι; καὶ σχεδὸν ἅπανθ’
<span class="lb" data-page="4.790" data-line="15" id="l4.790.15"></span>ὁπόσα ἡδονῶν ἀκρασία, καὶ ὄνειδος ὡς ἐχόντων λέγεται τῶν
<span class="lb" data-page="4.790" data-line="16" id="l4.790.16"></span>κακῶν, οὐκ ὀρθῶς ὀνειδίζεται. κακὸς μὲν γὰρ ἑκὼν
<span class="lb" data-page="4.790" data-line="17" id="l4.790.17"></span>οὐδεὶς, διὰ δὲ πονηρὰν ἕξιν τοῦ σώματος καὶ ἀπαιδεύτους
<span class="lb" data-page="4.790" data-line="18" id="l4.790.18"></span>τροφὰς κακὸς γίνεται. παντὶ δὲ ταῦτα ἐχθρὰ
<span class="lb" data-page="4.790" data-line="19" id="l4.790.19"></span>καὶ ἄκοντι προσγίνεται. ὅτι μὲν οὖν ὁ Πλάτων αὐτὸς
<span class="pb" data-page="4.791" id="p4.791"></span>
<span class="lb" data-page="4.791" data-line="1" id="l4.791.1"></span>ὁμολογεῖ τὰ προαποδεδειγμένα ὑπ’ ἐμοῦ, ἔκ τε τούτων αὐτοῦ
<span class="lb" data-page="4.791" data-line="2" id="l4.791.2"></span>τῶν ῥήσεών ἐστι δῆλον, ἐξ ἄλλων τε πολλῶν, ὧν τινὰς μὲν
<span class="lb" data-page="4.791" data-line="3" id="l4.791.3"></span>ἐν τῷ Τιμαίῳ, καθάπερ καὶ τάσδε τὰς νῦν εἰρημένας, τινὰς
<span class="lb" data-page="4.791" data-line="4" id="l4.791.4"></span>δὲ ἐν ἄλλοις βιβλίοις αὐτοῦ ἔστιν εὑρεῖν.
</p>
        </article>

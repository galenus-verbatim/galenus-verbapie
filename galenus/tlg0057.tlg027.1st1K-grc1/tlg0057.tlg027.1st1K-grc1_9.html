<article xmlns="http://www.w3.org/1999/xhtml" id="urn:cts:greekLit:tlg0057.tlg027.1st1K-grc1:9">
<span class="pb page1" data-page="4.804" id="p4.804"></span>
<span class="milestone ed1page page1" data-n="1.349" data-unit="ed1page" id="ed1page.1.349"></span>
<span class="milestone ed2page page1" data-n="5.456" data-unit="ed2page" id="ed2page.5.456"></span>
          <p>
<span class="lb" data-page="4.804" data-line="15" id="l4.804.15"></span>Ἱπποκράτης μὲν οὖν ἐπιδείξας ἐν ὅλῳ τῷ
<span class="lb" data-page="4.804" data-line="16" id="l4.804.16"></span>περὶ ὑδάτων καὶ ὡρῶν κράσεως συγγράμματι, σώματος κράσει
<span class="lb" data-page="4.804" data-line="17" id="l4.804.17"></span>ἕπεσθαι τὰς τῆς ψυχῆς δυνάμεις, οὐ μόνον ὅσαι κατὰ
<span class="lb" data-page="4.804" data-line="18" id="l4.804.18"></span>τὸ θυμοειδὲς ἢ ἐπιθυμητικὸν αὐτῆς εἰσιν, ἀλλὰ καὶ τὰς
<span class="pb" data-page="4.805" id="p4.805"></span>
<span class="lb" data-page="4.805" data-line="1" id="l4.805.1"></span>κατὰ τὸ λογιστικὸν ἁπάσας, ἀξιοπιστότατός ἐστι μάρτυς,
<span class="lb" data-page="4.805" data-line="2" id="l4.805.2"></span>εἴ γέ τις ἐπὶ μάρτυρι ποιοῖτο, καθάπερ ἐνίοις ἔθος ἐστὶ,
<span class="lb" data-page="4.805" data-line="3" id="l4.805.3"></span>τὴν τῶν δογμάτων ἀλήθειαν. ἐγὼ δ’ οὐχ ὡς μάρτυρι τἀνδρὶ
<span class="lb" data-page="4.805" data-line="4" id="l4.805.4"></span>πιστεύω τοῖς πολλοῖς ὡσαύτως, ἀλλ’ ὅτι τὰς ἀποδείξεις
<span class="lb" data-page="4.805" data-line="5" id="l4.805.5"></span>αὐτοῦ βεβαίας ὁρῶ, διὰ τοῦτο γοῦν καὶ αὐτὸν ἐπαινῶ τὸν
<span class="lb" data-page="4.805" data-line="6" id="l4.805.6"></span>Ἱπποκράτην. τίς γὰρ οὐχ ὁρᾷ τὸ σῶμα καὶ τὴν ψυχὴν.
<span class="lb" data-page="4.805" data-line="7" id="l4.805.7"></span>ἁπάντων τῶν ὑπὸ ταῖς ἄρκτοις ἀνθρώπων ἐναντιώτατα διακείμενα
<span class="lb" data-page="4.805" data-line="8" id="l4.805.8"></span>τοῖς ἐγγὺς τῆς διακεκαυμένης ζώνης; ἢ τίς οὐκ οἶδε
<span class="lb" data-page="4.805" data-line="9" id="l4.805.9"></span>τοὺς ἐν τῷ μέσῳ τούτων, ὅσοι τὴν εὔκρατον οἰκοῦσι χώραν,
<span class="lb" data-page="4.805" data-line="10" id="l4.805.10"></span>ἀμείνους τε τὰ σώματα καὶ τὰ τῆς ψυχῆς ἤθη καὶ σύνεσιν
<span class="lb" data-page="4.805" data-line="11" id="l4.805.11"></span>καὶ φρόνησιν ἐκείνων τῶν ἀνθρώπων; ἀλλὰ διά τινας τῶν
<span class="lb" data-page="4.805" data-line="12" id="l4.805.12"></span>Πλατωνικοὺς μὲν ἑαυτοὺς ὀνομαζόντων, ἡγουμένους δὲ ἐμποδίζεσθαι
<span class="lb" data-page="4.805" data-line="13" id="l4.805.13"></span>μὲν ἐν ταῖς νόσοις τὴν ψυχὴν ὑπὸ τοῦ σώματος,
<span class="lb" data-page="4.805" data-line="14" id="l4.805.14"></span>ὑγιαίνοντος δὲ ἰδίᾳ ἐνεργεῖν, οὔτε ὠφελουμένην, οὔτε βλαπτομένην
<span class="lb" data-page="4.805" data-line="15" id="l4.805.15"></span>ὑπ’ αὐτοῦ, ἀναγράψω τινὰς ῥήσεις τοῦ Πλάτωνος,
<span class="lb" data-page="4.805" data-line="16" id="l4.805.16"></span>ἐν αἷς ἀποφαίνεταί τινας διὰ τὴν τῶν τόπων κρᾶσιν
<span class="lb" data-page="4.805" data-line="17" id="l4.805.17"></span>εἰς φρόνησιν ὠφελουμένους τε καὶ βλαπτομένους ἄνευ τοῦ
<span class="lb" data-page="4.805" data-line="18" id="l4.805.18"></span>νοσεῖν τὸ σῶμα. κατὰ μέν γε τὰ πρῶτα τῶν Τιμαίου λόγων
<span class="pb" data-page="4.806" id="p4.806"></span>
<span class="lb" data-page="4.806" data-line="1" id="l4.806.1"></span>ἔγραψε· Ταύτην δὴ τὴν σύμπασαν διακόσμησιν καὶ σύνταξιν
<span class="lb" data-page="4.806" data-line="2" id="l4.806.2"></span>ἡ θεὸς προτέρους ἡμᾶς διακοσμήσασα κατῴκισεν, ἐκλεξαμένη
<span class="lb" data-page="4.806" data-line="3" id="l4.806.3"></span>τὸν τόπον, ἐν ᾧ γεγένησθε, τῶν ὡρῶν τὴν εὐκρασίαν
<span class="lb" data-page="4.806" data-line="4" id="l4.806.4"></span>ἐν αὐτῷ κατιδοῦσα, ὅτι ἄνδρας φρονιμωτάτους οἴσει.
<span class="lb" data-page="4.806" data-line="5" id="l4.806.5"></span>ἀλλὰ καὶ συνάπτων ἐφεξῆς· ἅτε οὖν φιλοπόλεμός τε καὶ
<span class="lb" data-page="4.806" data-line="6" id="l4.806.6"></span>φιλόσοφος ἡ θεὸς οὖσα, τὸν προσφερεστάτους αὐτῇ μέλλοντα
<span class="lb" data-page="4.806" data-line="7" id="l4.806.7"></span>οἴσειν τόπον ἄνδρας τοῦτον ἐκλεξαμένη, πρῶτον κατῴκισεν.
<span class="lb" data-page="4.806" data-line="8" id="l4.806.8"></span>ὅτι μὲν οὖν πολὺ δίδωσι τοῖς τόποις, τουτέστι ταῖς
<span class="lb" data-page="4.806" data-line="9" id="l4.806.9"></span>ἐπὶ τῆς γῆς οἰκήσεσιν, εἴς τε τὰ τῆς ψυχῆς ἤθη καὶ σύνεσιν
<span class="lb" data-page="4.806" data-line="10" id="l4.806.10"></span>καὶ φρόνησιν, ἤδη μὲν κᾀκ τούτων ἐστὶ δῆλον, ἀλλὰ κᾀν τῷ
<span class="lb" data-page="4.806" data-line="11" id="l4.806.11"></span>πέμπτῳ τῶν νόμων ὡδί πως ἔγραψε. μηδὲ τοῦθ’ ὑμᾶς λανθανέτω
<span class="lb" data-page="4.806" data-line="12" id="l4.806.12"></span>περὶ τόπων πρὸς τὸ γεννᾷν ἀνθρώπους ἀμείνους
<span class="lb" data-page="4.806" data-line="13" id="l4.806.13"></span>καὶ χείρους. ἐναργῶς πάλιν ἐνταῦθα γεννᾷν τοὺς τόπους
<span class="lb" data-page="4.806" data-line="14" id="l4.806.14"></span>φησὶν ἀμείνους τε καὶ χείρους ἀνθρώπους. καὶ ἐφεξῆς δὲ
<span class="lb" data-page="4.806" data-line="15" id="l4.806.15"></span>πάλιν ἐπιφέρων τοῖσδε φησίν· οἱ μέν γέ που διὰ πνεύματα
<span class="lb" data-page="4.806" data-line="16" id="l4.806.16"></span>παντοῖα καὶ δι’ εἱλήσεις ἀλλόκοτοί τέ εἰσι καὶ ἀπαίσιοι
<span class="lb" data-page="4.806" data-line="17" id="l4.806.17"></span>αὐτῶν, οἱ μὲν δι’ ὕδατα, οἱ δὲ διὰ τὴν ἐκ τῆς γῆς τροφὴν
<span class="lb" data-page="4.806" data-line="18" id="l4.806.18"></span>ἀναδιδοῦσαν, οὐ μόνον τοῖς σώμασιν ἄμεινον καὶ χεῖρον,
<span class="lb" data-page="4.806" data-line="19" id="l4.806.19"></span>ταῖς ψυχαῖς δὲ οὐχ ἧττον δυναμένην πάντα τὰ τοιαῦτα ﻿
<span class="pb" data-page="4.807" id="p4.807"></span>
<span class="lb" data-page="4.807" data-line="1" id="l4.807.1"></span>ἐμποιεῖν. ἐν τούτῳ τῷ λόγῳ πνεύματα σαφῶς φησι καὶ
<span class="lb" data-page="4.807" data-line="2" id="l4.807.2"></span>τὰς ἡλιάσεις, τουτέστι τὰς ἐξ ἡλίου θερμότητας εἰς τὰς
<span class="lb" data-page="4.807" data-line="3" id="l4.807.3"></span>τῆς ψυχῆς δυνάμεις προσθησομένας. εἰ μή τι ἄρα νομίζουσι
<span class="lb" data-page="4.807" data-line="4" id="l4.807.4"></span>διὰ μὲν τὰ πνεύματα, καὶ τὴν τοῦ περιέχοντος ἀέρος θερμότητα
<span class="lb" data-page="4.807" data-line="5" id="l4.807.5"></span><span class="milestone ed2page" data-n="5.457" data-unit="ed2page" id="ed2page.5.457"></span> καὶ ψυχρότητα, καὶ τὴν τῶν ὑδάτων τε καὶ
<span class="lb" data-page="4.807" data-line="6" id="l4.807.6"></span>τῆς τροφῆς φύσιν ἀμείνους τε καὶ χείρους τὴν ψυχὴν ἀνθρώπους
<span class="lb" data-page="4.807" data-line="7" id="l4.807.7"></span>δύνασθαι γενέσθαι, ταῦτα δὲ αὐτὰ μὴ διὰ μέσων
<span class="lb" data-page="4.807" data-line="8" id="l4.807.8"></span>τῶν κράσεων ἐργάζεσθαι τὰ κατὰ ψυχὴν ἀγαθά τε καὶ
<span class="lb" data-page="4.807" data-line="9" id="l4.807.9"></span>φαῦλα· καὶ γὰρ ταῦτα ἂν εἴη τῇ συνέσει τῶν ἀνδρῶν ἀκόλουθα.
<span class="lb" data-page="4.807" data-line="10" id="l4.807.10"></span>ἀλλ’ ἡμεῖς γε σαφῶς ἴσμεν, ὡς ἕκαστον ἔδεσμα
<span class="lb" data-page="4.807" data-line="11" id="l4.807.11"></span>καταπίνεται μὲν πρῶτον εἰς τὴν γαστέρα, προκατείργασται
<span class="lb" data-page="4.807" data-line="12" id="l4.807.12"></span>δὲ ἐν αὐτῇ, μετὰ ταῦτα δὲ διὰ τῶν ἐξ ἥπατος αὐτῇ καθηκουσῶν
<span class="lb" data-page="4.807" data-line="13" id="l4.807.13"></span>φλεβῶν ἀναληφθὲν ἐργάζεται τοὺς ἐν τῷ σώματι χυμοὺς,
<span class="lb" data-page="4.807" data-line="14" id="l4.807.14"></span>ἐξ ὧν τρέφεται <span class="milestone ed1page" data-n="1.350" data-unit="ed1page" id="ed1page.1.350"></span> τἄλλα μόρια πάντα, καὶ σὺν αὐτοῖς
<span class="lb" data-page="4.807" data-line="15" id="l4.807.15"></span>ἐγκέφαλός τε καὶ καρδία καὶ ἧπαρ, ἐν δὲ δὴ τῷ τρέφεσθαι
<span class="lb" data-page="4.807" data-line="16" id="l4.807.16"></span>θερμότερα σφῶν αὐτῶν γίγνεται ψυχρότερά τε καὶ ὑγρότερα
<span class="lb" data-page="4.807" data-line="17" id="l4.807.17"></span>συνεξομοιούμενα τῇ δυνάμει τῶν ἐπικρατούντων χυμῶν. ὡς
<span class="lb" data-page="4.807" data-line="18" id="l4.807.18"></span>σωφρονήσαντες κᾂν νῦν γοῦν οἱ δυσχεραίνοντες, τροφὴν
<span class="pb" data-page="4.808" id="p4.808"></span>
<span class="lb" data-page="4.808" data-line="1" id="l4.808.1"></span>δύνασθαι τοὺς μὲν σωφρονεστέρους, τοὺς δὲ ἀκολαστοτέρους
<span class="lb" data-page="4.808" data-line="2" id="l4.808.2"></span>ἐργάζεσθαι, καὶ τοὺς μὲν ἀκρατεστέρους, τοὺς δὲ
<span class="lb" data-page="4.808" data-line="3" id="l4.808.3"></span>ἐγκρατεστέρους, καὶ θαρσαλέους, καὶ δειλοὺς, ἡμέρους τε
<span class="lb" data-page="4.808" data-line="4" id="l4.808.4"></span>καὶ πρᾴους, ἐριστικούς τε καὶ φιλονείκους, ἡκέτωσαν πρός
<span class="lb" data-page="4.808" data-line="5" id="l4.808.5"></span>με μαθησόμενοι, τίνα μὲν ἐσθίειν αὐτοὺς χρὴ, τίνα δὲ πίνειν.
<span class="lb" data-page="4.808" data-line="6" id="l4.808.6"></span>εἴς τε γὰρ τὴν ἠθικὴν φιλοσοφίαν ὀνήσονται μέγιστα,
<span class="lb" data-page="4.808" data-line="7" id="l4.808.7"></span>καὶ πρὸς ταύτῃ κατὰ τὰς τοῦ λογιστικοῦ δυνάμεις ἐπιδώσουσιν
<span class="lb" data-page="4.808" data-line="8" id="l4.808.8"></span>εἰς ἀρετὴν, συνετώτεροι καὶ μνημονικώτεροι γενόμενοι
<span class="lb" data-page="4.808" data-line="9" id="l4.808.9"></span>καὶ φιλομαθέστεροι καὶ φρονιμώτεροι. πρὸς γὰρ
<span class="lb" data-page="4.808" data-line="10" id="l4.808.10"></span>ταῖς τροφαῖς καὶ τοῖς πόμασι καὶ τοὺς ἀνέμους αὐτοὺς διδάξω,
<span class="lb" data-page="4.808" data-line="11" id="l4.808.11"></span>καὶ τὰς τοῦ περιέχοντος κράσεις, ἔτι τε τὰς χώρας,
<span class="lb" data-page="4.808" data-line="12" id="l4.808.12"></span>ὁποίας μὲν αἱρεῖσθαι προσήκει, ὁποίας δὲ φεύγειν.
</p>
        </article>

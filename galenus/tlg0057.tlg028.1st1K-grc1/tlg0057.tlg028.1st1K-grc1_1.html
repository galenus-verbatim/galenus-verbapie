<article xmlns="http://www.w3.org/1999/xhtml" id="urn:cts:greekLit:tlg0057.tlg028.1st1K-grc1:1">
<span class="pb page1" data-page="5.1" id="p5.1"></span>
<span class="milestone ed1page page1" data-n="0.353" data-unit="ed1page" id="ed1page.1.353"></span>
<span class="milestone ed2page page1" data-n="5.52" data-unit="ed2page" id="ed2page.6.520"></span>
          <h1>ΓΑΛΗΝΟΥ ΠΕΡΙ ΔΙΑΓΝΩΣΕΩΣ ΚΑΙ
<br></br>ΘΕΡΑΠΕΙΑΣ ΤΩΝ ΕΝ ΤΗι ΕΚΑΣΤΟΥ
<br></br>ΨΥΧΗι ΙΔΙΩΝ ΠΑΘΩΝ.
</h1>
          <p>
<span class="lb" data-page="5.1" data-line="1" id="l5.1.1"></span>Ἐπειδὴ καὶ δι’ ὑπομνημάτων ἔχειν βούλει,
<span class="lb" data-page="5.1" data-line="2" id="l5.1.2"></span>ἃ πρὸς τὴν ἐρώτησιν ἀπεκρινάμην, ἣν ἐνέστησα πρὸς ἡμᾶς
<span class="lb" data-page="5.1" data-line="3" id="l5.1.3"></span>ὑπὲρ τοῦ γραφέντος Ἀντωνίῳ τῷ Ἐπικουρείῳ βιβλίου περὶ
<span class="lb" data-page="5.1" data-line="4" id="l5.1.4"></span>τῆς ἐπὶ τοῖς ἰδίοις πάθεσιν ἐφεδρείας, ἤδη πράξω τοῦτο,
<span class="lb" data-page="5.1" data-line="5" id="l5.1.5"></span>καὶ τήνδε τίθεμαι τὴν ἀρχήν. ἄριστον μὲν ἦν αὐτὸν τὸν
<span class="lb" data-page="5.1" data-line="6" id="l5.1.6"></span>Ἀντώνιον εἰρηκέναι σαφῶς, τί ποτε βούλεται σημαίνειν ἐκ τοῦ
<span class="lb" data-page="5.1" data-line="7" id="l5.1.7"></span>τῆς ἐφεδρείας ὀνόματος. ὡς δ’ ἄν τις ἐξ ὧν λέγει κατὰ τὸ
<span class="pb" data-page="5.2" id="p5.2"></span>
<span class="lb" data-page="5.2" data-line="1" id="l5.2.1"></span>βιβλίον εἰκάσειεν, ἤτοι τὴν παραφυλακὴν ἢ τὴν διάγνωσιν
<span class="lb" data-page="5.2" data-line="2" id="l5.2.2"></span>δοκεῖ μοι δηλοῦν, ἢ καὶ πρὸς τούτοις τὴν ἐπανόρθωσιν.
<span class="lb" data-page="5.2" data-line="3" id="l5.2.3"></span>ἐφαίνετο δ’, ὡς οἶσθα, καὶ ἀσαφῶς ἑρμηνεύων τὰ
<span class="lb" data-page="5.2" data-line="4" id="l5.2.4"></span>πολλὰ τῶν εἰρημένων, ὡς εἰκάσαι μᾶλλον ἔστιν ἢ νοῆσαι
<span class="lb" data-page="5.2" data-line="5" id="l5.2.5"></span>σαφῶς. ἐνίοτε μὲν γὰρ δόξει προτρέπειν ἡμᾶς ἐννοεῖν, ὅτι
<span class="lb" data-page="5.2" data-line="6" id="l5.2.6"></span>καὶ αὐτοὶ πολλὰ παραπλησίως τοῖς ἄλλοις ἁμαρτάνομεν·
<span class="lb" data-page="5.2" data-line="7" id="l5.2.7"></span>ἐνίοτε δ’, ὅπως ἄν τις ἕκαστον ὧν ἁμαρτάνει διαγιγνώσκοι,
<span class="lb" data-page="5.2" data-line="8" id="l5.2.8"></span>καὶ πρὸς τούτοις αὖθις, ὅπως ἄν τις ἑαυτὸν ἀπάγοι τῶν
<span class="lb" data-page="5.2" data-line="9" id="l5.2.9"></span>ἁμαρτανομένων, ὃ δοκεῖ μοι τοῦ λόγου παντὸς εἶναι σκοπός.
<span class="lb" data-page="5.2" data-line="10" id="l5.2.10"></span>ἕκαστον γὰρ τῶν προειρημένων ἄχρηστόν ἐστι καὶ
<span class="lb" data-page="5.2" data-line="11" id="l5.2.11"></span>περιττὸν, εἰ μὴ πρὸς τοῦτον ἀναφέροιτο, διορθοῦν δὲ χρὴ
<span class="lb" data-page="5.2" data-line="12" id="l5.2.12"></span>αὑτὸν ἐν τοῖς μάλιστα παθήμασι τῶν ἁμαρτημάτων. ἐνίοτε
<span class="lb" data-page="5.2" data-line="13" id="l5.2.13"></span>μὲν γὰρ ὡς περὶ μόνων τῶν παθῶν αὐτοῦ ὁ λόγος γίνεται,
<span class="lb" data-page="5.2" data-line="14" id="l5.2.14"></span>πολλάκις δὲ ὡς περὶ τῶν ἁμαρτημάτων, ἔστι δ’ ὅτε περὶ
<span class="lb" data-page="5.2" data-line="15" id="l5.2.15"></span>ἀμφοτέρων διαλέγεσθαί σοι δόξει. ἐγὼ δ’ αὐτὸ τοῦτο πρῶτον,
<span class="lb" data-page="5.2" data-line="16" id="l5.2.16"></span>ὡς οἶσθα, προδιώρισα, τὰ μὲν ἁμαρτήματα κατὰ ψευδῆ
<span class="lb" data-page="5.2" data-line="17" id="l5.2.17"></span>δόξαν εἰπὼν γίγνεσθαι, τὸ δὲ πάθος κάτα τινα ἄλογον
<span class="pb" data-page="5.3" id="p5.3"></span>
<span class="lb" data-page="5.3" data-line="1" id="l5.3.1"></span>ἐν ἡμῖν δύναμιν <span class="milestone ed2page" data-n="6.520" data-unit="ed2page" id="ed2page.6.520"></span>ἀπειθοῦσαν τῷ λόγῳ· κοινῇ δ’
<span class="lb" data-page="5.3" data-line="2" id="l5.3.2"></span>ἀμφότερα κατὰ γενικώτερον σημαινόμενον ἁμαρτήματα κεκλήσθω.
<span class="lb" data-page="5.3" data-line="3" id="l5.3.3"></span>λέγω μὲν οὖν ἁμαρτάνειν καὶ τὸν ἀκολασταίνοντα,
<span class="lb" data-page="5.3" data-line="4" id="l5.3.4"></span>καὶ τὸν θυμῷ τι πράττοντα, καὶ τὸν διαβολῇ πιστεύοντα.
<span class="lb" data-page="5.3" data-line="5" id="l5.3.5"></span>γέγραπται μὲν οὖν καὶ Χρυσίππῳ καὶ ἄλλοις
<span class="lb" data-page="5.3" data-line="6" id="l5.3.6"></span>πολλοῖς τῶν φιλοσόφων θεραπευτικὰ συγγράμματα τῶν τῆς
<span class="lb" data-page="5.3" data-line="7" id="l5.3.7"></span>ψυχῆς παθῶν, εἴρηται δὲ καὶ πρὸς Ἀριστοτέλους καὶ
<span class="lb" data-page="5.3" data-line="8" id="l5.3.8"></span>τῶν ἑταίρων αὐτοῦ, καὶ πρὸ τούτων ὑπὸ Πλάτωνος. καὶ
<span class="lb" data-page="5.3" data-line="9" id="l5.3.9"></span>ἦν μὲν βέλτιον ἐξ ἐκείνων μανθάνειν αὐτὰ, ὥσπερ κᾀγώ.
<span class="lb" data-page="5.3" data-line="10" id="l5.3.10"></span>τὰ δ’ οὖν κεφάλαια διὰ τοῦ πρώτου λόγου τοῦδε διὰ συντόμου,
<span class="lb" data-page="5.3" data-line="11" id="l5.3.11"></span>ἐπειδὴ κελεύεις, διήξω σοι πάντα, καθ’ ἣν ἤδη
<span class="lb" data-page="5.3" data-line="12" id="l5.3.12"></span>τάξιν ἤκουσας, ὅτ’ ἐπύθου περὶ τοῦ γεγραμμένου τῷ Ἀντωνίῳ
<span class="lb" data-page="5.3" data-line="13" id="l5.3.13"></span>βιβλίου.
</p>
        </article>

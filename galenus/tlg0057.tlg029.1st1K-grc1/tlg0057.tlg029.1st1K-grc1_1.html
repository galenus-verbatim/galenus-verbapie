<article xmlns="http://www.w3.org/1999/xhtml" id="urn:cts:greekLit:tlg0057.tlg029.1st1K-grc1:1">
<span class="pb page1" data-page="5.58" id="p5.58"></span>
<span class="milestone ed1page page1" data-n="0.361" data-unit="ed1page" id="ed1page.1.361"></span>
<span class="milestone ed2page page1" data-n="5.538" data-unit="ed2page" id="ed2page.6.538"></span>
          <h1>ΓΑΛΗΝΟΥ ΠΕΡΙ ΔΙΑΓΝΩΣΕΩΣ ΚΑΙ
<br></br>ΘΕΡΑΠΕΙΑΣ ΤΩΝ ΕΝ ΤΗ ΕΚΑΣΤΟΥ
<br></br>ΨΥΧΗ ΑΜΑΡΤΗΜΑΤΩΝ ΒΙΒΛΙΟΝ.
</h1>
          <p>
<span class="lb" data-page="5.58" data-line="1" id="l5.58.1"></span>Ἡ μὲν δὴ τῶν παθῶν ἐν ἑκάστου ψυχῇ
<span class="lb" data-page="5.58" data-line="2" id="l5.58.2"></span>διάγνωσίς τε καὶ θεραπεία κατὰ τὴν εἰρημένην ὁδὸν ἐν τῷ
<span class="lb" data-page="5.58" data-line="3" id="l5.58.3"></span>πρὸ τούτου γράμματι λέλεκται, περὶ δὲ τῶν ἁμαρτημάτων
<span class="lb" data-page="5.58" data-line="4" id="l5.58.4"></span>ἐφεξῆς ἂν εἴη ῥητέον. ἄρχομαι οὖν καὶ νῦν ἀρχὴν ἀρίστην,
<span class="lb" data-page="5.58" data-line="5" id="l5.58.5"></span>ἣν ἅπαντες ὁμολογοῦσιν, εἰ καὶ μὴ διὰ τῶν ἔργων ἐπιδείκνυνται,
<span class="lb" data-page="5.58" data-line="6" id="l5.58.6"></span>τί ποτε λέγουσιν ἁμάρτημα, λόγῳ διελθὼν, ὅπως
<span class="lb" data-page="5.58" data-line="7" id="l5.58.7"></span>ἡμῖν ἀμφιβολία μηδεμία κατὰ τὸν ἑξῆς λόγον ὑπολείποιτο,
<span class="pb" data-page="5.59" id="p5.59"></span>
<span class="lb" data-page="5.59" data-line="1" id="l5.59.1"></span>δεικνὺς, ὥς γε εἰώθασι χρῆσθαι τῇ φωνῇ ταύτῃ πάντες οἱ
<span class="lb" data-page="5.59" data-line="2" id="l5.59.2"></span>Ἕλληνες. ἐνίοτε μὲν γὰρ ἐπὶ τῶν κατὰ κρίσιν οὐκ ὀρθῶς
<span class="lb" data-page="5.59" data-line="3" id="l5.59.3"></span>γιγνομένων, ὡς εἶναι τοῦ λογιστικοῦ μόνου τῆς ψυχῆς,
<span class="lb" data-page="5.59" data-line="4" id="l5.59.4"></span>ἐνίοτε δὲ κοινῇ, ὡς καὶ τῆς ἀλόγου δυνάμεως ἅπτεσθαι
<span class="lb" data-page="5.59" data-line="5" id="l5.59.5"></span>* * * * * τί συγκατάθεσις
<span class="lb" data-page="5.59" data-line="6" id="l5.59.6"></span>ἁμαρτήματος, συνωμολόγηται πᾶσι· τί δὲ καὶ ἀσθενὴς,
<span class="lb" data-page="5.59" data-line="7" id="l5.59.7"></span>οὐκ ἔτι· μεταξὺ γὰρ δοκεῖ τισιν ἄμεινον εἶναι τίθεσθαι
<span class="lb" data-page="5.59" data-line="8" id="l5.59.8"></span>τὴν ἀσθενῆ συγκατάθεσιν ἀρετῆς τε καὶ κακίας. ἀσθενῆ
<span class="lb" data-page="5.59" data-line="9" id="l5.59.9"></span>δὲ λέγουσι συγκατάθεσιν, ὅταν μηδέπω πεπεικότες ὦμεν
<span class="lb" data-page="5.59" data-line="10" id="l5.59.10"></span>ἡμᾶς αὐτοὺς, οὕτως ἀληθῆ τήνδε τινὰ δόξαν ὑπάρχειν,
<span class="lb" data-page="5.59" data-line="11" id="l5.59.11"></span>ὥστε πέντε δακτύλους ἔχειν, εἰ τύχοι, καθ’ ἑκατέραν χεῖρα,
<span class="lb" data-page="5.59" data-line="12" id="l5.59.12"></span>καὶ τὰ δὶς δύο τέτταρα εἶναι. ἴσως μὲν ἐπὶ πρεσβύτου
<span class="lb" data-page="5.59" data-line="13" id="l5.59.13"></span>δι’ ὅλου τοῦ βίου σχολάσαντος εὑρήσεις τῶν ἀληθῶν ἁμαρτημάτων,
<span class="lb" data-page="5.59" data-line="14" id="l5.59.14"></span>ἢ συγκαταθέσθαι τινὶ τῶν ἀπόδειξιν ἐπιστημονικὴν
<span class="lb" data-page="5.59" data-line="15" id="l5.59.15"></span>ἐχόντων ἀσθενῶς. ἐπιστήμη γοῦν ἐστι τοῦ γεωμετρικοῦ
<span class="lb" data-page="5.59" data-line="16" id="l5.59.16"></span>τοιαύτη περὶ τὰ δεδειγμένα διὰ τῶν Εὐκλείδου στοιχείων,
<span class="lb" data-page="5.59" data-line="17" id="l5.59.17"></span>ὁποία τῶν μορίων ἐστὶ τοῦ τὰ δὶς δύο τέτταρα εἶναι. τὴν
<span class="lb" data-page="5.59" data-line="18" id="l5.59.18"></span>δ’ αὐτὴν ἐπιστήμην ἔχει καὶ περὶ τῶν ἐφεξῆς τούτοις
<span class="pb" data-page="5.60" id="p5.60"></span>
<span class="lb" data-page="5.60" data-line="1" id="l5.60.1"></span>διδασκομένων σφαιρικῶν θεωρημάτων, ὥσπερ γε καὶ τῶν
<span class="lb" data-page="5.60" data-line="2" id="l5.60.2"></span>κατ’ αὐτὰ ἀναλυομένων ἁπάντων τῶν κωνικῶν καὶ τῶν
<span class="lb" data-page="5.60" data-line="3" id="l5.60.3"></span>γνωμονικῶν. <span class="milestone ed2page" data-n="6.538" data-unit="ed2page" id="ed2page.6.538"></span>ἐὰν οὖν ἀμφιβάληται βραχὺ, καὶ μήτ’
<span class="lb" data-page="5.60" data-line="4" id="l5.60.4"></span>ἰδίαν ἑαυτοῖς ἔχῃ συγκατάθεσιν, ἣν κατάληψιν ὀνομάζουσί
<span class="lb" data-page="5.60" data-line="5" id="l5.60.5"></span>τινες, ἁμάρτημα εἶναι τοῦτο συγχωρήσειεν ἄν τις, ὡς γεωμετρικοῦ
<span class="lb" data-page="5.60" data-line="6" id="l5.60.6"></span>δηλονότι τἀνθρώπου. τοῦ μέντοι κατὰ τὸν βίον
<span class="lb" data-page="5.60" data-line="7" id="l5.60.7"></span>ἁμαρτάνοντος ἐν τοῖς περὶ ἀγαθῶν τε καὶ κακῶν γνώσεώς
<span class="lb" data-page="5.60" data-line="8" id="l5.60.8"></span>τε καὶ κτήσεως καὶ φυγῆς αἱ μοχθηραὶ δόξαι συνίστανται
<span class="lb" data-page="5.60" data-line="9" id="l5.60.9"></span>καὶ ψευδεῖς, συγκατάθεσις ἢ προπετὴς, ἢ ἀσθενής.
<span class="lb" data-page="5.60" data-line="10" id="l5.60.10"></span>ἐνταῦθα οὖν ἤδη κίνδυνος, ὡς σμικρὸν ἅμα ἁμάρτημα καὶ
<span class="lb" data-page="5.60" data-line="11" id="l5.60.11"></span>μέγιστον, ἐὰν ψευδῶς συγκατατιθώμεθα τῇ τῶν ἀγαθῶν τε
<span class="lb" data-page="5.60" data-line="12" id="l5.60.12"></span>καὶ κακῶν δόξῃ. κατὰ μὲν τοὺς Ἀκαδημαϊκούς τε καὶ
<span class="lb" data-page="5.60" data-line="13" id="l5.60.13"></span>Πυῤῥωνείους, οὐ συγχωροῦντας ὧν ζητοῦμεν ἀπόδειξιν ἐπιστημονικὴν
<span class="lb" data-page="5.60" data-line="14" id="l5.60.14"></span>ἔχειν ἡμᾶς, ἅπασαι συγκαταθέσεις ἐξ ἀνάγκης
<span class="lb" data-page="5.60" data-line="15" id="l5.60.15"></span>μέν εἰσι προπετεῖς, ἐνδέχεται δὲ αὐτὴν εἶναι καὶ ψευδῆ.
<span class="lb" data-page="5.60" data-line="16" id="l5.60.16"></span>καὶ τῶν ἀποφηναμένων φιλοσόφων ὑπὲρ ἀγαθῶν τε καὶ κακῶν
<span class="lb" data-page="5.60" data-line="17" id="l5.60.17"></span>ἀλλήλαις μαχομένας δόξας οὐκ ἐγχωρεῖ, φασὶν, ἁπάσας
<span class="pb" data-page="5.61" id="p5.61"></span>
<span class="lb" data-page="5.61" data-line="1" id="l5.61.1"></span>ἀληθεῖς εἶναι, δύνασθαί γε μὴν ἴσως εἶναι ψευδεῖς
<span class="lb" data-page="5.61" data-line="2" id="l5.61.2"></span>ἁπάσας, ὡς μήτε ἡδονὴν τὸ ἀγαθὸν εἶναι, μήτε ἀοχλησίαν,
<span class="lb" data-page="5.61" data-line="3" id="l5.61.3"></span>μήτ’ ἀρετὴν, ἢ τὴν κατ’ αὐτὴν ἐνέργειαν, ἢ ὅλως ὁτιοῦν
<span class="lb" data-page="5.61" data-line="4" id="l5.61.4"></span>ἄλλο τῶν εἰρημένων τοῖς φιλοσόφοις. πρῶτον οὖν ἐπισκέψασθαι
<span class="lb" data-page="5.61" data-line="5" id="l5.61.5"></span>δεῖ τὸν ἀναμάρτητον εἶναι βουλόμενον, εἰ ἔστιν ἀπόδειξις
<span class="lb" data-page="5.61" data-line="6" id="l5.61.6"></span>ἀδήλου πράγματος, ὅταν εὕρῃ, ζητῆσαι, μὴ κατὰ τὸ
<span class="lb" data-page="5.61" data-line="7" id="l5.61.7"></span>πάρεργον αὐτῶν μόνον, ἀλλ’ ἐν τῷ χρόνῳ συχνῷ μετὰ τῶν
<span class="lb" data-page="5.61" data-line="8" id="l5.61.8"></span>ἀληθεστάτων ἀνδρῶν, καὶ φύσιν συνετῶν, καὶ γεγυμνασμένων
<span class="lb" data-page="5.61" data-line="9" id="l5.61.9"></span>ἐν θεωρίαις λογικαῖς, ὁποία τίς ἐστιν ἡ ἀποδεικτικὴ
<span class="lb" data-page="5.61" data-line="10" id="l5.61.10"></span>μέθοδος, εἶθ’, ὅταν πεισθῇ τις αὐτὴν εὑρηκέναι, μετὰ
<span class="lb" data-page="5.61" data-line="11" id="l5.61.11"></span>τοῦτο χρόνῳ πολλῷ πάλιν ἀσκηθῆναι, πρὶν ἐπὶ τὴν τῶν μεγίστων
<span class="lb" data-page="5.61" data-line="12" id="l5.61.12"></span>ἰέναι ζήτησιν, ἣ διὰ τὸ ἀγαθὸν (ὅπερ δὴ καὶ
<span class="lb" data-page="5.61" data-line="13" id="l5.61.13"></span>τέλος ὀνομάζουσι τοῦ βίου) κτηθὲν εὐδαίμονας ἡμᾶς,
<span class="lb" data-page="5.61" data-line="14" id="l5.61.14"></span>ἢ μακαρίους, ἢ ὅπως ἂν ἄλλως ὀνομάζειν ἐθέλῃ τις,
<span class="lb" data-page="5.61" data-line="15" id="l5.61.15"></span>ἐργάζεται.
</p>
        </article>

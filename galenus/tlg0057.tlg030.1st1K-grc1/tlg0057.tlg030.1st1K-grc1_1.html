<article xmlns="http://www.w3.org/1999/xhtml" id="urn:cts:greekLit:tlg0057.tlg030.1st1K-grc1:1">
<span class="pb page1" data-page="5.104" id="p5.104"></span>
<span class="milestone ed1page page1" data-n="2.358" data-unit="ed1page" id="ed1page.3.358"></span>
<span class="milestone ed2page page1" data-n="2.166" data-unit="ed2page" id="ed2page.3.166"></span>
          <h1>ΓΑΛΗΝΟΥ ΠΕΡΙ ΜΕΛΑΙΝΗΣ ΧΟΛΗΣ.
</h1>
          <p>
<span class="lb" data-page="5.104" data-line="1" id="l5.104.1"></span>Περὶ μελαίνης χολῆς ἔνιοι μὲν ἐπὶ πλέον,
<span class="lb" data-page="5.104" data-line="2" id="l5.104.2"></span>ἢ ὡς τοῖς ἔργοις τῆς ἰατρικῆς τέχνης ἐστὶ χρήσιμον, ἐξέτειναν
<span class="lb" data-page="5.104" data-line="3" id="l5.104.3"></span>τὸν λόγον, ἔνιοι δὲ καὶ τοῦ δικαίου μέτρου καθεῖλόν
<span class="lb" data-page="5.104" data-line="4" id="l5.104.4"></span>τι, καθάπερ ἔνιοι παντάπασιν οὐδὲν εἶπον, οἷς ἄν τις
<span class="lb" data-page="5.104" data-line="5" id="l5.104.5"></span>μᾶλλον μέμψαιτο τῶν προσθέντων ἄχρηστόν τι. ῥᾷον γὰρ
<span class="lb" data-page="5.104" data-line="6" id="l5.104.6"></span>ἀφελεῖν τὸ περιττὸν τοῦ τὸ μηδόλως εἰρημένον αὐτὸ
<span class="lb" data-page="5.104" data-line="7" id="l5.104.7"></span>ἅπαν ἐξευρεῖν. Ἱπποκράτης μὲν οὖν μοι δοκεῖ τὸ χρήσιμον
<span class="lb" data-page="5.104" data-line="8" id="l5.104.8"></span>εἰς τὰ τῆς τέχνης ἔργα πρῶτος εἰπεῖν, ὥσπερ αὖ πάλιν
<span class="lb" data-page="5.104" data-line="9" id="l5.104.9"></span>Ἐρασίστρατος ὅλον παραλιπεῖν. οἱ γὰρ περὶ Πλειστόνικόν
<span class="lb" data-page="5.104" data-line="10" id="l5.104.10"></span>τε καὶ Πραξαγόραν καὶ Φιλότιμον, ἐπιπλεῖστον ἐργασάμενοι
<span class="pb" data-page="5.105" id="p5.105"></span>
<span class="lb" data-page="5.105" data-line="1" id="l5.105.1"></span>τὸν περὶ τῶν χυμῶν λόγον, ἔνια μέν μοι δοκοῦσι χρησίμως
<span class="lb" data-page="5.105" data-line="2" id="l5.105.2"></span>διορίσασθαι τῶν ἀδιορίστως Ἱπποκράτει γεγραμμένων, ἔνια
<span class="lb" data-page="5.105" data-line="3" id="l5.105.3"></span>δὲ καὶ ψευδῶς ἀποφήνασθαι. τῶν δὲ νεωτέρων ἄριστα
<span class="lb" data-page="5.105" data-line="4" id="l5.105.4"></span>γέγραπται περὶ μελαγχολίας τῷ Ἐφεσίῳ Ῥούφῳ. καί τις
<span class="lb" data-page="5.105" data-line="5" id="l5.105.5"></span>εὐλόγως ἂν φαίη, μηδὲν ἐνδεῖν τοῖς κατὰ φύσιν ἀκούουσιν,
<span class="lb" data-page="5.105" data-line="6" id="l5.105.6"></span>οὐκ ἐριστικῶς ἀντιλέγειν προαιρουμένοις, ὅπερ ἐπιπλεῖστον
<span class="lb" data-page="5.105" data-line="7" id="l5.105.7"></span>οὐκ ὀλίγοι τῶν νεωτέρων ἰατρῶν ἐζήλωσαν, καὶ
<span class="lb" data-page="5.105" data-line="8" id="l5.105.8"></span>μάλιστα οἱ καλοῦντες ἑαυτοὺς Ἐρασιστρατείους καὶ Ἀσκληπιαδείους
<span class="lb" data-page="5.105" data-line="9" id="l5.105.9"></span>καὶ μεθοδικούς· ὧν ἔνιοι καὶ σοφίσματα συνέθεσαν,
<span class="lb" data-page="5.105" data-line="10" id="l5.105.10"></span>ἐπιδεικνύναι πειρώμενοι, τὸν περὶ τῶν χυμῶν λόγον
<span class="lb" data-page="5.105" data-line="11" id="l5.105.11"></span>ἄχρηστον εἶναι πρὸς τὰ τῆς ἰατρικῆς τέχνης ἔργα. πρῶτον
<span class="lb" data-page="5.105" data-line="12" id="l5.105.12"></span>μὲν οὖν ἡμεῖς, ὡς εἰθίσμεθα, τὸ χρήσιμον εἰπόντες,
<span class="lb" data-page="5.105" data-line="13" id="l5.105.13"></span>ἔπειτα εἰς τὰ κατ’ ἀκολουθίαν τοῦδε ζητούμενα μεταβάντες,
<span class="lb" data-page="5.105" data-line="14" id="l5.105.14"></span>οὐκ ἀποκνήσομεν ὕστερον οὐδὲ τὸ διαλύσασθαι τοὺς
<span class="lb" data-page="5.105" data-line="15" id="l5.105.15"></span>ἠρωτημένους λόγους τοῖς ἄχρηστον ἡγουμένοις <span class="milestone ed1page" data-n="3.358" data-unit="ed1page" id="ed1page.3.358"></span>εἶναι
<span class="lb" data-page="5.105" data-line="16" id="l5.105.16"></span>τὴν περὶ τοὺς χυμοὺς τέχνην. ὅπως δὲ <span class="milestone ed2page" data-n="3.166" data-unit="ed2page" id="ed2page.3.166"></span>μή τις ἀσάφεια
<span class="pb" data-page="5.106" id="p5.106"></span>
<span class="lb" data-page="5.106" data-line="1" id="l5.106.1"></span>περὶ τὸν λόγον γίγνοιτο, καθ’ ἑκάστου χυμοῦ φύσεως ἕν
<span class="lb" data-page="5.106" data-line="2" id="l5.106.2"></span>ὄνομα θέμενοι οὕτω πειρασόμεθα διὰ παντὸς ἑρμηνεύειν
<span class="lb" data-page="5.106" data-line="3" id="l5.106.3"></span>αὐτόν. οὐκ ἐνδέχεται δὲ πρᾶξαι καλῶς τοῦτο χωρὶς τοῦ
<span class="lb" data-page="5.106" data-line="4" id="l5.106.4"></span>διελθεῖν αὐτῶν τὰς ἰδέας. τοῦτ’ οὖν ἤδη πράξωμεν, ἀπὸ
<span class="lb" data-page="5.106" data-line="5" id="l5.106.5"></span>τοῦ γνωριμωτάτου πᾶσιν ἀνθρώποις ἀρξάμενοι χυμοῦ.
</p>
        </article>

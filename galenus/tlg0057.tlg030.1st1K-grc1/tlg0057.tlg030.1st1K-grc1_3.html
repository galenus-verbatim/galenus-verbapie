<article xmlns="http://www.w3.org/1999/xhtml" id="urn:cts:greekLit:tlg0057.tlg030.1st1K-grc1:3">
<span class="pb page1" data-page="5.110" id="p5.110"></span>
<span class="milestone ed1page page1" data-n="3.358" data-unit="ed1page" id="ed1page.3.358"></span>
<span class="milestone ed2page page1" data-n="3.167" data-unit="ed2page" id="ed2page.3.167"></span>
          <p>
<span class="lb" data-page="5.110" data-line="14" id="l5.110.14"></span>Ὅτι μὲν οὖν οὐ πήγνυται, διώρισται μὲν
<span class="lb" data-page="5.110" data-line="15" id="l5.110.15"></span>ἀπὸ τοῦ μέλανος αἵματος, οὐ μὴν ἤδη γε καὶ ἀπὸ τῶν μελάνων
<span class="lb" data-page="5.110" data-line="16" id="l5.110.16"></span>ἰδίως ὀνομαζομένων. ἐμεῖταί τε γὰρ καὶ διαχωρεῖται
<span class="lb" data-page="5.110" data-line="17" id="l5.110.17"></span>πολλάκις τοιαῦτα, πάμπολυ διαφέροντα τῆς μελαίνης,
<span class="pb" data-page="5.111" id="p5.111"></span>
<span class="lb" data-page="5.111" data-line="1" id="l5.111.1"></span>οὐ τῇ δυνάμει μόνον, ἀλλὰ καὶ ταῖς αἰσθηταῖς ποιότησιν.
<span class="lb" data-page="5.111" data-line="2" id="l5.111.2"></span>οὔτε γὰρ στρυφνότητος, οὔτε ὀξύτητος μετέχει σαφῶς ταῦτα,
<span class="lb" data-page="5.111" data-line="3" id="l5.111.3"></span>τῆς μελαίνης χολῆς κατά τε τὴν γεῦσιν ἐμφαινούσης τοῖς
<span class="lb" data-page="5.111" data-line="4" id="l5.111.4"></span>ἐμοῦσιν αὐτὴν καὶ κατὰ τὴν ὄσφρησιν, οὐκ ἐκείνοις μόνον,
<span class="lb" data-page="5.111" data-line="5" id="l5.111.5"></span>ἀλλὰ καὶ τοῖς ἄλλοις. οὐ μὴν οὐδὲ ζυμοῖ τὴν γῆν, ὡς
<span class="lb" data-page="5.111" data-line="6" id="l5.111.6"></span>ἐκείνη. ἀλλ’ εἰ καὶ κατὰ τοῦτ’ ἔοικεν ὄξει δριμυτάτῳ, τῷ
<span class="lb" data-page="5.111" data-line="7" id="l5.111.7"></span>παχυμερεῖ τῆς οὐσίας ἐναντιώτατα διάκειται, καὶ διὰ τοῦθ’,
<span class="lb" data-page="5.111" data-line="8" id="l5.111.8"></span>οἷς ὁμιλήσειεν ἂν τοῦ σώματος μέρεσιν ἄκρατος, ἑλκοῖ πάντως
<span class="lb" data-page="5.111" data-line="9" id="l5.111.9"></span>αὐτὰ διαβιβρώσκουσα. τὸ μὲν γὰρ ὄξος, ἅτε λεπτομερὲς
<span class="lb" data-page="5.111" data-line="10" id="l5.111.10"></span>ὂν, διεξέρχεται, τὸ δὲ τῆς μελαίνης χολῆς πάχος,
<span class="lb" data-page="5.111" data-line="11" id="l5.111.11"></span>ἕδραν μόνιμον αὐτῇ παρέχον, αἴτιον τῆς ἀναβρώσεως γίνεται.
<span class="lb" data-page="5.111" data-line="12" id="l5.111.12"></span>ὥσπερ δὲ τοῖς εἰρημένοις γνωρίσμασι σαφῶς διορίζεται
<span class="lb" data-page="5.111" data-line="13" id="l5.111.13"></span>τῶν μελάνων, εἴτε χυμῶν ἐθέλεις λέγειν, εἴτε διαχωρημάτων,
<span class="lb" data-page="5.111" data-line="14" id="l5.111.14"></span>εἴτ’ ἐδεσμάτων, ἡ μέλαινα χολὴ, οὕτω κᾀν τῷ
<span class="lb" data-page="5.111" data-line="15" id="l5.111.15"></span>μήτε μυῖαν μήτ’ ἄλλο τι ζῶον ἐθέλειν αὐτῆς γεύσασθαι,
<span class="lb" data-page="5.111" data-line="16" id="l5.111.16"></span>καθάπερ οὐδὲ τῆς κατακοροῦς ἅλμης. οὐδὲ γὰρ ἐν ἐκείνῃ
<span class="lb" data-page="5.111" data-line="17" id="l5.111.17"></span>διαζῇ ζῶον, ὡς ἡ καλουμένη νεκρὰ θάλασσα τεκμήριον.
<span class="pb" data-page="5.112" id="p5.112"></span>
<span class="lb" data-page="5.112" data-line="1" id="l5.112.1"></span>καὶ διὰ τοῦτ’ ἔοικεν ἡ γένεσις αὐτῆς ὀλέθριος ὑπάρχειν,
<span class="lb" data-page="5.112" data-line="2" id="l5.112.2"></span>ὑπεροπτηθέντος τοῦ μέλανος χυμοῦ συμβαίνουσα. πολὺ
<span class="lb" data-page="5.112" data-line="3" id="l5.112.3"></span>δὲ δήπου τῆσδε τὴν ἐκ τῆς ξανθῆς χολῆς ὑπεροπτηθείσης
<span class="lb" data-page="5.112" data-line="4" id="l5.112.4"></span>γινομένην μέλαιναν ὀλεθριώτερον εἶναι νομιστέον, <span class="milestone ed2page" data-n="3.168" data-unit="ed2page" id="ed2page.3.168"></span>ὅσῳ
<span class="lb" data-page="5.112" data-line="5" id="l5.112.5"></span>περ καὶ ὁ χυμὸς τοῦ χυμοῦ δραστικώτερος, ἡ ξανθὴ χολὴ
<span class="lb" data-page="5.112" data-line="6" id="l5.112.6"></span>τῆς οἷον ὑποστάθμης τοῦ αἵματος, ἣν ἀμόργῃ καὶ τρυγὶ
<span class="lb" data-page="5.112" data-line="7" id="l5.112.7"></span>παραπλησίαν ἔφασαν ἔχειν τὴν γένεσιν οἱ περὶ τὰ τῆς
<span class="lb" data-page="5.112" data-line="8" id="l5.112.8"></span>τέχνης ἔργα σπουδάσαντες. ἀλλ’ ὥσπερ ἐπ’ ἄλλων πολλῶν
<span class="lb" data-page="5.112" data-line="9" id="l5.112.9"></span>πραγμάτων, ὁμωνύμων μὲν ἀλλήλοις, ἐναντίας δὲ φύσεως
<span class="lb" data-page="5.112" data-line="10" id="l5.112.10"></span>ὄντων, ἡ τῆς προσηγορίας κοινότης ἔσφηλέ τινας, οὕτω
<span class="lb" data-page="5.112" data-line="11" id="l5.112.11"></span>κᾀπὶ τῶν εἰρημένων δυοῖν χυμῶν ἔνιοι σφαλέντες ᾠήθησαν
<span class="lb" data-page="5.112" data-line="12" id="l5.112.12"></span>ἐπ’ ἀγαθῷ πολλάκις ἐμεῖσθαί τι καὶ διαχωρεῖσθαι μελαίνης
<span class="lb" data-page="5.112" data-line="13" id="l5.112.13"></span>χολῆς. ἐγὼ δ’ ἐκ μειρακίου παρὰ Πέλοπι τῷ διδασκάλῳ
<span class="lb" data-page="5.112" data-line="14" id="l5.112.14"></span>μαθὼν ἑκατέρου τῶν χυμῶν τὰ γνωρίσματα, κᾄπειτα
<span class="lb" data-page="5.112" data-line="15" id="l5.112.15"></span>παραφυλάξας αὐτὰ δι’ ὅλου <span class="milestone ed1page" data-n="3.359" data-unit="ed1page" id="ed1page.3.359"></span>τοῦ ἐμοῦ βίου
<span class="lb" data-page="5.112" data-line="16" id="l5.112.16"></span>μέχρι δεῦρο, τὸν μὲν τῆς ἀκριβοῦς μελαίνης χολῆς χυμὸν
<span class="lb" data-page="5.112" data-line="17" id="l5.112.17"></span>ὀλεθρίως ἐκκρινόμενον ἐθεασάμην ἀεὶ, τὴν δὲ τῶν μελάνων
<span class="pb" data-page="5.113" id="p5.113"></span>
<span class="lb" data-page="5.113" data-line="1" id="l5.113.1"></span>κένωσιν οὐκ ὀλιγάκις ἐπ’ ἀγαθῷ γενομένην. ἀρκεῖ μὲν
<span class="lb" data-page="5.113" data-line="2" id="l5.113.2"></span>οὖν καὶ τοῦτο γινώσκεσθαι μόνον εἰς τὰ τῆς τέχνης ἔργα,
<span class="lb" data-page="5.113" data-line="3" id="l5.113.3"></span>καὶ μάλιστα ἐάν γε μετὰ διορισμοῦ τῶν καιρῶν, ἐν οἷς ἐκκρίνεται,
<span class="lb" data-page="5.113" data-line="4" id="l5.113.4"></span>μάθῃ τις τὸν λόγον, ὃν ἐν τοῖς ἑξῆς ἐγὼ διηγήσομαι.
<span class="lb" data-page="5.113" data-line="5" id="l5.113.5"></span>τῷ δὲ μήπω διὰ μακρᾶς πείρας ἐγνωκότι τὸ γινόμενον
<span class="lb" data-page="5.113" data-line="6" id="l5.113.6"></span>ἐφ’ ἑκατέρᾳ τῇ κενώσει, θαυμάζειν ἴσως ἢ ἀπιστεῖν
<span class="lb" data-page="5.113" data-line="7" id="l5.113.7"></span>εἰκός ἐστιν, εἰ τοῦ μοχθηροτάτου χυμοῦ κενουμένου βλάπτεται
<span class="lb" data-page="5.113" data-line="8" id="l5.113.8"></span>τὸ σῶμα· τοὐναντίον γὰρ εὔλογον εἶναι δόξει, τῶν
<span class="lb" data-page="5.113" data-line="9" id="l5.113.9"></span>βλαπτόντον ἐκκενουμένων, ὑγιεινότατον αὐτὸ γίνεσθαι. κατὰ
<span class="lb" data-page="5.113" data-line="10" id="l5.113.10"></span>τοῦτον οὖν τὸν λόγον καὶ ἡ τῶν μελάνων κένωσις. ἀλλ’
<span class="lb" data-page="5.113" data-line="11" id="l5.113.11"></span>ὁ διὰ μακρᾶς πείρας πεισθεὶς, ὅτι, ὡς ἄρτι μοι λέλεκται,
<span class="lb" data-page="5.113" data-line="12" id="l5.113.12"></span>γίνεται, ῥᾳδίως εὑρήσει τὴν αἰτίαν τοῦ συμβαίνοντος, καὶ
<span class="lb" data-page="5.113" data-line="13" id="l5.113.13"></span>μάλισθ’ ὅταν ἐθελήσῃ τὰ γεννῶντα τὴν μέλαιναν χολὴν
<span class="lb" data-page="5.113" data-line="14" id="l5.113.14"></span>εὑρεῖν, ὧν ἤδη μὲν ἡ ἀρχὴ τῆς εὑρέσεως εἴρηται, βέλτιον
<span class="lb" data-page="5.113" data-line="15" id="l5.113.15"></span>δὲ καὶ τὸ σύμπαν τοῦ λόγου προσθεῖναι. τοῦ γὰρ ἐκ τῆς
<span class="lb" data-page="5.113" data-line="16" id="l5.113.16"></span>κοιλίας τε καὶ τῶν ἐντέρων εἰς ἧπαρ ἀναδιδομένου χυλοῦ ﻿
<span class="pb" data-page="5.114" id="p5.114"></span>
<span class="lb" data-page="5.114" data-line="1" id="l5.114.1"></span>τὸ μέν τι λεπτομερέστερόν ἐστι τῇ συστάσει, τὸ δὲ παχυμερέστερον,
<span class="lb" data-page="5.114" data-line="2" id="l5.114.2"></span>ὥσπερ καὶ τῶν ἐδεσμάτων αὐτῶν αἱ οὐσίαι διαφέρουσι.
<span class="lb" data-page="5.114" data-line="3" id="l5.114.3"></span>γινωσκόντων δ’ ἡμῶν, ἅπαντα τὴν διοικοῦσαν τὸ
<span class="lb" data-page="5.114" data-line="4" id="l5.114.4"></span>σῶμα φύσιν ἐπὶ σωτηρίᾳ τοῦ ζώου πράττειν, ὁρώντων τε
<span class="lb" data-page="5.114" data-line="5" id="l5.114.5"></span>καὶ τοὺς ἐκκριτικοὺς πόρους τῶν ἀχρηστοτέρων μορίων τῆς
<span class="lb" data-page="5.114" data-line="6" id="l5.114.6"></span>τροφῆς τε καὶ τοῦ ποτοῦ, θαυμαστὸν οὐδὲν εἶναι δοκεῖ,
<span class="lb" data-page="5.114" data-line="7" id="l5.114.7"></span>καὶ τῆς ὑποστάθμης τοῦ αἵματος ἐπιτεχνήσασθαί τινα κένωσιν
<span class="lb" data-page="5.114" data-line="8" id="l5.114.8"></span>αὐτὴν, ἥτις ὁποία μέν ἐστι καὶ διὰ τίνων γίνεται
<span class="lb" data-page="5.114" data-line="9" id="l5.114.9"></span>μορίων, αὖθις ἐπισκεψόμεθα.
</p>
        </article>

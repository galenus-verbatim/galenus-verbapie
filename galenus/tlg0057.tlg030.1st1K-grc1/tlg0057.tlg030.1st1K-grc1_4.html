<article xmlns="http://www.w3.org/1999/xhtml" id="urn:cts:greekLit:tlg0057.tlg030.1st1K-grc1:4">
<span class="pb page1" data-page="5.114" id="p5.114"></span>
<span class="milestone ed1page page1" data-n="3.359" data-unit="ed1page" id="ed1page.3.359"></span>
<span class="milestone ed2page page1" data-n="3.168" data-unit="ed2page" id="ed2page.3.168"></span>
          <p>
<span class="lb" data-page="5.114" data-line="10" id="l5.114.10"></span>Νυνὶ δὲ πρότερον, ἃ διὰ τῆς πείρας ἔγνωμεν,
<span class="lb" data-page="5.114" data-line="11" id="l5.114.11"></span>ἀρχὴν ποιησάμενοι τῆς διὰ τοῦ λόγου γενησομένης
<span class="lb" data-page="5.114" data-line="12" id="l5.114.12"></span>σκέψεως, ὅσα πεπείσμεθα χρόνῳ πολλῷ βασανίσαντες, ευρηκέναι
<span class="lb" data-page="5.114" data-line="13" id="l5.114.13"></span>ταῦτα ἐροῦμεν. ὁρᾶται δὴ τὸ κατὰ τὰς φλεβοτομίας
<span class="lb" data-page="5.114" data-line="14" id="l5.114.14"></span>αἷμα παχύτερον καὶ μελάντερον ἐν ταῖς τῶν ξηρῶν
<span class="lb" data-page="5.114" data-line="15" id="l5.114.15"></span>καὶ θερμῶν σωμάτων φύσεσι, ὥσπερ γε καὶ κατὰ τὰς τοιαύτας
<span class="lb" data-page="5.114" data-line="16" id="l5.114.16"></span>ὥρας, καὶ χώρας, καὶ καταστάσεις, ἐπιτηδεύματά τε
<span class="lb" data-page="5.114" data-line="17" id="l5.114.17"></span>καὶ δίαιταν ἐν ἐδέσμασι παχυχύμοις τε καὶ αὐχμώδεσιν,
<span class="pb" data-page="5.115" id="p5.115"></span>
<span class="lb" data-page="5.115" data-line="1" id="l5.115.1"></span>ὁποῖόν ἐστι φακὴ, καὶ κοχλίαι, καὶ κρέα ταύρεια καὶ τράγεια,
<span class="lb" data-page="5.115" data-line="2" id="l5.115.2"></span>καὶ μᾶλλον εἰ ταριχευθείη. τῆς τοιαύτης ὕλης ἐστὶ
<span class="lb" data-page="5.115" data-line="3" id="l5.115.3"></span>καὶ μέλας οἶνος παχύς τε καὶ αὐστηρός. οὕτω δὲ καὶ τῶν
<span class="lb" data-page="5.115" data-line="4" id="l5.115.4"></span>νοσημάτων ὅσα κατὰ θερμὴν καὶ ξηρὰν δυσκρασίαν γίνεται,
<span class="lb" data-page="5.115" data-line="5" id="l5.115.5"></span>καθάπερ οἱ καῦσοι, παχὺ καὶ μέλαν ἀποφαίνουσι τὸ
<span class="lb" data-page="5.115" data-line="6" id="l5.115.6"></span>αἷμα. τοιοῦτον δ’ αὐτοῖς καὶ ὁ μακρὸς οὗτος λοιμὸς,
<span class="lb" data-page="5.115" data-line="7" id="l5.115.7"></span><span class="milestone ed2page" data-n="3.169" data-unit="ed2page" id="ed2page.3.169"></span>ὁ ἐπὶ τοῦ μακροῦ θέρους γενόμενος, εἰργάζετο, καὶ
<span class="lb" data-page="5.115" data-line="8" id="l5.115.8"></span>τῶν γε διασωθέντων οὐκ ὀλίγοις ἔκκρισις διὰ τῆς κάτω
<span class="lb" data-page="5.115" data-line="9" id="l5.115.9"></span>γαστρὸς ἐγίγνετο τῶν καλουμένων μελάνων ἐπὶ τῆς ἐννάτης
<span class="lb" data-page="5.115" data-line="10" id="l5.115.10"></span>ἡμέρας τοὐπίπαν, ἢ ἑβδόμης, ἢ ἑνδεκάτης. ὧν καὶ αὐτῶν
<span class="lb" data-page="5.115" data-line="11" id="l5.115.11"></span>ἐφαίνοντο διαφοραὶ πλείους, ἐνίων μὲν ἐγγυτάτω τῆς μελαίνης
<span class="lb" data-page="5.115" data-line="12" id="l5.115.12"></span>ἡκόντων, ἐνίων δ’ οὔτε δῆξιν ἐν ταῖς διαχωρήσεσιν
<span class="lb" data-page="5.115" data-line="13" id="l5.115.13"></span>ἐχόντων, οὔτε ὀσμὴν δυσώδη, πολλῶν δ’ ἐν τῷ μεταξὺ
<span class="lb" data-page="5.115" data-line="14" id="l5.115.14"></span>τούτων καθεστηκότων. ὅσοις δὲ τῶν νοσούντων ἡ διὰ τῆς
<span class="lb" data-page="5.115" data-line="15" id="l5.115.15"></span>κάτω γαστρὸς ἔκκρισις οὐκ ἐγένετο τοιαύτη, τὸ σῶμα πᾶν
<span class="lb" data-page="5.115" data-line="16" id="l5.115.16"></span>περιεξήνθησε μέλασιν ἐξανθήμασιν ὁμοίοις. ἐνίοτε δὲ
<span class="lb" data-page="5.115" data-line="17" id="l5.115.17"></span>καὶ οἷον λεπὶς ἀπέπιπτε, ξηραινομένων τε καὶ διαφορουμένων
<span class="pb" data-page="5.116" id="p5.116"></span>
<span class="lb" data-page="5.116" data-line="1" id="l5.116.1"></span>αὐτῶν, κατὰ βραχὺ δὲ ἐπὶ πλείοσιν ἡμέραις μετὰ τὴν
<span class="lb" data-page="5.116" data-line="2" id="l5.116.2"></span>κρίσιν. ὅσοι δὲ διεχώρησαν ἀκριβῆ τὴν μέλαιναν, ἀπέθανον
<span class="lb" data-page="5.116" data-line="3" id="l5.116.3"></span>ἅπαντες· ἐνδείκνυται γὰρ ἡ τοιαύτη κατωπτῆσθαι τὸ αἷμα.
<span class="lb" data-page="5.116" data-line="4" id="l5.116.4"></span>φαίνεται δὲ καὶ ἄλλα χωρὶς τοῦ πυρέξαι πολλοῖς ἐξανθήματα
<span class="lb" data-page="5.116" data-line="5" id="l5.116.5"></span>γινόμενα κατὰ τὸ δέρμα, παχυνόμενόν τε καὶ ξηραινόμενον
<span class="lb" data-page="5.116" data-line="6" id="l5.116.6"></span>τὸ πλεονάζον τοῦ μελαγχολικοῦ χυμοῦ τῆς φύσεως
<span class="lb" data-page="5.116" data-line="7" id="l5.116.7"></span>ὠθούσης αὐτοῦ ἐκτός· ἐξ οὗ γένους ἐστὶ καὶ ὁ καλούμενος
<span class="lb" data-page="5.116" data-line="8" id="l5.116.8"></span>ἐλέφας. ὅταν δ’ ἅμα πυρετῷ γένηταί τι τοιοῦτο, τὸν ὀνομαζόμενον
<span class="lb" data-page="5.116" data-line="9" id="l5.116.9"></span>ἄνθρακα γεννᾷ τὸ κατασκῆψαν εἰς τὸ δέρμα
<span class="lb" data-page="5.116" data-line="10" id="l5.116.10"></span>τοῦ μελαγχολικοῦ χυμοῦ. χωρὶς δὲ πυρετοῦ κατασκῆπτον,
<span class="lb" data-page="5.116" data-line="11" id="l5.116.11"></span>ὅταν μὲν αἵματι μεμιγμένον ᾖ, τὸν ἐλέφαντα γεννᾷν πέφυκεν,
<span class="lb" data-page="5.116" data-line="12" id="l5.116.12"></span>ὅταν δὲ μόνον, ἐν ἀρχῇ μὲν ὄγκον ἐργάζεται μέλανα,
<span class="lb" data-page="5.116" data-line="13" id="l5.116.13"></span>τῷ χρόνῳ δ’ εἰς τὸν καλούμενον καρκῖνον τελευτᾷ, ἐπειδὰν
<span class="lb" data-page="5.116" data-line="14" id="l5.116.14"></span>μὲν δριμύτερον καὶ κακοηθέστερον ᾖ, διαβιβρωσκομένου τοῦ
<span class="lb" data-page="5.116" data-line="15" id="l5.116.15"></span>δέρματος, ὅταν δ’ ἐπιεικέστερον, ἕλκους χωρὶς ἐργάζεται
<span class="lb" data-page="5.116" data-line="16" id="l5.116.16"></span>τὸν ὀνομαζόμενον κρυπτὸν καρκῖνον. ἐναργῶς γὰρ ἅπαντα
<span class="pb" data-page="5.117" id="p5.117"></span>
<span class="lb" data-page="5.117" data-line="1" id="l5.117.1"></span>τὰ τοιαῦτα πάθη καὶ μάλισθ’ ὁ καρκῖνος ὑπὸ μελαγχολικοῦ
<span class="lb" data-page="5.117" data-line="2" id="l5.117.2"></span>γίνεται χυμοῦ, σαφῶς φαινομένων τῶν εἰς τὸ πεπονθὸς
<span class="lb" data-page="5.117" data-line="3" id="l5.117.3"></span>μόριον ἡκουσῶν φλεβῶν παχὺν καὶ μέλανα περιεχουσῶν χυμόν.
<span class="lb" data-page="5.117" data-line="4" id="l5.117.4"></span>ἐκκαθαίρειν μὲν γὰρ τὸ αἷμα διὰ παντὸς ἡ φύσις
<span class="lb" data-page="5.117" data-line="5" id="l5.117.5"></span>πειρᾶται, διακρίνουσά τε τὸν μοχθηρὸν ἐξ αὐτοῦ κᾀκ τῶν
<span class="lb" data-page="5.117" data-line="6" id="l5.117.6"></span>κυρίων μορίων ὠθοῦσα, ποτὲ μὲν εἰς τὴν γαστέρα τε καὶ
<span class="lb" data-page="5.117" data-line="7" id="l5.117.7"></span>τὰ ἔντερα, ποτὲ δὲ εἰς τὴν ἐκτὸς ἐπιφάνειαν. ἀλλ’ ὅσα
<span class="lb" data-page="5.117" data-line="8" id="l5.117.8"></span>μὲν τῶν τοιούτων λεπτομερεστέρας οὐσίας ἐστὶ, διεξέρχεται
<span class="lb" data-page="5.117" data-line="9" id="l5.117.9"></span>τὸ δέρμα, τινὰ μὲν κατὰ τὴν ἄδηλον τῇ αἰσθήσει διαπνοὴν,
<span class="lb" data-page="5.117" data-line="10" id="l5.117.10"></span>ἔνια δ’ αἰσθητικῶς, καθάπερ οἱ ἱδρῶτες, ὅσα δὲ
<span class="lb" data-page="5.117" data-line="11" id="l5.117.11"></span>παχύτερα, διεξελθεῖν μὲν οὐ δύναται τὴν πυκνότητα τοῦ
<span class="lb" data-page="5.117" data-line="12" id="l5.117.12"></span>δέρματος, ἐγκαταλαμβανόμενα δὲ, τὰ μὲν θερμὰ τοὺς ἄνθρακας
<span class="lb" data-page="5.117" data-line="13" id="l5.117.13"></span>ἐργάζεται, τὰ δὲ μὴ τοιαῦτα τοὺς καρκίνους. ὅταν
<span class="lb" data-page="5.117" data-line="14" id="l5.117.14"></span>δ’ ἐπιεικὴς κατὰ τὰς ποιότητας ὁ μέλας εἴη χυμὸς αἵματί
<span class="lb" data-page="5.117" data-line="15" id="l5.117.15"></span>τε συμμιγεὶς, τοὺς ὑπερύθρους ἐλέφαντας ἐργάζεται· χρονίζοντες
<span class="lb" data-page="5.117" data-line="16" id="l5.117.16"></span>δὲ καὶ οὗτοι γίνονται μελάντεροι. πολλάκις δ’ ἡ
<span class="lb" data-page="5.117" data-line="17" id="l5.117.17"></span>φύσις ἀναστομώσασα φλέβα τῶν κατὰ τὴν ἕδραν ἀγγείων
<span class="pb" data-page="5.118" id="p5.118"></span>
<span class="lb" data-page="5.118" data-line="1" id="l5.118.1"></span>ἐξέκρινε τὸν τοιοῦτον χυμὸν αἵματι μεμιγμένον, ἀφ’ οὗ δὴ
<span class="lb" data-page="5.118" data-line="2" id="l5.118.2"></span>καὶ τοὔνομα τῷ συμπτώματι τίθενται τὴν αἱμοῤῥοΐδα. καὶ
<span class="lb" data-page="5.118" data-line="3" id="l5.118.3"></span>χρὴ καταμανθάνειν ἀπ’ αὐτῆς, ὁποῖόν ἐστι τὸ ἐκκρινόμενον
<span class="lb" data-page="5.118" data-line="4" id="l5.118.4"></span>αἷμα, πότερον οἷον ἔχουσιν οἵ τε γυμναστικοὶ καὶ οἱ ἀθληταὶ,
<span class="lb" data-page="5.118" data-line="5" id="l5.118.5"></span>καὶ τῶν ἰδιωτῶν οἱ τελέως ὑγιεινοὶ καὶ εὔχυμοι,
<span class="lb" data-page="5.118" data-line="6" id="l5.118.6"></span>ἢ μελάντερόν τε καὶ παχύτερον τοῦδε. καὶ μέντοι καὶ
<span class="lb" data-page="5.118" data-line="7" id="l5.118.7"></span>ἡ φύσις ἀποτίθεται τὸ τοιοῦτο αἷμα πολλάκις εἰς τὰς κατὰ τὰ
<span class="lb" data-page="5.118" data-line="8" id="l5.118.8"></span>σκέλη φλέβας, ὑφ’ οὗ διατεινόμεναί τε καὶ διευρυνόμεναι κιρσώδεις
<span class="lb" data-page="5.118" data-line="9" id="l5.118.9"></span>ἀποτελοῦνται, καὶ μελαίνεταί γε τῷ χρόνῳ τὸ δέρμα
<span class="lb" data-page="5.118" data-line="10" id="l5.118.10"></span>τὸ κατὰ τὰς τοιαύτας φλέβας. ἐφ’ ὧν δ’ αἵματος πλῆθος
<span class="lb" data-page="5.118" data-line="11" id="l5.118.11"></span>μόνον εἰσρέοι ἄνευ τοῦ μελαγχολικὸν ὑπάρχειν, <span class="milestone ed2page" data-n="3.170" data-unit="ed2page" id="ed2page.3.170"></span>ἀσθενεστέρας
<span class="lb" data-page="5.118" data-line="12" id="l5.118.12"></span>οὔσας φύσει τὰς τῇδε φλέβας ἀνευρύνει κατασκῆπτον,
<span class="lb" data-page="5.118" data-line="13" id="l5.118.13"></span>οὐδενὸς τοιούτου συμβαίνοντος, ὡς ἐφ’ ὧν γε
<span class="lb" data-page="5.118" data-line="14" id="l5.118.14"></span>ἂν τὸ μελαγχολικὸν αἷμα τοὺς κιρσοὺς ἐργάσηται. κίνδυνος
<span class="lb" data-page="5.118" data-line="15" id="l5.118.15"></span>γὰρ ἐπὶ τούτων ἐστὶν, ἐὰν ἐκτέμνῃ τις τὰς πεπονθυίας
<span class="lb" data-page="5.118" data-line="16" id="l5.118.16"></span>φλέβας, ἁλῶναι μελαγχολίᾳ. καὶ τοῦτο πολλάκις ἑωρᾶτο
<span class="lb" data-page="5.118" data-line="17" id="l5.118.17"></span>γινόμενον, οὐ μόνον κατὰ τοὺς κιρσοὺς, ἀλλὰ καὶ κατὰ τὰς ﻿
<span class="pb" data-page="5.119" id="p5.119"></span>
<span class="lb" data-page="5.119" data-line="1" id="l5.119.1"></span>ὑπὸ τοῦ τοιούτου χυμοῦ γινομένας αἱμοῤῥοΐδας. ἕλκος δέ
<span class="lb" data-page="5.119" data-line="2" id="l5.119.2"></span>τις ἔχων ἐν κνήμῃ χρόνου πολλοῦ τὴν ὑπερκειμένην φλέβα
<span class="lb" data-page="5.119" data-line="3" id="l5.119.3"></span>κιρσωδεστέραν οὖσαν ἐκτμηθεὶς, αὐτίκα μὲν ἐθεραπεύθη τὸ
<span class="lb" data-page="5.119" data-line="4" id="l5.119.4"></span>ἀρχαῖον ἕλκος, ὃ δὲ ἐκ τῆς τομῆς ἔσχεν ἐξαιρουμένης τῆς
<span class="lb" data-page="5.119" data-line="5" id="l5.119.5"></span>φλεβὸς, ἀνίατον ἔμεινεν. ὕστερον δέ ποτε μετ’ ἐνιαυτὸν εἷς
<span class="lb" data-page="5.119" data-line="6" id="l5.119.6"></span>τῶν ἐν Περγάμῳ διδασκάλων ἡμῶν Στρατόνικος τοὔνομα,
<span class="lb" data-page="5.119" data-line="7" id="l5.119.7"></span>μαθητὴς Σαβίνου τοῦ Ἱπποκρατείου, φλέβα τεμὼν ἐν ἀγκῶνι
<span class="lb" data-page="5.119" data-line="8" id="l5.119.8"></span>ἀνθρώπου, καὶ θεασάμενος αἷμα παχὺ καὶ μέλαν ἐκκρινόμενον,
<span class="lb" data-page="5.119" data-line="9" id="l5.119.9"></span>ἐπαφεῖλε κατὰ τὴν ὑστεραίαν ὀλίγον, εἶτα κατὰ τὴν
<span class="lb" data-page="5.119" data-line="10" id="l5.119.10"></span>τρίτην τε καὶ τετάρτην ὁμοίως ὀλίγον, καθήρας τε μετὰ
<span class="lb" data-page="5.119" data-line="11" id="l5.119.11"></span>ταύτας τὰς τρεῖς φαρμάκῳ μέλανα χυμὸν ἐκκενοῦντι, καὶ
<span class="lb" data-page="5.119" data-line="12" id="l5.119.12"></span>τὴν δίαιταν αὐτῷ εὔχυμον παρασκευάσας, ἐπὶ τὴν θεραπείαν
<span class="lb" data-page="5.119" data-line="13" id="l5.119.13"></span>τοῦ ἕλκους ἐτράπετο.
</p>
        </article>

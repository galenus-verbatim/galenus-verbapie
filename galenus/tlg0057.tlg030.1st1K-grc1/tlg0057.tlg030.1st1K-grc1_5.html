<article xmlns="http://www.w3.org/1999/xhtml" id="urn:cts:greekLit:tlg0057.tlg030.1st1K-grc1:5">
<span class="pb page1" data-page="5.119" id="p5.119"></span>
<span class="milestone ed1page page1" data-n="3.359" data-unit="ed1page" id="ed1page.3.359"></span>
<span class="milestone ed2page page1" data-n="3.170" data-unit="ed2page" id="ed2page.3.170"></span>
          <p>
<span class="lb" data-page="5.119" data-line="14" id="l5.119.14"></span><span class="milestone ed1page" data-n="3.360" data-unit="ed1page" id="ed1page.3.360"></span>Ὅτι μὲν οὖν ἐν ταῖς φλεψὶ καὶ ταῖς ἀρτηρίαις
<span class="lb" data-page="5.119" data-line="15" id="l5.119.15"></span>οἱ χυμοὶ περιέχονται πάντες, ἐνδείκνυται ἡ μὲν
<span class="lb" data-page="5.119" data-line="16" id="l5.119.16"></span>ποικιλία τῆς χρόας τε καὶ συστάσεως αὐτοῦ, δηλοῖ δὲ καὶ
<span class="lb" data-page="5.119" data-line="17" id="l5.119.17"></span>τὰ νῦν εἰρημένα, καὶ πρὸς τούτοις ὅσα κατὰ τὸ περὶ φύσιος
<span class="pb" data-page="5.120" id="p5.120"></span>
<span class="lb" data-page="5.120" data-line="1" id="l5.120.1"></span>ἀνθρώπου γέγραπται τῷ Ἱπποκράτει, περὶ ὧν ἐπὶ πλέον
<span class="lb" data-page="5.120" data-line="2" id="l5.120.2"></span>μὲν ἐν τῷ περὶ τῶν κατ’ αὐτὸν στοιχείων διῆλθον, ἀναγκαῖον
<span class="lb" data-page="5.120" data-line="3" id="l5.120.3"></span>δ’ ἐστὶ καὶ νῦν εἰπεῖν, ἀρξάμενον ἀπὸ τῆς ῥήσεως
<span class="lb" data-page="5.120" data-line="4" id="l5.120.4"></span>αὐτοῦ τῆσδε. Τὸ δὲ σῶμα τοῦ ἀνθρώπου ἔχει ἐν ἑωϋτῷ
<span class="lb" data-page="5.120" data-line="5" id="l5.120.5"></span>αἷμα καὶ τὸ φλέγμα καὶ χολὴν διττὴν, ξανθήν τε καὶ μέλαιναν.
<span class="lb" data-page="5.120" data-line="6" id="l5.120.6"></span>καὶ ταῦτά ἐστιν αὐτέῳ ἡ φύσις τοῦ σώματος, καὶ
<span class="lb" data-page="5.120" data-line="7" id="l5.120.7"></span>διὰ ταῦτ’ ἀλγέει καὶ ὑγιαίνει. ὑγιαίνει μὲν, οὖν μάλιστα,
<span class="lb" data-page="5.120" data-line="8" id="l5.120.8"></span>ὁκόταν μετρίως ἔχῃ ταῦτα τῆς πρὸς ἄλληλα κρήσιος καὶ
<span class="lb" data-page="5.120" data-line="9" id="l5.120.9"></span>δυνάμιος καὶ τοῦ πλήθεος, καὶ μάλιστ’ ἂν μεμιγμένα ᾖ.
<span class="lb" data-page="5.120" data-line="10" id="l5.120.10"></span>ἀλγέει δ’, ὁκόταν τι τουτέων ἔλασσον ἢ πλέον ἤδη χωρισθῇ
<span class="lb" data-page="5.120" data-line="11" id="l5.120.11"></span>ἐν τῷ σώματι, καὶ μεμιγμένον ᾖ τοῖσιν πᾶσιν. ἀνάγκη γὰρ,
<span class="lb" data-page="5.120" data-line="12" id="l5.120.12"></span>ὅταν τι τουτέων χωρισθῇ καὶ ἐφ’ ἑωϋτοῦ στῇ, οὐ μόνον
<span class="lb" data-page="5.120" data-line="13" id="l5.120.13"></span>τοῦτο τὸ χωρίον, ἔνθεν ἐξέστη, ἐπίνοσον γίγνεσθαι, ἀλλὰ
<span class="lb" data-page="5.120" data-line="14" id="l5.120.14"></span>καὶ ἔνθα ἂν στῇ καὶ ἐπισχεθῇ ὑπερπιμπλάμενον, ὀδύνην
<span class="lb" data-page="5.120" data-line="15" id="l5.120.15"></span>τε καὶ πόνον παρέχει. καὶ γὰρ ὅταν τι τουτέων ἔξω τοῦ
<span class="pb" data-page="5.121" id="p5.121"></span>
<span class="lb" data-page="5.121" data-line="1" id="l5.121.1"></span>σώματος ἐκρυῇ πλέον τοῦ ἐπιπολάζοντος, ὀδύνην παρέχει
<span class="lb" data-page="5.121" data-line="2" id="l5.121.2"></span>ἡ κένωσις· ἤν τ’ αὖ πάλιν εἴσω ποιήσηται τὴν κένωσιν καὶ
<span class="lb" data-page="5.121" data-line="3" id="l5.121.3"></span>τὴν μετάστασιν καὶ τὴν ἀπόκρισιν ἀπὸ τῶν ἄλλων, πολλὴ
<span class="lb" data-page="5.121" data-line="4" id="l5.121.4"></span>αὐτὸ ἀνάγκη διπλῆν τὴν ὀδύνην παρέχειν κατὰ τὰ εἰρημένα,
<span class="lb" data-page="5.121" data-line="5" id="l5.121.5"></span>ἔνθεν τε ἐξέστη καὶ ἔνθα ὑπερέβαλεν. οὐκοῦν, ὅτι μὲν
<span class="lb" data-page="5.121" data-line="6" id="l5.121.6"></span>ὑγιαίνει τὸ ζῶον, ὅταν ἔχῃ ταῦτα συμμέτρως τῆς πρὸς ἄλληλα
<span class="lb" data-page="5.121" data-line="7" id="l5.121.7"></span>κράσεως, νοσεῖ δὲ, ὅταν ἤτοι καθ’ ὅλον τὸ σῶμα,
<span class="lb" data-page="5.121" data-line="8" id="l5.121.8"></span>τοῦτ’ ἔστιν ἐν ἅπασι τοῖς ἀγγείοις, πλεονεξία τις ἐξ αὐτῶν
<span class="lb" data-page="5.121" data-line="9" id="l5.121.9"></span>ᾖ, ἢ καθ’ ἕν τι γένηται μόριον, ὁ τοῖς ἔργοις τῆς
<span class="lb" data-page="5.121" data-line="10" id="l5.121.10"></span>τέχνης ὡμιληκὼς ἀληθεύειν φήσει τὸν Ἱπποκράτην. τὰ μὲν
<span class="lb" data-page="5.121" data-line="11" id="l5.121.11"></span>γὰρ ἐν ἑνὶ μέρει νοσήματα διὰ τὸν μελαγχολικὸν χυμὸν
<span class="lb" data-page="5.121" data-line="12" id="l5.121.12"></span>γινόμενα ὀλίγον ἔμπροσθεν διελθὼν ἐδήλωσα, ὅτι καὶ διὰ
<span class="lb" data-page="5.121" data-line="13" id="l5.121.13"></span>καιρῶν ἄρσιν ἢ αἱμοῤῥοΐδος ἐμελαγχόλησαν ἕτεροι.
<span class="lb" data-page="5.121" data-line="14" id="l5.121.14"></span><span class="milestone ed2page" data-n="3.171" data-unit="ed2page" id="ed2page.3.171"></span>καὶ κατὰ τὰ μὴ φαινόμενα δὲ μόρια κατὰ τὸ βάθος τοῦ
<span class="lb" data-page="5.121" data-line="15" id="l5.121.15"></span>σώματος εὔλογον ὅμοια πάθη γίνεσθαι τοῖς κατὰ τὸ δέρμα
<span class="lb" data-page="5.121" data-line="16" id="l5.121.16"></span>συνισταμένοις. οὐ γὰρ δήπου χολῆς μὲν ξανθῆς εἰς ἕν τι
<span class="lb" data-page="5.121" data-line="17" id="l5.121.17"></span>μόριον κατασκηψάσης ἐρυσίπελας γενήσεται, μελαίνης δὲ,
<span class="lb" data-page="5.121" data-line="18" id="l5.121.18"></span>ἄνθραξ τε καὶ καρκῖνος, οὐ δήπου δὲ τὰ κατὰ βάθος
<span class="pb" data-page="5.122" id="p5.122"></span>
<span class="lb" data-page="5.122" data-line="1" id="l5.122.1"></span>τοῦ σώματος ἀδάμαντος ἔχει κατασκευὴν, ἀλλὰ κἀκεῖνά γε
<span class="lb" data-page="5.122" data-line="2" id="l5.122.2"></span>τοῖς αὐτοῖς ὑπόκειται πάθεσιν. ἐφ’ ὧν γοῦν οἷόν τέ ἐστι
<span class="lb" data-page="5.122" data-line="3" id="l5.122.3"></span>βεβαίως διαγνῶναι τὴν ἐργασαμένην αἰτίαν, ἐναργῶς ἐπὶ
<span class="lb" data-page="5.122" data-line="4" id="l5.122.4"></span>τούτων φαίνεται καὶ ξανθὴ καὶ μέλαινα χολὴ διαβιβρώσκουσαι
<span class="lb" data-page="5.122" data-line="5" id="l5.122.5"></span>τῶν ἐντέρων ἄλλοτ’ ἄλλο, καθ’ ὅ τί περ ἂν μάλιστα
<span class="lb" data-page="5.122" data-line="6" id="l5.122.6"></span>στηριχθῶσι, καί ποτε τελέως ἀνίατον ἐργαζόμεναι
<span class="lb" data-page="5.122" data-line="7" id="l5.122.7"></span>τὴν δυσεντερίαν. καὶ διὰ τοῦθ’ Ἱπποκράτης ἐν Ἀφορισμοῖς
<span class="lb" data-page="5.122" data-line="8" id="l5.122.8"></span>ἔγραψε· Δυσεντερίη, ἢν ἀπὸ χολῆς μελαίνης ἄρξηται, θανάσιμον.
<span class="lb" data-page="5.122" data-line="9" id="l5.122.9"></span>ἐγὼ δὲ πρόσθεν εἶπον, ἀνίατα πάντ’ εἶναι τὰ διὰ
<span class="lb" data-page="5.122" data-line="10" id="l5.122.10"></span>μέλαιναν χολὴν ἑλκωθέντα, πλὴν εἴ τις ἴασιν ἐθέλει καλεῖν,
<span class="lb" data-page="5.122" data-line="11" id="l5.122.11"></span>ὅταν ἐκκόψῃ τὸ πεπονθὸς μόριον ὅλον ἐν κύκλῳ περιταμὼν
<span class="lb" data-page="5.122" data-line="12" id="l5.122.12"></span>ἄχρι. τῶν ἀπαθῶν. ὥσπερ οὖν ἔντερον ἀβοηθήτως μὲν
<span class="lb" data-page="5.122" data-line="13" id="l5.122.13"></span>ὑπὸ μελαίνης χολῆς ἑλκοῦται, δυσβοηθήτως δὲ ὑπὸ τῆς
<span class="lb" data-page="5.122" data-line="14" id="l5.122.14"></span>ξανθῆς χολῆς, δῆλον ὅτι καὶ τῶν ἄλλων μορίων ἕκαστον,
<span class="lb" data-page="5.122" data-line="15" id="l5.122.15"></span>ὅσα κατακέκρυπται μὲν ἐν τῷ βάθει, κυριώτερα δὲ μακρῷ
<span class="lb" data-page="5.122" data-line="16" id="l5.122.16"></span>τῶν ἐντέρων ἐστὶ, πρὸς τῷ καὶ τὴν θεραπείαν ἐπὶ μὲν τῶν
<span class="lb" data-page="5.122" data-line="17" id="l5.122.17"></span>ἐντέρων εὐκολωτέραν εἶναι, τῶν ἐνιεμένων διὰ τῆς ἕδρας
<span class="pb" data-page="5.123" id="p5.123"></span>
<span class="lb" data-page="5.123" data-line="1" id="l5.123.1"></span>φαρμάκων αὐτοῖς τοῖς πεπονθόσι προσπιπτόντων εὐθέως,
<span class="lb" data-page="5.123" data-line="2" id="l5.123.2"></span>ἐπὶ δὲ τῶν ἄλλων μορίων οὐδὲ τούτου γενέσθαι ῥᾳδίως
<span class="lb" data-page="5.123" data-line="3" id="l5.123.3"></span>δυναμένου. οὔκουν τὸ τυχὸν οὐδὲ μικρὸν τῆς τέχνης μέρος
<span class="lb" data-page="5.123" data-line="4" id="l5.123.4"></span>ἀθεώρητον εἴασαν οἱ μηδὲν ἐπισκεψάμενοι περὶ μελαίνης
<span class="lb" data-page="5.123" data-line="5" id="l5.123.5"></span>χολῆς, ἔτι δὲ μᾶλλον οἱ μηδὲ περὶ τῆς ξανθῆς. ὅσοι
<span class="lb" data-page="5.123" data-line="6" id="l5.123.6"></span>δὲ μὴ περὶ τούτων ἐπεσκέψαντο μηδὲ περὶ φλέγματος, οὐδ’
<span class="lb" data-page="5.123" data-line="7" id="l5.123.7"></span>ἀριθμῆσαι δυνατὸν, ὁπόσα παρέλιπον τῆς τέχνης ἀναγκαιότατα
<span class="lb" data-page="5.123" data-line="8" id="l5.123.8"></span>θεωρήματα. περὶ μὲν οὖν τῆς μελαίνης χολῆς οὐδὲν
<span class="lb" data-page="5.123" data-line="9" id="l5.123.9"></span>ὅλως ὁ Ἐρασίστρατος ἔγραψε, περὶ δὲ τῆς ξανθῆς ὀλίγα
<span class="lb" data-page="5.123" data-line="10" id="l5.123.10"></span>τε ἅμα καὶ οὐδὲ ταῦθ’ ἅπαντ’ ἀληθῆ. λέγει μὲν γὰρ οὕτω
<span class="lb" data-page="5.123" data-line="11" id="l5.123.11"></span>περὶ αὐτῆς· Ἡ δὲ χολώδης ὑγρασία ὅτι μὲν ἀναγκαία ἐστὶν
<span class="lb" data-page="5.123" data-line="12" id="l5.123.12"></span>ἀποκρίνεσθαι, πολλὰ τῶν ἐπιγινομένων παθῶν μάρτυρες·
<span class="lb" data-page="5.123" data-line="13" id="l5.123.13"></span>οἱ ἴκτεροι γὰρ καὶ αἱ περὶ τὸ ἧπαρ γινόμεναι φλεγμοναὶ
<span class="lb" data-page="5.123" data-line="14" id="l5.123.14"></span>καὶ ἄλλα πλείω. πότερον δὲ ἐν τῇ περὶ τὴν κοιλίαν κατεργασίᾳ
<span class="lb" data-page="5.123" data-line="15" id="l5.123.15"></span>τῆς τροφῆς γεννᾶται ἡ τοιαύτη ἢ μεμιγμένη ἐν τοῖς
<span class="lb" data-page="5.123" data-line="16" id="l5.123.16"></span>προσφερομένοις ἔξωθεν παραγίνεται, οὐδὲν χρήσιμον πρὸς
<span class="lb" data-page="5.123" data-line="17" id="l5.123.17"></span>ἰατρικὴν ἐπεσκέφθαι. ταῦτα μὲν ὁ Ἐρασίστρατος ἔγραψεν
<span class="lb" data-page="5.123" data-line="18" id="l5.123.18"></span>ἐν τῷ πρώτῳ τῶν καθόλου λόγων περὶ τῆς ξανθῆς χολῆς. ﻿
<span class="pb" data-page="5.124" id="p5.124"></span>
<span class="lb" data-page="5.124" data-line="1" id="l5.124.1"></span>οἱ ἀντιλέγοντες δ’ αὐτῷ φασὶν, ὡς, εἴπερ αὐτὸς ὁμολογεῖ,
<span class="lb" data-page="5.124" data-line="2" id="l5.124.2"></span>βλάβην ἐργάζεσθαι τὴν ξανθὴν χολὴν πλεονάσασαν, ἄμεινον
<span class="lb" data-page="5.124" data-line="3" id="l5.124.3"></span>μὲν ἦν αὐτὴν μηδ’ ὅλως γεννᾶσθαι, τοῦτο δ’ εἴπερ ἀδύνατον,
<span class="lb" data-page="5.124" data-line="4" id="l5.124.4"></span>ἀλλ’ ὡς ὀλιγίστην. καὶ μὴν οὔτε γεννᾶσθαι δυνατόν
<span class="lb" data-page="5.124" data-line="5" id="l5.124.5"></span>ἐστι κωλύειν ὁντιναοῦν, οὔτε, εἴπερ τοῦτό γε δυνατὸν, ἀλλὰ
<span class="lb" data-page="5.124" data-line="6" id="l5.124.6"></span>προνοεῖσθαί γε τοῦ βραχυτάτην αὐτὴν γεννᾶσθαι χωρὶς τοῦ
<span class="lb" data-page="5.124" data-line="7" id="l5.124.7"></span>τὴν αἰτίαν τῆς γενέσεως ἐπίστασθαι τοῦ πράγματος δυνατόν.
<span class="lb" data-page="5.124" data-line="8" id="l5.124.8"></span>ἡ μὲν οὖν οὐσία τοῦ χυμοῦ τούτου κατὰ γε τὰ σιτία
<span class="lb" data-page="5.124" data-line="9" id="l5.124.9"></span>καὶ τὰ ποτὰ περιέχεται. πάντως δὲ δήπου διαφορᾶς οὔσης
<span class="lb" data-page="5.124" data-line="10" id="l5.124.10"></span>ἐν αὐτοῖς, τὰ μὲν πλέον αὐτῆς, τὰ δ’ ἔλαττον ἔχει, τὰ
<span class="lb" data-page="5.124" data-line="11" id="l5.124.11"></span>δὲ ἴσως οὐδέν. εἰ δ’ ἐν τῷ σώματι γεννᾶται, κατὰ τίνα τε
<span class="lb" data-page="5.124" data-line="12" id="l5.124.12"></span>μάλιστα μόρια γίνεται τοῦτο, καὶ τίνος αἰτίας ἐργαζομένης
<span class="lb" data-page="5.124" data-line="13" id="l5.124.13"></span>αὐτὴν, ἀναγκαῖον ἐπίστασθαι τοὺς ἰατρούς. ἔζευκται δ’ ὁ
<span class="lb" data-page="5.124" data-line="14" id="l5.124.14"></span>λόγος οὗτος τῷ κοινῷ λόγῳ περὶ γενέσεως χυμῶν, ὑπὲρ ὧν
<span class="lb" data-page="5.124" data-line="15" id="l5.124.15"></span>οὐδ’ ὅλως Ἐρασίστρατος ἔγραψεν. ὥσθ’, ὅσον ἐστὶν ἐπ’
<span class="lb" data-page="5.124" data-line="16" id="l5.124.16"></span>αὐτῷ, <span class="milestone ed2page" data-n="3.172" data-unit="ed2page" id="ed2page.3.172"></span>μήτε τῶν ἐδεσμάτων ἡμᾶς ἐπίστασθαι τίνα
<span class="lb" data-page="5.124" data-line="17" id="l5.124.17"></span>μὲν εὔχυμά ἐστι, τίνα δὲ κακόχυμα, μήτε τῶν ἐπιτηδευμάτων,
<span class="pb" data-page="5.125" id="p5.125"></span>
<span class="lb" data-page="5.125" data-line="1" id="l5.125.1"></span>ἔτι δὲ μᾶλλον μηδ’ αὐτῆς τῆς φύσεως τῶν ἀνθρώπων.
<span class="lb" data-page="5.125" data-line="2" id="l5.125.2"></span>καίτοι γ’ ἐνίους ὁρῶμεν, ὅπως ἂν διαιτῶνται,
<span class="lb" data-page="5.125" data-line="3" id="l5.125.3"></span>πολὺν ἀθροίζοντας ἤτοι τὸν πικρόχολον, ἢ τὸν μελαγχολικὸν,
<span class="lb" data-page="5.125" data-line="4" id="l5.125.4"></span>ἢ τὸν τοῦ φλέγματος χυμόν. ὅτι γὰρ καὶ αὐτὸς αἴτιος
<span class="lb" data-page="5.125" data-line="5" id="l5.125.5"></span>γίνεται νοσημάτων οὐ σμικρῶν, ἐν ἑτέρῳ δέδεικται λόγῳ.
<span class="lb" data-page="5.125" data-line="6" id="l5.125.6"></span>ὡμολόγησε δὲ καὶ ὁ Ἐρασίστρατος αὐτὸς, ὑπὸ τοῦ χυμοῦ
<span class="lb" data-page="5.125" data-line="7" id="l5.125.7"></span>τοιούτου γίνεσθαί τινα πάθη, καίτοι παντὶ τρόπῳ φυλαττόμενος
<span class="lb" data-page="5.125" data-line="8" id="l5.125.8"></span>αἰτιᾶσθαι τοὺς μοχθηροὺς χυμούς. ἀλλὰ τούς γε
<span class="lb" data-page="5.125" data-line="9" id="l5.125.9"></span>γλίσχρους καὶ παχεῖς αὐτὸς ἀπεφήνατο παραλύσεως αἰτίους
<span class="lb" data-page="5.125" data-line="10" id="l5.125.10"></span>γενέσθαι, γράψας οὕτως· Τὸ μὲν οὖν πάθος συμβαίνει,
<span class="lb" data-page="5.125" data-line="11" id="l5.125.11"></span>παρεμπτώσεως ὑγρῶν γινομένης εἰς τὰ τοῦ πνεύμονος
<span class="lb" data-page="5.125" data-line="12" id="l5.125.12"></span>ἀγγεῖα τὰ ἐν τοῖς νεύροις, δι’ ὧν αἱ κατὰ προαίρεσιν κινήσεις
<span class="lb" data-page="5.125" data-line="13" id="l5.125.13"></span>συντελοῦνται. καὶ μετ’ ὀλίγα, Ἡ δὲ παρέμπτωσις,
<span class="lb" data-page="5.125" data-line="14" id="l5.125.14"></span>φησὶ, γίνεται τῆς τροφῆς, ἀφ’ ἧς τὰ νεῦρα τρέφεται· αὕτη
<span class="lb" data-page="5.125" data-line="15" id="l5.125.15"></span>δὲ γλίσχρος καὶ ὅλκιμος καὶ δυσέκκριτος. ὅτι δὲ καὶ
<span class="lb" data-page="5.125" data-line="16" id="l5.125.16"></span>ἀποπληξίας καὶ ληθάργου καὶ ἐπιληψίας ἑτέρων τε πολλῶν
<span class="lb" data-page="5.125" data-line="17" id="l5.125.17"></span>ὁ τοιοῦτος χυμὸς ἀθροιζόμενος αἴτιός ἐστιν, οὐκ ἔτ’ εἶπεν.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg031.1st1K-grc1:4">
<span class="pb page1" data-page="5.162" id="p5.162"></span>
<span class="milestone ed1page page1" data-n="3.156" data-unit="ed1page" id="ed1page.3.156"></span>
<span class="milestone ed2page page1" data-n="5.437" data-unit="ed2page" id="ed2page.5.437"></span>
          <p>
<span class="lb" data-page="5.162" data-line="1" id="l5.162.1"></span>Καίτοι γινώσκω τοὺς περὶ τὸν Ἀρχιγένην
<span class="lb" data-page="5.162" data-line="2" id="l5.162.2"></span>καί τινας ἔτι πρότερον ἐν μὲν ταῖς συστολαῖς πληροῦσθαι
<span class="lb" data-page="5.162" data-line="3" id="l5.162.3"></span>τὰς ἀρτηρίας οἰομένους, ἐν δὲ ταῖς διαστολαῖς κενοῦσθαι.
<span class="lb" data-page="5.162" data-line="4" id="l5.162.4"></span>πρὸς γὰρ τὴν ἕλξιν ἐπιτηδειοτάτην εἶναι νομίζουσι τὴν συστολὴν,
<span class="lb" data-page="5.162" data-line="5" id="l5.162.5"></span>τεκμαιρόμενοι μάλιστα τῷ τε στόματι καὶ ταῖς
<span class="lb" data-page="5.162" data-line="6" id="l5.162.6"></span>ῥισὶν κατὰ μὲν τὰς εἰσπνοὰς, ὡς ἐκεῖνοί φασι, συστελλομένοις,
<span class="lb" data-page="5.162" data-line="7" id="l5.162.7"></span>κατὰ δὲ τὰς ἐκπνοὰς διαστελλομένοις· ὅπερ ἐπὶ
<span class="lb" data-page="5.162" data-line="8" id="l5.162.8"></span>τῶν ἀῤῥώστων μὲν τὴν δύναμιν ὁρᾶται γινόμενον. οὐδ’
<span class="lb" data-page="5.162" data-line="9" id="l5.162.9"></span>οὖν οὐδ’ ἐπὶ τούτων, κᾂν ἄλλο τι μόριον ᾖ ἐν τοῖς ὑστάτοις
<span class="lb" data-page="5.162" data-line="10" id="l5.162.10"></span>καὶ χονδρώδεσι τῶν ῥινῶν. ὁρᾶται δέ ποτε κᾀπὶ τῶν
<span class="lb" data-page="5.162" data-line="11" id="l5.162.11"></span>δραμόντων ὠκέως ἢ ἄλλως <span class="milestone ed2page" data-n="5.438" data-unit="ed2page" id="ed2page.5.438"></span> πως συντόνως γυμναζομένων,
<span class="lb" data-page="5.162" data-line="12" id="l5.162.12"></span>οὐ μὴν ἐπ’ ἄλλου γε οὐδενὸς, οὔθ’ ὑγιαίνοντος,
<span class="lb" data-page="5.162" data-line="13" id="l5.162.13"></span>οὔτε νοσοῦντος. χρὴ δὲ τὴν φυσικὴν κατάστασιν, ἥτις ἂν
<span class="lb" data-page="5.162" data-line="14" id="l5.162.14"></span>ᾖ, τοῖς ἀπαραποδίστως τε καὶ ἀκριβῶς ὑγιαίνουσι μᾶλλον
<span class="lb" data-page="5.162" data-line="15" id="l5.162.15"></span>ἤπερ τοῖς ἄλλοις φαίνεσθαι. ἀλλ’ ἔστω γίνεσθαι πᾶσιν
<span class="lb" data-page="5.162" data-line="16" id="l5.162.16"></span>ὁμοίως, καὶ φαινέσθωσαν αἵ τε ῥῖνες καὶ τὰ χείλη συστέλλεσθαι
<span class="lb" data-page="5.162" data-line="17" id="l5.162.17"></span>τοῖς εἰσπνέουσι, τίς ἡ ἐκ τούτου πίστις τῷ ζητουμένῳ;
<span class="lb" data-page="5.162" data-line="18" id="l5.162.18"></span>οὐ γὰρ δὴ ἀνάλογον φήσουσιν ἔχειν ταῖς ἀρτηρίαις
<span class="pb" data-page="5.163" id="p5.163"></span>
<span class="lb" data-page="5.163" data-line="1" id="l5.163.1"></span>τὰ χείλη καὶ τὰς ῥῖνας. ἀλλὰ τούτοις μὲν ἀνάλογον τὰ
<span class="lb" data-page="5.163" data-line="2" id="l5.163.2"></span>πέρατα τῶν ἀρτηριῶν, αὐταῖς δὲ ταῖς ἀρτηρίαις αἱ ἀπὸ
<span class="lb" data-page="5.163" data-line="3" id="l5.163.3"></span>τούτων ἐπὶ τὴν καρδίαν οἷον ὁδοὶ τοῦ πνεύματός εἰσιν.
<span class="lb" data-page="5.163" data-line="4" id="l5.163.4"></span>εἰ μὲν οὖν ἐκείνας ἔχουσι δεῖξαι συστελλομένας ἐν ταῖς
<span class="lb" data-page="5.163" data-line="5" id="l5.163.5"></span>εἰσπνοαῖς, εἴη ἄν τι πλέον αὐτοῖς τοῦ παραδείγματος· εἰ
<span class="lb" data-page="5.163" data-line="6" id="l5.163.6"></span>δὲ πρὸς τῷ μηδὲν ὠφελεῖσθαι ἔτι καὶ καθ’ ἑαυτῶν αὐτὸ
<span class="lb" data-page="5.163" data-line="7" id="l5.163.7"></span>ἐφέλκονται, ἐρούντων ἂν ἡμῶν, ὥσπερ ἡ φάρυγξ, καὶ ὁ
<span class="lb" data-page="5.163" data-line="8" id="l5.163.8"></span>πνεύμων, καὶ σύμπας ὁ θώραξ ἐν ταῖς εἰσπνοαῖς διαστέλλεται,
<span class="lb" data-page="5.163" data-line="9" id="l5.163.9"></span>καὶ τὰς ἀρτηρίας οὕτω χρῆναι διΐστασθαι, καθ’ ὃν
<span class="lb" data-page="5.163" data-line="10" id="l5.163.10"></span>ἕλκουσι καιρὸν, οὐ καθ’ ὃν ἐκπέμπουσι τὸ πνεῦμα. ἀλλὰ
<span class="lb" data-page="5.163" data-line="11" id="l5.163.11"></span>καὶ ἡ μετὰ τὴν συστολὴν αὐτῶν ἡσυχία πολλῷ μακροτέρα
<span class="lb" data-page="5.163" data-line="12" id="l5.163.12"></span>γινομένη τῆς μετὰ τὴν διαστολὴν, ὥσπερ καὶ ἡ πρὸ τῆς
<span class="lb" data-page="5.163" data-line="13" id="l5.163.13"></span>εἰσπνοῆς τῆς μετ’ αὐτὴν, ἐνδείκνυταί τινα καὶ κατὰ τοῦτο
<span class="lb" data-page="5.163" data-line="14" id="l5.163.14"></span>ἀναλογίαν εἶναι τοῖς σφυγμοῖς πρὸς τὴν ἀναπνοήν. οἷον
<span class="lb" data-page="5.163" data-line="15" id="l5.163.15"></span>γοῦν τι ἡ εἰσπνοὴ τοῖς ἀναπνευστικοῖς ὀργάνοις, τοιοῦτον
<span class="lb" data-page="5.163" data-line="16" id="l5.163.16"></span>ἡ διαστολὴ ταῖς ἀρτηρίαις, καὶ οἷον γοῦν τι ἐκείνοις ἡ
<span class="lb" data-page="5.163" data-line="17" id="l5.163.17"></span>ἐκπνοὴ, τοιοῦτον ταῖς ἀρτηρίαις ἡ συστολή. ταύτης δὲ τῆς
<span class="lb" data-page="5.163" data-line="18" id="l5.163.18"></span>διπλῆς καὶ συνθέτου τῶν ἀρτηριῶν κινήσεως, ἣν δὴ καὶ ﻿
<span class="pb" data-page="5.164" id="p5.164"></span>
<span class="lb" data-page="5.164" data-line="1" id="l5.164.1"></span>σφυγμὸν ὀνομάζομεν, ἐξηγεῖται μὲν ἡ καρδία, καθάπερ
<span class="lb" data-page="5.164" data-line="2" id="l5.164.2"></span>καὶ ἡμῖν ἐν ἑτέροις καὶ μυρίοις ἄλλοις πρὸ ἡμῶν ἀποδέδεικται,
<span class="lb" data-page="5.164" data-line="3" id="l5.164.3"></span>οὐ μὴν καθ’ ὃν Ἐρασίστρατος ὑπελάμβανεν τρόπον,
<span class="lb" data-page="5.164" data-line="4" id="l5.164.4"></span>ἀλλ’ ὡς Ἡρόφιλός τε καὶ Ἱπποκράτης, καὶ σχεδὸν
<span class="lb" data-page="5.164" data-line="5" id="l5.164.5"></span>οἱ δοκιμώτατοι πάντες τῶν παλαιῶν ἰατρῶν τε καὶ φιλοσόφων.
<span class="lb" data-page="5.164" data-line="6" id="l5.164.6"></span>ἡ γὰρ ἐν τῷ σώματι τῆς καρδίας δύναμις, ὑφ’ ἧς
<span class="lb" data-page="5.164" data-line="7" id="l5.164.7"></span>διαστέλλεται καὶ συστέλλεται, διὰ τῶν χιτώνων ἐπιῤῥέουσα
<span class="lb" data-page="5.164" data-line="8" id="l5.164.8"></span>ταῖς ἀρτηρίαις ἁπάσαις, οὕτως αὐτὰς διαστέλλει καὶ συστέλλει,
<span class="lb" data-page="5.164" data-line="9" id="l5.164.9"></span>καθάπερ καὶ αὐτὴν τὴν καρδίαν. ὡς οὖν ἐκείνη διαστελλομένη
<span class="lb" data-page="5.164" data-line="10" id="l5.164.10"></span>μὲν εἰς ἑαυτὴν ἕλκει τὰ πλησιάζοντα τοῖς στόμασιν αὐτῆς,
<span class="lb" data-page="5.164" data-line="11" id="l5.164.11"></span>συστελλομένη δὲ ἐκθλίβει, οὕτω καὶ αἱ ἀρτηρίαι διαστελλόμεναι
<span class="lb" data-page="5.164" data-line="12" id="l5.164.12"></span><span class="milestone ed1page" data-n="3.157" data-unit="ed1page" id="ed1page.3.157"></span> μὲν ἕλκουσι πανταχόθεν, συστελλόμεναι δ’
<span class="lb" data-page="5.164" data-line="13" id="l5.164.13"></span>ἐκθλίβουσι πανταχόσε.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg032.1st1K-grc1:1.10">
<span class="pb page1" data-page="5.206" id="p5.206"></span>
<span class="milestone ed1page page1" data-n="0.254" data-unit="ed1page" id="ed1page.1.254"></span>
<span class="milestone ed2page page1" data-n="5.86" data-unit="ed2page" id="ed2page.5.86"></span>
            <p>
<span class="lb" data-page="5.206" data-line="4" id="l5.206.4"></span>Καὶ οὕτως δὲ δείξομεν οὐκ ἔχουσαν ἀξιόλογα
<span class="lb" data-page="5.206" data-line="5" id="l5.206.5"></span>τὸ μέγεθος ἢ τὸ πλῆθος αἰσθητικά τε καὶ προαιρετικὰ
<span class="lb" data-page="5.206" data-line="6" id="l5.206.6"></span>νεῦρα τὴν καρδίαν ἐναργῶς, ἀλλ’, ὡς ἔμπροσθεν εἴρηται,
<span class="lb" data-page="5.206" data-line="7" id="l5.206.7"></span>σμικρὸν ἀπ’ ἐγκεφάλου κατιὸν εἰς αὐτὴν ἐμφύεται.
<span class="lb" data-page="5.206" data-line="8" id="l5.206.8"></span>τί ποτε οὖν ἐστι τὸ πρὸς Ἀριστοτέλους εἰρημένον, ἔχει δὲ
<span class="lb" data-page="5.206" data-line="9" id="l5.206.9"></span>καὶ νεύρων πλῆθος ἡ καρδία; οὔτε γὰρ φιλοψευδὴς ὁ
<span class="lb" data-page="5.206" data-line="10" id="l5.206.10"></span>ἀνὴρ, οὔτε παντάπασιν ἄπειρος τῆς ἀνατομῆς, ἵνα καὶ τοῦτόν
<span class="lb" data-page="5.206" data-line="11" id="l5.206.11"></span>τις, ὥσπερ τοὺς περὶ τὸν Χρύσιππον, ἑτέροις ἐψευσμένοις
<span class="lb" data-page="5.206" data-line="12" id="l5.206.12"></span>ἠκολουθηκέναι νομίσειεν. ἐμοὶ μὲν δοκεῖ τὰς ὑπὸ Ἡροφίλου
<span class="lb" data-page="5.206" data-line="13" id="l5.206.13"></span>νευρώδεις διαφύσεις ὠνομασμένας, αὐτὰς οὐ νευρώδεις,
<span class="lb" data-page="5.206" data-line="14" id="l5.206.14"></span>ἀλλ’ ἄντικρυς εἰρηκέναι νεῦρα. πέρατα δ’ ἐστὶ ταῦτα
<span class="lb" data-page="5.206" data-line="15" id="l5.206.15"></span>τῶν ἐπὶ τοῖς στόμασι τῆς καρδίας ὑμένων, ὑπὲρ ὧν Ἐρασίστρατος
<span class="lb" data-page="5.206" data-line="16" id="l5.206.16"></span>μὲν ἀκριβῶς ἔγραψεν, Ἡρόφιλος δ’ ἀμελῶς.
<span class="lb" data-page="5.206" data-line="17" id="l5.206.17"></span>συμφύονται δὲ καὶ συνδοῦνται δι’ αὐτῶν πρὸς τὴν καρδίαν
<span class="lb" data-page="5.206" data-line="18" id="l5.206.18"></span>οἱ ὑμένες οὗτοι, καὶ ἡ χρεία γε κατὰ τοὺς συνδέσμους
<span class="pb" data-page="5.207" id="p5.207"></span>
<span class="lb" data-page="5.207" data-line="1" id="l5.207.1"></span>αὐτοῖς, οὐ κατὰ τὰ νεῦρα. ἀλλ’ εἰ καὶ νεῦρά τις εἶναι
<span class="lb" data-page="5.207" data-line="2" id="l5.207.2"></span>συγχωρήσειεν αὐτὰ, καὶ μὴ νευρώδη σώματα, τό γε τὴν
<span class="lb" data-page="5.207" data-line="3" id="l5.207.3"></span>καρδίαν ὑπάρχειν νεύρων ἀρχὴν οὐκ ἐξ ἀνάγκης ἕπεται,
<span class="lb" data-page="5.207" data-line="4" id="l5.207.4"></span>μὴ δυναμένων ἡμῶν ἐπιδεῖξαι μηδὲν νεῦρον εἰς μηδὲν μόριον
<span class="lb" data-page="5.207" data-line="5" id="l5.207.5"></span>τοῦ σώματος ἀπ’ αὐτῆς φερόμενον, ὡς ἔμπροσθεν ἐδείξαμεν
<span class="lb" data-page="5.207" data-line="6" id="l5.207.6"></span>ἀπ’ ἐγκεφάλου τε καὶ νωτιαίου. δοκεῖ δή μοι δύο
<span class="lb" data-page="5.207" data-line="7" id="l5.207.7"></span>μὲν ἐνταῦθα ὑποθέμενος ὀρθῶς ὁ Ἀριστοτέλης, ἓν μὲν,
<span class="lb" data-page="5.207" data-line="8" id="l5.207.8"></span>ὡς ἰσχύος δεῖ τινος οὐκ ἀγεννοῦς εἰς τὰς κατὰ προαίρεσιν
<span class="lb" data-page="5.207" data-line="9" id="l5.207.9"></span>ἐνεργείας, ἕτερον δ’, ὡς οὐδὲ μιᾶς τοιαύτης ἰσχύος ἐγκεφάλῳ
<span class="lb" data-page="5.207" data-line="10" id="l5.207.10"></span>μέτεστιν, ἐπ’ αὐτοῖς δὲ τρίτον ἐξ αἰσθήσεως προσλαβὼν,
<span class="lb" data-page="5.207" data-line="11" id="l5.207.11"></span>τὸ πλῆθος τῶν ἐν τῇ καρδίᾳ νευρωδῶν συνδέσμων,
<span class="lb" data-page="5.207" data-line="12" id="l5.207.12"></span>οὐκ ἔθ’ ὑπομεῖναι περὶ τὴν κατὰ μέρος ἀνατομὴν ἀσχοληθῆναι
<span class="lb" data-page="5.207" data-line="13" id="l5.207.13"></span>καὶ ζητῆσαι, πῶς εἰς ἕκαστον τοῦ σώματος μόριον
<span class="lb" data-page="5.207" data-line="14" id="l5.207.14"></span>ἐκ καρδίας ἀφικνεῖται νεῦρον, ἀλλ’ ὡς ἄντικρυς ἑπόμενον
<span class="lb" data-page="5.207" data-line="15" id="l5.207.15"></span>ἐν οἷς εἶπον ἀποφήνασθαι. πολλὰ γὰρ δὴ τοιαῦτα καὶ
<span class="lb" data-page="5.207" data-line="16" id="l5.207.16"></span>παρὰ τοῖς ἰατροῖς ἔστιν εὑρεῖν ἀνατομικὰ θεωρήματα μοχθηρῶς
<span class="lb" data-page="5.207" data-line="17" id="l5.207.17"></span>γεγραμμένα, μὴ βουληθέντων αὐτῶν ἀναμεῖναι τὸ φαινόμενον
<span class="pb" data-page="5.208" id="p5.208"></span>
<span class="lb" data-page="5.208" data-line="1" id="l5.208.1"></span>ἐκ τῆς ἀνατομῆς, ἀλλ’ ἐξ ἀκολουθίας μέν τινος
<span class="lb" data-page="5.208" data-line="2" id="l5.208.2"></span>ἐλπισάντων ὡς ἑωρακότων. <span class="milestone ed2page" data-n="5.87" data-unit="ed2page" id="ed2page.5.87"></span>οὕτω δή μοι καὶ ὁ Ἀριστοτέλης
<span class="lb" data-page="5.208" data-line="3" id="l5.208.3"></span>ἐσφάλθαι φαίνεται, δύο μὲν ἀληθῆ θέμενος λήμματα,
<span class="lb" data-page="5.208" data-line="4" id="l5.208.4"></span>τὸ δὲ τρίτον ἐγγὺς ἀληθείας πιθανόν. ἀληθῆ μὲν
<span class="lb" data-page="5.208" data-line="5" id="l5.208.5"></span>οὖν εἶναί φημι τό τε δεῖν ἰσχύος τινὸς τοῖς κινήσουσιν ὀργάνοις
<span class="lb" data-page="5.208" data-line="6" id="l5.208.6"></span>τὰ τοῦ ζώου μέλη, καὶ τὸ μηδὲν ἀπ’ ἐγκεφάλου φαίνεσθαι
<span class="lb" data-page="5.208" data-line="7" id="l5.208.7"></span>τοιοῦτον, πιθανὸν δὲ, οὐκ ἀληθὲς, ὡς ἐν τῇ καρδίᾳ
<span class="lb" data-page="5.208" data-line="8" id="l5.208.8"></span>πλῆθος εἴη νεύρων. ἀλλ’ ἡμεῖς γε δεῖξαι δυνάμεθα τὸ
<span class="lb" data-page="5.208" data-line="9" id="l5.208.9"></span>καλῶς μὲν ὑπ’ αὐτοῦ τῷ λόγῳ γνωσθὲν ὄργανον, ὑφ’ οὗ
<span class="lb" data-page="5.208" data-line="10" id="l5.208.10"></span>χρὴ κινεῖσθαι τὰ τοῦ ζώου μέλη, διότι δ’ ἠμέλησε ζητῆσαι
<span class="lb" data-page="5.208" data-line="11" id="l5.208.11"></span>κατὰ τὰς ἀνατομὰς αὐτὸ, διὰ τοῦτ’ ἐκφεύγοντος τὴν διὰ
<span class="lb" data-page="5.208" data-line="12" id="l5.208.12"></span>τῶν αἰσθήσεων εὕρεσιν, ἄγνωστόν τε μεῖναν τἀνδρί. τῶν
<span class="lb" data-page="5.208" data-line="13" id="l5.208.13"></span>μὲν γὰρ νεύρων οὐδέν ἐστι τοιοῦτον, οἱ δὲ ὀνομαζόμενοι
<span class="lb" data-page="5.208" data-line="14" id="l5.208.14"></span>μύες ὑποδεχόμενοι ταῦτα κινοῦσι τὰ μέλη. καὶ δόξειεν ἂν
<span class="lb" data-page="5.208" data-line="15" id="l5.208.15"></span>οἷον μοχλοῦ τινος ἔχειν δύναμιν ὁ μῦς ὡς πρὸς τὸ νεῦρον.
<span class="lb" data-page="5.208" data-line="16" id="l5.208.16"></span>ὥσπερ γὰρ, ὅσα ταῖς χερσὶν οὐχ οἷοί τ’ ἐσμὲν κινῆσαι
<span class="lb" data-page="5.208" data-line="17" id="l5.208.17"></span>βάρη, διὰ τῶν μοχλῶν αὐτὰ κινοῦμεν, οὕτω καὶ τὰ τοῦ
<span class="lb" data-page="5.208" data-line="18" id="l5.208.18"></span>σώματος μέλη τοῖς νεύροις ἀδυνατοῦντες κινεῖν τοὺς μῦς
<span class="pb" data-page="5.209" id="p5.209"></span>
<span class="lb" data-page="5.209" data-line="1" id="l5.209.1"></span>προσεκτησάμεθα. λυόμενον γὰρ εἰς ἶνας ἐν ἑκάστῳ μυῒ τὸ
<span class="lb" data-page="5.209" data-line="2" id="l5.209.2"></span>νεῦρον ἀναμίγνυταί τε καὶ διαπλέκεται ταῖς ἐκ τῶν συνδεσμῶν
<span class="lb" data-page="5.209" data-line="3" id="l5.209.3"></span>ἰσὶν, εἶτ’ ἐξ ἀμφοῖν ἕν τι νευρῶδες σῶμα γεννηθὲν
<span class="lb" data-page="5.209" data-line="4" id="l5.209.4"></span>ἐκφύεται τοῦ σώματος τοῦ μυὸς ὁ προσαγορευόμενος τένων·
<span class="lb" data-page="5.209" data-line="5" id="l5.209.5"></span>οὕτως γὰρ οὐχ Ἱπποκράτης μόνον, ἀλλὰ καὶ Ὅμηρος αὐτὸν
<span class="lb" data-page="5.209" data-line="6" id="l5.209.6"></span>ὀνομάζουσιν. ὅστις τένων ὀργάνων ἐκφυόμενος ἀνάλογον
<span class="lb" data-page="5.209" data-line="7" id="l5.209.7"></span>ἕξει τῷ τοῦ μοχλοῦ πέρατι τῷ ψαύοντι τῶν βαρῶν. οὐδ’
<span class="lb" data-page="5.209" data-line="8" id="l5.209.8"></span>ἔστιν οὐδὲν εὑρεῖν ἐν τῷ σώματι μέλος, ὃ κατὰ μὲν τὴν
<span class="lb" data-page="5.209" data-line="9" id="l5.209.9"></span>ἡμετέραν κινεῖται προαίρεσιν, οὐ προτέτακται δ’ αὐτοῦ τις
<span class="lb" data-page="5.209" data-line="10" id="l5.209.10"></span>μῦς ἀπ’ ἐγκεφάλου δεχόμενος νεῦρον. ὅστις δὲ καὶ περὶ
<span class="lb" data-page="5.209" data-line="11" id="l5.209.11"></span>τοῦδε πεισθῆναι ἐθέλοι βεβαίως, τούτῳ γέγραπται πρὸς
<span class="lb" data-page="5.209" data-line="12" id="l5.209.12"></span>ἡμῶν ὑπομνήματα δύο, κατὰ μόνας ἑκάτερον, ἓν μὲν,
<span class="lb" data-page="5.209" data-line="13" id="l5.209.13"></span>ἅπαντας τοὺς μῦς, ὁποία τ’ ἐστὶν ἐνέργεια καθ’ ἕκαστον,
<span class="lb" data-page="5.209" data-line="14" id="l5.209.14"></span>ἀκριβῶς διδάσκον, ἕτερον δὲ, τὴν τῶν νεύρων εἰς αὐτοὺς
<span class="lb" data-page="5.209" data-line="15" id="l5.209.15"></span>νομὴν διηγούμενον. οὐ μὴν ἀλλὰ καὶ ἐν ταῖς ἀνατομικαῖς
<span class="lb" data-page="5.209" data-line="16" id="l5.209.16"></span>ἐγχειρήσεσι καὶ τοῖς περὶ χρείας μορίων ὑπομνήμασιν
<span class="lb" data-page="5.209" data-line="17" id="l5.209.17"></span>ἐπὶ πλέον ὑπὲρ ἁπάντων τούτων διέξιμεν. ὥστ’
<span class="lb" data-page="5.209" data-line="18" id="l5.209.18"></span>οὐδενὸς ἔτι προσδεῖν ἡμῖν ἔοικεν, ἀλλ’ ὁμολογουμένως
<span class="pb" data-page="5.210" id="p5.210"></span>
<span class="lb" data-page="5.210" data-line="1" id="l5.210.1"></span>ἑαυτῷ τε καὶ τοῖς ἐναργῶς φαινομένοις ὑπάρχει πᾶσιν ἀρχὴν
<span class="lb" data-page="5.210" data-line="2" id="l5.210.2"></span>τῶν νεύρων ἐγκέφαλον τιθέμενος. οὕτω δὲ καὶ τῶν
<span class="lb" data-page="5.210" data-line="3" id="l5.210.3"></span>ἀρτηριῶν ἐπεδείξαμεν ἀρχὴν ὑπάρχουσαν τὴν καρδίαν. ὅτι
<span class="lb" data-page="5.210" data-line="4" id="l5.210.4"></span>δὲ καὶ τῶν φλεβῶν ἀρχὴ τὸ ἧπάρ ἐστιν, ἐν τοῖς ἐφεξῆς
<span class="lb" data-page="5.210" data-line="5" id="l5.210.5"></span>ἀποδειχθήσεται. ἐνταῦθ’ οὖν ἤδη καταπαύσας τὸ πρῶτον
<span class="lb" data-page="5.210" data-line="6" id="l5.210.6"></span>βιβλίον, ἐπὶ τὰ συνεχῆ τοῖς ἀποδεδειγμένοις ἐν αὐτῷ κατὰ
<span class="lb" data-page="5.210" data-line="7" id="l5.210.7"></span>τὸ δεύτερον τρέψομαι.
</p>
          </article>

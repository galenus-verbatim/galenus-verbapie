<article xmlns="http://www.w3.org/1999/xhtml" id="urn:cts:greekLit:tlg0057.tlg032.1st1K-grc1:1.5">
<span class="pb page1" data-page="5.181" id="p5.181"></span>
<span class="milestone ed1page page1" data-n="0.254" data-unit="ed1page" id="ed1page.1.254"></span>
<span class="milestone ed2page page1" data-n="4.79" data-unit="ed2page" id="ed2page.5.79"></span>
            <h2>ΓΑΛΗΝΟΥ ΠΕΡΙ ΤΩΝ ΙΠΠΟΚΡΑΤΟΥΣ
<br></br>ΚΑΙ ΠΛΑΤΩΝΟΣ ΔΟΓΜΑΤΩΝ ΒΙΒΛΙΑ
<br></br>ΕΝΝΕΑ. ΠΡΩΤΟΝ ΑΚΕΦΑΛΟΝ.
</h2>
            <p>
<span class="lb" data-page="5.181" data-line="1" id="l5.181.1"></span>Ἀλλὰ κᾀκείνου τὸ συνεχὲς τῷ στέρνῳ διεσεσήπει, καὶ
<span class="lb" data-page="5.181" data-line="2" id="l5.181.2"></span>ἦν οὕτω σαφῶς θεάσασθαι τὴν καρδίαν, ὡς κᾀν ταῖς τῶν
<span class="lb" data-page="5.181" data-line="3" id="l5.181.3"></span>ζώων ἀνατομαῖς, ἐπειδὰν ἑκόντες ἀναγυμνῶμεν. τὸ μὲν οὖν
<span class="lb" data-page="5.181" data-line="4" id="l5.181.4"></span>παιδάριον ἐσώθη, σαρκωθέντων τε τῶν περὶ τὸ στέρνον
<span class="lb" data-page="5.181" data-line="5" id="l5.181.5"></span>καὶ συμφύντων ἀλλήλοις, καὶ τοιοῦτον ἐπίθεμα γενομένων
<span class="lb" data-page="5.181" data-line="6" id="l5.181.6"></span>τῆς καρδίας, οἷόν περ ἡ ἔμπροσθεν ἦν κορυφὴ τοῦ χιτῶνος.
<span class="lb" data-page="5.181" data-line="7" id="l5.181.7"></span>καὶ οὐ χρὴ θαυμάζειν, εἰ, γυμνωθείσης τῆς καρδίας,
<span class="pb" data-page="5.182" id="p5.182"></span>
<span class="lb" data-page="5.182" data-line="1" id="l5.182.1"></span>ἐσώθη τὸ παιδάριον. οὐδὲν γὰρ περιττότερον ἡ διάθεσις
<span class="lb" data-page="5.182" data-line="2" id="l5.182.2"></span>εἶχε τῶν ὁσημέραι γινομένων εἰς τὸν θώρακα συντρήσεων.
<span class="lb" data-page="5.182" data-line="3" id="l5.182.3"></span>οὐ μὴν οὐδὲ ὁ περικάρδιος ἴδιον ἐξαίρετον ἐπιφέρει τινὰ
<span class="lb" data-page="5.182" data-line="4" id="l5.182.4"></span>κίνδυνον, ὥσπερ που καὶ Ἡρόφιλος εἴρηκε καὶ ἄλλοι πολλοὶ
<span class="lb" data-page="5.182" data-line="5" id="l5.182.5"></span>τῶν ἰατρῶν. οὔτε οὖν τὸ παιδάριον ἐκεῖνο παρ’ ὅλην
<span class="lb" data-page="5.182" data-line="6" id="l5.182.6"></span>τὴν θεραπείαν ἐβέβλαπτο τὴν ἐνέργειαν, οὔτε ἄν τι ζῶον
<span class="lb" data-page="5.182" data-line="7" id="l5.182.7"></span>ὁμοίως ἀνατέμνωμεν. τίνος οὖν ἕνεκα ταῦτ’ εἴρηταί μοι;
<span class="lb" data-page="5.182" data-line="8" id="l5.182.8"></span>τοῦ τὴν καρδίαν αἵματος εἶναι μεστὴν τηνικαῦτα κατ’ ἀμφοτέρας
<span class="lb" data-page="5.182" data-line="9" id="l5.182.9"></span>τὰς κοιλίας. τῷ τοῦτο δῆλον; εἰ τρώσαις αὐτὴν,
<span class="lb" data-page="5.182" data-line="10" id="l5.182.10"></span>εὐθὺς ἐκχεῖται τὸ αἷμα. ἐχρῆν δέ γε κατὰ τὸν Χρύσιππον
<span class="lb" data-page="5.182" data-line="11" id="l5.182.11"></span>ἢ τὸ πνεῦμα πρότερον ἐκκενούμενον φαίνεσθαι, κᾄπειθ’
<span class="lb" data-page="5.182" data-line="12" id="l5.182.12"></span>οὕτως ἕπεσθαι τὸ αἷμα, ἢ μηδὲ ὅλως ἕπεσθαι, καθάπερ
<span class="lb" data-page="5.182" data-line="13" id="l5.182.13"></span>οὐδὲ ἐπὶ τῶν κατὰ τὸν ἐγκέφαλον ἕπεται κοιλιῶν. ἀλλ’
<span class="lb" data-page="5.182" data-line="14" id="l5.182.14"></span>ἐπειδὰν ἐκκόψαντες τὸ κρανίον ἀφέλωμεν τὴν παχεῖαν μήνιγγα,
<span class="lb" data-page="5.182" data-line="15" id="l5.182.15"></span>καὶ γυμνώσαντες ἅπαντα τὸν ἐγκέφαλον ἐπιχειρῶμεν
<span class="lb" data-page="5.182" data-line="16" id="l5.182.16"></span>τιτρώσκειν ἡντιναοῦν αὐτοῦ κοιλίαν, οὔτε ἐν τῷ παραχρῆμα
<span class="lb" data-page="5.182" data-line="17" id="l5.182.17"></span>φαίνεται κατ’ αὐτὰς αἷμα περιεχόμενον, οὔτε ὕστερον ἑπόμενον.
<span class="lb" data-page="5.182" data-line="18" id="l5.182.18"></span>οὕτως δὲ κᾀπὶ τοῦ τεθνεῶτος ἤδη ζώου κατὰ μὲν
<span class="pb" data-page="5.183" id="p5.183"></span>
<span class="lb" data-page="5.183" data-line="1" id="l5.183.1"></span>τὴν ἀριστερὰν κοιλίαν τῆς καρδίας οὐκ ἔσθ’ ὅπου οὐκ ἂν
<span class="lb" data-page="5.183" data-line="2" id="l5.183.2"></span>εὕροις αἵματος θρόμβους, ἐν δὲ ταῖς κατὰ τὸν ἐγκέφαλον
<span class="lb" data-page="5.183" data-line="3" id="l5.183.3"></span>οὐχ εὑρήσεις, πλὴν εἰ θλασθέντος αὐτοῦ σὺν τῷ κρανίῳ
<span class="lb" data-page="5.183" data-line="4" id="l5.183.4"></span>τῶν ἐν αὐτῷ τινες ἀρτηριῶν ἢ φλεβῶν διασπασθεῖεν. οὕτω
<span class="lb" data-page="5.183" data-line="5" id="l5.183.5"></span>δὲ κᾀπὶ τῶν τιτρωσκομένων κατὰ τὴν ἔκφυσιν τοῦ νωτιαίου
<span class="lb" data-page="5.183" data-line="6" id="l5.183.6"></span>βοῶν <span class="milestone ed2page" data-n="5.79" data-unit="ed2page" id="ed2page.5.79"></span>εὑρίσκεταί ποτε διαδιδόμενον εἴς τινα τῶν προσθίων
<span class="lb" data-page="5.183" data-line="7" id="l5.183.7"></span>κοιλιῶν αἷμα. καὶ οὐδὲν οὐδ’ ἐνταῦθα θαυμαστὸν,
<span class="lb" data-page="5.183" data-line="8" id="l5.183.8"></span>αὐτῆς τῆς ὀπισθίου κοιλίας τιτρωσκομένης, καὶ πολλῶν
<span class="lb" data-page="5.183" data-line="9" id="l5.183.9"></span>καὶ μεγάλων αὐτῇ συντιτρωσκομένων ἀγγείων, ἀφικνεῖσθαί
<span class="lb" data-page="5.183" data-line="10" id="l5.183.10"></span>ποτε καὶ μέχρι τῶν προσθίων τὸ αἷμα. δύναιτο δ’ ἂν
<span class="lb" data-page="5.183" data-line="11" id="l5.183.11"></span>ἐνίοτε καὶ βρόχῳ πνιγέντος τοῦ ζώου διὰ τὴν ὑπερβάλλουσαν
<span class="lb" data-page="5.183" data-line="12" id="l5.183.12"></span>βίαν ῥαγῆναί τι τῶν κατὰ τὸν ἐγκέφαλον ἀγγείων, οἷα
<span class="lb" data-page="5.183" data-line="13" id="l5.183.13"></span>δὴ πολλάκις ὁρᾶται γιγνόμενα καὶ καθ’ ὁτιοῦν ἄλλο μέρος
<span class="lb" data-page="5.183" data-line="14" id="l5.183.14"></span>ὑπὸ πλήθους αἵματος ἢ χύσεως ἀναῤῥαγέντος ἀγγείου. εἰ
<span class="lb" data-page="5.183" data-line="15" id="l5.183.15"></span>δ’ ἐν ὕδατι πνιγείη τὸ ζῶον, οὐκ ἂν ὁμοίως ἀγγεῖον ῥαγείη.
<span class="lb" data-page="5.183" data-line="16" id="l5.183.16"></span>κατὰ μέντοι τοὺς ἄλλους ἅπαντας θανάτους τῶν
<span class="lb" data-page="5.183" data-line="17" id="l5.183.17"></span>ζώων οὐκ ἂν εὕροις ἐν ἐγκεφάλου κοιλίᾳ περιεχόμενον
<span class="lb" data-page="5.183" data-line="18" id="l5.183.18"></span>θρόμβον, ὥσπερ ἐν τῇ καρδίᾳ διαπαντός. ἀλλὰ τὰ μὲν
<span class="pb" data-page="5.184" id="p5.184"></span>
<span class="lb" data-page="5.184" data-line="1" id="l5.184.1"></span>ἐπὶ τῶν τεθνεώτων ἐκ περιουσίας εἰρῆσθαί μοι δοκῶ. ἐπάνειμι
<span class="lb" data-page="5.184" data-line="2" id="l5.184.2"></span>δ’ αὖθις ἐπὶ ζῶντα ζῶα, καὶ δείκνυμί σοι, γυμνωθείσης
<span class="lb" data-page="5.184" data-line="3" id="l5.184.3"></span>τῆς καρδίας, οὐ μόνον εἰ σμίλην καθείης εἰς τὴν ἀριστερὰν
<span class="lb" data-page="5.184" data-line="4" id="l5.184.4"></span>κοιλίαν, αἷμα προχεόμενον εὐθέως, ἀλλὰ κᾂν γραφεῖον,
<span class="lb" data-page="5.184" data-line="5" id="l5.184.5"></span>ἢ βελόνην, ἤ τι τοιοῦτον ἕτερον. καίτοι γε, εἴπερ ἀναγκαῖον
<span class="lb" data-page="5.184" data-line="6" id="l5.184.6"></span>ἦν, ἐχρῆν ἐκκενωθῆναι τὸ πνεῦμα πρότερον, ἵνα
<span class="lb" data-page="5.184" data-line="7" id="l5.184.7"></span>ἀκολουθήσῃ τὸ αἷμα· τὸ γὰρ στεγνὸν τῆς ὀπῆς ἂν εἰς
<span class="lb" data-page="5.184" data-line="8" id="l5.184.8"></span>χρόνου μῆκος οὐ σμικρὰ συνετέλεσεν. ἀλλὰ οὐχ ᾧδ’ ἔχει
<span class="lb" data-page="5.184" data-line="9" id="l5.184.9"></span>τἀληθές· ἕπεται γὰρ αὐτίκα μάλα τῷ τρώσαντι τὸ αἷμα,
<span class="lb" data-page="5.184" data-line="10" id="l5.184.10"></span>ὥστε οὐκ ἂν, οὐδ’ εἰ πάνυ σφόδρα ταχύνῃς ἐν τῇ χειρουργίᾳ,
<span class="lb" data-page="5.184" data-line="11" id="l5.184.11"></span>δυνήσῃ ποτὲ ἀναίμακτον ἐξαρπάσαι τὸ τρῶσαν. ᾧ δῆλον,
<span class="lb" data-page="5.184" data-line="12" id="l5.184.12"></span>ὡς πλήρης ἐστὶν αἵματος ἡ ἀριστερὰ κοιλία.
</p>
          </article>

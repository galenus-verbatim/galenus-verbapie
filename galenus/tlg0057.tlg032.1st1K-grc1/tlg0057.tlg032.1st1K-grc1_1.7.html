<article xmlns="http://www.w3.org/1999/xhtml" id="urn:cts:greekLit:tlg0057.tlg032.1st1K-grc1:1.7">
<span class="pb page1" data-page="5.189" id="p5.189"></span>
<span class="milestone ed1page page1" data-n="0.254" data-unit="ed1page" id="ed1page.1.254"></span>
<span class="milestone ed2page page1" data-n="5.80" data-unit="ed2page" id="ed2page.5.80"></span>
            <p>
<span class="lb" data-page="5.189" data-line="5" id="l5.189.5"></span><span class="milestone ed2page" data-n="5.81" data-unit="ed2page" id="ed2page.5.81"></span>Ἐγὼ δὲ, ἐπειδή περ ἅπαξ κατέστην
<span class="lb" data-page="5.189" data-line="6" id="l5.189.6"></span>εἰς τὸ περὶ πάντων διασκέψασθαι, βραχέα τῷ Πραξαγόρᾳ
<span class="lb" data-page="5.189" data-line="7" id="l5.189.7"></span>διαλεχθῆναι βούλομαι, καὶ μάλισθ’ ὅτι καὶ Χρύσιππος
<span class="lb" data-page="5.189" data-line="8" id="l5.189.8"></span>ἐμνημόνευσε τἀνδρὸς, ἀντιθεὶς τοῖς ἀπὸ τῆς κεφαλῆς ἄρχεσθαι
<span class="lb" data-page="5.189" data-line="9" id="l5.189.9"></span>τὰ νεῦρα νομίζουσιν. ὅτι γὰρ οὕτως ἐχρῆν ἔχειν τὸ
<span class="lb" data-page="5.189" data-line="10" id="l5.189.10"></span>φαινόμενον ἐκ τῶν ἀνατομῶν, ὡς ὁ Πραξαγόρας εἴρηκεν,
<span class="lb" data-page="5.189" data-line="11" id="l5.189.11"></span>εἰ μελλήσει τις εὐλόγως ἀρχὴν τῶν νεύρων ὑπολήψεσθαι τὴν
<span class="lb" data-page="5.189" data-line="12" id="l5.189.12"></span>καρδίαν, οὐδ’ ἡμεῖς ἀμφισβητοῦμεν. ὅτι δ’ οὐχ οὕτως ἔχει,
<span class="lb" data-page="5.189" data-line="13" id="l5.189.13"></span>μυριάκις μὲν ἤδη τοῖς βουληθεῖσι γνῶναι τἀληθὲς ἐπὶ τῶν
<span class="lb" data-page="5.189" data-line="14" id="l5.189.14"></span>ζώων ἐδείξαμεν, οὐκ ὀκνήσομεν δὲ κᾀνταῦθα τὴν ἀνατομὴν
<span class="lb" data-page="5.189" data-line="15" id="l5.189.15"></span>ἑρμηνεῦσαι τῶν ἀρτηριῶν, ὥσπερ ἔμπροσθεν τῶν νεύρων.
<span class="lb" data-page="5.189" data-line="16" id="l5.189.16"></span>ἐκφύεται μὲν γὰρ ἐκ τῆς ἀριστερᾶς κοιλίας τῆς καρδίας ἀρτηρία
<span class="lb" data-page="5.189" data-line="17" id="l5.189.17"></span>μεγίστη, καθάπερ τι πρέμνον ἁπασῶν τῶν κατὰ τὸ
<span class="lb" data-page="5.189" data-line="18" id="l5.189.18"></span>ζῶον ἀρτηριῶν. ἀποβλαστάνει δὲ ἀπ’ αὐτῆς πρῶτον μὲν ἡ
<span class="pb" data-page="5.190" id="p5.190"></span>
<span class="lb" data-page="5.190" data-line="1" id="l5.190.1"></span>τὴν καρδίαν περιστέφουσα· καὶ δὴ καὶ ὀνομάζουσιν οὕτως
<span class="lb" data-page="5.190" data-line="2" id="l5.190.2"></span>αὐτὴν, οἷς μέλει τῶν ἀνατομῶν. ἀλλ’ οὐκ ἂν εἴποις, ὦ γενναιότατε
<span class="lb" data-page="5.190" data-line="3" id="l5.190.3"></span>Πραξαγόρα, μειουμένην ἐν τῷ κατασχίζεσθαι τὴν
<span class="lb" data-page="5.190" data-line="4" id="l5.190.4"></span>ἀρτηρίαν ταύτην εἰς νεῦρα τελευτᾷν. ἐφεξῆς δὲ τῆσδε δίχα
<span class="lb" data-page="5.190" data-line="5" id="l5.190.5"></span>σχισθείσης τῆς μεγάλης ἀρτηρίας, ἡ μὲν μείζων μοῖρα κατακαμφθεῖσα
<span class="lb" data-page="5.190" data-line="6" id="l5.190.6"></span>πρὸς τὴν ῥάχιν, ἐπὶ μέσων στηρίζεται τῶν
<span class="lb" data-page="5.190" data-line="7" id="l5.190.7"></span>σπονδύλων· ἡ δ’ ἑτέρα μετέωρος εὐθὺ τῶν σφαγῶν ἀναφέρεται.
<span class="lb" data-page="5.190" data-line="8" id="l5.190.8"></span>πρώτας οὖν ἐπίσκεψαί μοι τὰς εἰς τὸν θώρακα
<span class="lb" data-page="5.190" data-line="9" id="l5.190.9"></span>φερομένας ἀπ’ αὐτῶν, καὶ τόλμησον εἰπεῖν τινα μεταβάλλειν
<span class="lb" data-page="5.190" data-line="10" id="l5.190.10"></span>εἰς νεῦρον. εἰσὶ μὲν γὰρ δύο καὶ εἴκοσι τὸν ἀριθμὸν,
<span class="lb" data-page="5.190" data-line="11" id="l5.190.11"></span>ἐν ἑκάστῳ μεσοπλευρίῳ μία. συναποφύεται δ’ αὐταῖς ἀπὸ
<span class="lb" data-page="5.190" data-line="12" id="l5.190.12"></span>τοῦ νωτιαίου νεῦρα. καὶ φαίνεταί γε καθ’ ὅλον τὸν θώρακα
<span class="lb" data-page="5.190" data-line="13" id="l5.190.13"></span>συναποτεινόμενά τε καὶ συγκατασχιζόμενα ταυτὶ τὰ
<span class="lb" data-page="5.190" data-line="14" id="l5.190.14"></span>δύο γένη τῶν ἀγγείων εἴς τε τὸν ὑπεζωκότα τὰς πλευρὰς
<span class="lb" data-page="5.190" data-line="15" id="l5.190.15"></span>χιτῶνα καὶ τοὺς μεσοπλευρίους μῦς, τρίτου τινὸς αὐτοῖς
<span class="lb" data-page="5.190" data-line="16" id="l5.190.16"></span>συναποφυομένου τε καὶ συναποτεινομένου καὶ συγκατασχιζομένου
<span class="lb" data-page="5.190" data-line="17" id="l5.190.17"></span>φλεβώδους ἀγγείου. ἀλλ’ οὐδὲν τό γε νῦν εἶναι
<span class="lb" data-page="5.190" data-line="18" id="l5.190.18"></span>δέομαι διεξέρχεσθαι περὶ φλεβῶν· ἀναμένει γὰρ οὖν κᾀκείνας ﻿
<span class="pb" data-page="5.191" id="p5.191"></span>
<span class="lb" data-page="5.191" data-line="1" id="l5.191.1"></span>ἑτέρωθι οὐ σμικρὸς λόγος. ἐπὶ δὲ τὰς ἀρτηρίας αὖθις ἐπάνειμι.
<span class="lb" data-page="5.191" data-line="2" id="l5.191.2"></span>καὶ καταλίπωμεν ἤδη τὰς κατὰ τὸν θώρακα, μηδ’
<span class="lb" data-page="5.191" data-line="3" id="l5.191.3"></span>αὐτοῦ τοῦ Πραξαγόρου τολμήσαντος ἐν θώρακι φάναι μηδεμίαν
<span class="lb" data-page="5.191" data-line="4" id="l5.191.4"></span>ἀρτηρίαν εἰς νεῦρον μεταβάλλειν. καίτοι, εἴπερ ἐν
<span class="lb" data-page="5.191" data-line="5" id="l5.191.5"></span>θώρακι μὲν φαίνεται νεῦρα πάμπολλα, μεταβάλλει δ’ οὐδὲ
<span class="lb" data-page="5.191" data-line="6" id="l5.191.6"></span>μία κατ’ αὐτὸν εἰς νεῦρον ἀρτηρία, δῆλον ὡς οὐκ ἔστιν ἐκ
<span class="lb" data-page="5.191" data-line="7" id="l5.191.7"></span>τῶν ἀρτηριῶν ἡ γένεσις τοῖς νεύροις. ἀλλὰ γὰρ ἐπὶ τὰς
<span class="lb" data-page="5.191" data-line="8" id="l5.191.8"></span>ἔξω τοῦ θώρακος ἴωμεν. ὧν πρώτη μέν ἐστι συζυγία τῶν
<span class="lb" data-page="5.191" data-line="9" id="l5.191.9"></span>ἐπὶ τὰς ὠμοπλάτας ἀναφερομένων, ἀφ’ ὧν οὐκ ὀλίγη μοῖρα
<span class="lb" data-page="5.191" data-line="10" id="l5.191.10"></span>καὶ πρὸς τὸν νωτιαῖον εἴσω καταδύεται, καὶ τοῖς ἐν τραχήλῳ
<span class="lb" data-page="5.191" data-line="11" id="l5.191.11"></span>μυσὶ διασπείρεται, δευτέρα δὲ τῶν εἰς τὰς χεῖρας
<span class="lb" data-page="5.191" data-line="12" id="l5.191.12"></span>φερομένων ἀρτηριῶν, ἅς μοι καὶ μάλισθ’ ὡς ἀπονευρουμένας
<span class="lb" data-page="5.191" data-line="13" id="l5.191.13"></span>ὁ Πραξαγόρας αἰνίττεσθαι δοκεῖ. καίτοι φανερώτερόν γε
<span class="lb" data-page="5.191" data-line="14" id="l5.191.14"></span>τῶν κατὰ τὸν θώρακα καὶ ταύτας ἰδεῖν ἔστιν, ὅσῳ περ καὶ
<span class="lb" data-page="5.191" data-line="15" id="l5.191.15"></span>μείζους εἰσὶν, εἰς ὅλα τὰ κῶλα κατασχιζομένας ἄχρι τῶν
<span class="lb" data-page="5.191" data-line="16" id="l5.191.16"></span>δακτύλων. ἀλλ’ οὐδὲ τούτων οὐδὲ μία φαίνεται νεῦρον
<span class="lb" data-page="5.191" data-line="17" id="l5.191.17"></span>γιγνομένη. καὶ γὰρ αἱ κατὰ τοὺς καρποὺς τῶν χειρῶν,
<span class="lb" data-page="5.191" data-line="18" id="l5.191.18"></span>ὧν ἔθος ἡμῖν ἐστιν ἅπτεσθαι πυρετῶν διαγνώσεως ἕνεκα,
<span class="pb" data-page="5.192" id="p5.192"></span>
<span class="lb" data-page="5.192" data-line="1" id="l5.192.1"></span>καὶ αἱ μεταξὺ τῶν δακτύλων λιχανοῦ τε καὶ μεγάλου μικραὶ
<span class="lb" data-page="5.192" data-line="2" id="l5.192.2"></span>μὲν ὑπάρχουσι παντάπασιν, ἀλλ’ οὔτε εἰς νεῦρον ἤδη μεταβεβλήκασιν,
<span class="lb" data-page="5.192" data-line="3" id="l5.192.3"></span>ἐναργῶς τε φαίνονται σφύζουσαι καὶ πρὸ
<span class="lb" data-page="5.192" data-line="4" id="l5.192.4"></span>τῆς ἀνατομῆς. ἀλλ’ <span class="milestone ed2page" data-n="5.82" data-unit="ed2page" id="ed2page.5.82"></span>ἐν ταύταις μὲν ἴσως οὐ χρὴ πικρῶς
<span class="lb" data-page="5.192" data-line="5" id="l5.192.5"></span>διελέγχειν τὸν Πραξαγόραν, ἀλλά τι καὶ συγγνώμης
<span class="lb" data-page="5.192" data-line="6" id="l5.192.6"></span>νέμειν, εἰ μικρὰς ἀρτηρίας οὐκ ἐθεάσατο. καίτοι γ’, ὅταν
<span class="lb" data-page="5.192" data-line="7" id="l5.192.7"></span>εἰς νεῦρα μεταβάλλειν αὐτὰς φάσκῃ τὰς σμικροτέρας, οὐκ
<span class="lb" data-page="5.192" data-line="8" id="l5.192.8"></span>ἀμβλυωπίαν ὑποτιμᾶται δήπουθεν, ἀλλ’ ὀξὺ βλέπειν ἐπαγγέλλεται.
<span class="lb" data-page="5.192" data-line="9" id="l5.192.9"></span>τῶν δὲ κατὰ τὰς μασχάλας ἀρτηριῶν, (ἔστι δὲ
<span class="lb" data-page="5.192" data-line="10" id="l5.192.10"></span>καθ’ ἑκατέραν χεῖρα μία,) μεγάλων τε οὐσῶν ἅμα καὶ τέτταρα
<span class="lb" data-page="5.192" data-line="11" id="l5.192.11"></span>ζεύγη νεύρων μεγάλων ἀμφ’ αὑτὰς ἐχουσῶν, ἀναμνῆσαι
<span class="lb" data-page="5.192" data-line="12" id="l5.192.12"></span>βούλομαι τοὺς τὰ τοῦ Πραξαγόρου πρεσβεύοντας.
<span class="lb" data-page="5.192" data-line="13" id="l5.192.13"></span>οὐδέπω μὲν γὰρ οὐδ’ ὑπήρξατο σχίζεσθαι κατὰ ταῦτα τὰ
<span class="lb" data-page="5.192" data-line="14" id="l5.192.14"></span>μόρια τῶν ἀρτηριῶν οὐδετέρα· μεγάλα δέ ἐστιν οὕτως ἤδη
<span class="lb" data-page="5.192" data-line="15" id="l5.192.15"></span>τὰ νεῦρα, ὥστ’, εἰ καὶ τυφλὸς εἴη τις, οὐκ ἂν λάθοιεν
<span class="lb" data-page="5.192" data-line="16" id="l5.192.16"></span>αὐτοῦ τὴν ἁφήν. πόθεν οὖν ἐγεννήθη ταῦτα, καὶ τίνων
<span class="lb" data-page="5.192" data-line="17" id="l5.192.17"></span>ἀρτηριῶν ἀπεβλάστησε, δίκαιος λέγειν ὁ Πραξαγόρας ἐστί.
<span class="lb" data-page="5.192" data-line="18" id="l5.192.18"></span>καίτοι τί προκαλοῦμαι λέγειν ἐκεῖνον, ἐνὸν ἡμᾶς εἰπεῖν
<span class="pb" data-page="5.193" id="p5.193"></span>
<span class="lb" data-page="5.193" data-line="1" id="l5.193.1"></span>ἤδη τἀληθές; ὡς ἡ μὲν πρώτη συζυγία τῶν εἰρημένων τεττάρων
<span class="lb" data-page="5.193" data-line="2" id="l5.193.2"></span>νεύρων ἀπὸ τοῦ νωτιαίου μυελοῦ σαφῶς ἀποβλαστάνει,
<span class="lb" data-page="5.193" data-line="3" id="l5.193.3"></span>καθὰ συμβέβληκεν ὁ τέταρτος τοῦ τραχήλου σπόνδυλος
<span class="lb" data-page="5.193" data-line="4" id="l5.193.4"></span>τῷ πέμπτῳ, ἡ δευτέρα δὲ ἐφεξῆς αὐτῇ, μεταξὺ τοῦ πέμπτου
<span class="lb" data-page="5.193" data-line="5" id="l5.193.5"></span>τε καὶ ἕκτου, καὶ δὴ καὶ ἡ τρίτη μὲν, ἵνα συμβέβληκεν
<span class="lb" data-page="5.193" data-line="6" id="l5.193.6"></span>ὁ ἕκτος τῷ ἑβδόμῳ, ἡ τετάρτη δ’ ἐπ’ αὐτῇ. τὸ
<span class="lb" data-page="5.193" data-line="7" id="l5.193.7"></span>δὲ τελευταῖον ζεῦγος τῶν νεύρων ἐκ τῆς μεταξὺ χώρας ἐκφύεται
<span class="lb" data-page="5.193" data-line="8" id="l5.193.8"></span>τοῦ θ’ ὑστάτου τῶν τοῦ τραχήλου σπονδύλων καὶ
<span class="lb" data-page="5.193" data-line="9" id="l5.193.9"></span>τοῦ πρώτου τῶν ἐν τῷ θώρακι· καὶ τοῦτό ἐστι τὸ εἰς
<span class="lb" data-page="5.193" data-line="10" id="l5.193.10"></span>ἄκρας ἰὸν τὰς χεῖρας. οὕτως γὰρ οἱ ἀνατομικώτατοι τῶν
<span class="lb" data-page="5.193" data-line="11" id="l5.193.11"></span>πρὸ ἡμῶν ἔγραψαν, ὧν κᾀν τοῖς πρώτοις λόγοις κᾀν τοῖς
<span class="lb" data-page="5.193" data-line="12" id="l5.193.12"></span>νῦν ἐνεστῶσι φυλάττω τὴν διδασκαλίαν, πληθυντικῶς εἴ
<span class="lb" data-page="5.193" data-line="13" id="l5.193.13"></span>τί που παρεῖδον, ἢ οὐκ ἀκριβῶς ἐξειργάσαντο, παραλιπών·
<span class="lb" data-page="5.193" data-line="14" id="l5.193.14"></span>ἐν ἑτέρᾳ γάρ μοι πραγματείᾳ περὶ τῶν τοιούτων εἰρήσεται.
<span class="lb" data-page="5.193" data-line="15" id="l5.193.15"></span>οὐκ οὖν ἀρτηρίας χρὴ ζητεῖν, ἐξ ὧν νεῦρα τῷ λόγῳ γεννήσαντες,
<span class="lb" data-page="5.193" data-line="16" id="l5.193.16"></span>ἢ τοὺς δακτύλους κινήσομεν, ἤ τι τῶν κατὰ τὰς
<span class="lb" data-page="5.193" data-line="17" id="l5.193.17"></span>χεῖρας ἕτερον. ἔχομεν γὰρ ἤδη τὰ νεῦρα καὶ πλείω καὶ μείζω
<span class="lb" data-page="5.193" data-line="18" id="l5.193.18"></span>τῶν ἀρτηριῶν, οὐκ ἐκ τῆς ἐκείνων τραγικῆς μεταμορφώσεως,
<span class="pb" data-page="5.194" id="p5.194"></span>
<span class="lb" data-page="5.194" data-line="1" id="l5.194.1"></span>ἀλλ’ ἐκ τοῦ νωτιαίου μυελοῦ γεγενημένα. τὰ μὲν δὴ τοῦ
<span class="lb" data-page="5.194" data-line="2" id="l5.194.2"></span>Πραξαγόρου ψεύσματα πεφώραται σαφῶς ἤδη, καὶ οὐδὲν
<span class="lb" data-page="5.194" data-line="3" id="l5.194.3"></span>ἔτι Πραξαγόρου γ’ ἕνεκεν ἐπὶ τὰς ἀρτηρίας ἰέναι χρὴ τῷ
<span class="lb" data-page="5.194" data-line="4" id="l5.194.4"></span>λόγῳ. ἀλλ’ ἐπειδήπερ ὑπεσχόμην, ὡς ἔμπροσθεν ἐδήλωσα
<span class="lb" data-page="5.194" data-line="5" id="l5.194.5"></span>τὴν τῶν νεύρων εἰς ἅπαντα τοῦ ζώου τὰ μόρια νομὴν,
<span class="lb" data-page="5.194" data-line="6" id="l5.194.6"></span>οὕτω καὶ νῦν ἐκδιδάξαι τῶν ἀρτηριῶν, ἐπὶ τὰς ὑπολοίπους
<span class="lb" data-page="5.194" data-line="7" id="l5.194.7"></span>αὖθις αὐτῶν τρέψωμεν. καὶ πρώτας μὲν τὰς ἐπὶ τοὺς μασθοὺς
<span class="lb" data-page="5.194" data-line="8" id="l5.194.8"></span>φερομένας προσθήσω τῷ λόγῳ, δευτέρας δὲ τὰς
<span class="lb" data-page="5.194" data-line="9" id="l5.194.9"></span>ἄνω τοῦ θώρακος, καὶ τρίτας τὰς κάτω, καὶ τετάρτας,
<span class="lb" data-page="5.194" data-line="10" id="l5.194.10"></span>ὅσαι τοῖς σκέλεσι διανέμονται. αἱ μὲν δὴ τῶν μασθῶν
<span class="lb" data-page="5.194" data-line="11" id="l5.194.11"></span>ἀρτηρίαι τῆς ἐπὶ τὰς σφαγὰς ἀναφερομένης ἀποφύονται,
<span class="lb" data-page="5.194" data-line="12" id="l5.194.12"></span>ἐπιβαίνουσαι δὲ τῷ στέρνῳ καλουμένῳ μικρὸν ὑποκάτω τῆς
<span class="lb" data-page="5.194" data-line="13" id="l5.194.13"></span>τῶν κλειδῶν πρὸς αὐτὸ διαρθρώσεως, ὑποφέρονται διὰ
<span class="lb" data-page="5.194" data-line="14" id="l5.194.14"></span>παντὸς αὐτῷ, καὶ τελευτῶσαι διεκπίπτουσιν ἐκτὸς τοῦ θώρακος
<span class="lb" data-page="5.194" data-line="15" id="l5.194.15"></span>ὑπὸ τοῦ στήθους. οὐ μὴν ἐνταῦθά γε ὅλαι κατασχίζονται·
<span class="lb" data-page="5.194" data-line="16" id="l5.194.16"></span>φαίνεται γάρ τις αὐτῶν μοῖρα δι’ ἐπιγαστρίου κατιοῦσα,
<span class="lb" data-page="5.194" data-line="17" id="l5.194.17"></span>κἀνταῦθ’ εἰς πλείω σχιζομένη, ταῖς ἀπὸ τῶν βουβώνων
<span class="lb" data-page="5.194" data-line="18" id="l5.194.18"></span>ἀνιούσαις εἰς ταὐτὸν ἥκουσα. λελέξεται δὲ ὑπὲρ
<span class="lb" data-page="5.194" data-line="19" id="l5.194.19"></span>ἐκείνων ὀλίγον ὕστερον, ἐπειδὰν ἡ τοῦ λόγου τάξις ὑποβάλλῃ.
<span class="pb" data-page="5.195" id="p5.195"></span>
<span class="lb" data-page="5.195" data-line="1" id="l5.195.1"></span>νυνὶ δὲ ἐπὶ τὰς ἄνω κλειδῶν ἰέναι καιρὸς, ἀρχὴν τῷ λόγῳ
<span class="lb" data-page="5.195" data-line="2" id="l5.195.2"></span>τήνδε θεμένους. ἐπειδὰν πρῶτον ἐκ τοῦ θώρακος ἀνασχοῦσα
<span class="lb" data-page="5.195" data-line="3" id="l5.195.3"></span>καὶ τὰς κλεῖς ὑπερβᾶσα κατὰ μέσην γένηται τὴν σφαγὴν ἡ
<span class="lb" data-page="5.195" data-line="4" id="l5.195.4"></span>ὄρθιος ἀρτηρία, δίχα σχίζεται. τοὐντεῦθεν δὲ τὸ γεννηθὲν
<span class="lb" data-page="5.195" data-line="5" id="l5.195.5"></span>ζεῦγος ἀρτηριῶν μεγάλων οὐκ ὀρθῶς μὲν ὀνομάζονται
<span class="lb" data-page="5.195" data-line="6" id="l5.195.6"></span>καρωτίδες, ἀλλ’ ἤδη κρατεῖ τοὔνομα διὰ τὴν πολλὴν ἄνοιαν
<span class="lb" data-page="5.195" data-line="7" id="l5.195.7"></span>ἁπάντων μεθ’ Ἱπποκράτην φιλοσόφων τε καὶ ἰατρῶν. ἀλλ’
<span class="lb" data-page="5.195" data-line="8" id="l5.195.8"></span>ὅτι μὲν <span class="milestone ed2page" data-n="5.83" data-unit="ed2page" id="ed2page.5.83"></span>οὗτοί τε κακῶς ὑπειλήφασι πάθημα τῶν εἰρημένων
<span class="lb" data-page="5.195" data-line="9" id="l5.195.9"></span>ἀρτηριῶν εἶναι τὸν κάρον, οὔθ’ Ἱπποκράτης οὕτως
<span class="lb" data-page="5.195" data-line="10" id="l5.195.10"></span>ἐγίγνωσκεν, ἐν τῷ δευτέρῳ τῶνδε τῶν ὑπομνημάτων
<span class="lb" data-page="5.195" data-line="11" id="l5.195.11"></span>ἀναγκαῖόν ἐστί μοι διελθεῖν· ἐν δὲ τῷ παρόντι λόγῳ τοῦ
<span class="lb" data-page="5.195" data-line="12" id="l5.195.12"></span>γε ὀνόματος οὐ φθονήσω ταῖς ἀρτηρίαις, ἀλλ’ ὀνομαζέσθωσαν
<span class="lb" data-page="5.195" data-line="13" id="l5.195.13"></span>ἔτι καὶ νῦν καρωτίδες. ὅστις δὲ ὁ τρόπος αὐταῖς ἐστι
<span class="lb" data-page="5.195" data-line="14" id="l5.195.14"></span>θέσεώς τε ἅμα καὶ σχίσεως, ἁπάσης τε τῆς εἰς τὰ τῶν
<span class="lb" data-page="5.195" data-line="15" id="l5.195.15"></span>κλειδῶν ἄνω μόρια νομῆς, ἐγὼ διηγήσομαι. φέρονται μὲν
<span class="lb" data-page="5.195" data-line="16" id="l5.195.16"></span>ἔτι καὶ νῦν ὄρθιαι, καθάπερ ἐξ ἀρχῆς ὥρμησαν, τὸ δ’ οἷον
<span class="lb" data-page="5.195" data-line="17" id="l5.195.17"></span>πρέμνον αὐτῶν εὐθὺ τῆς κεφαλῆς. ἀποβλαστήματα δὲ ﻿
<span class="pb" data-page="5.196" id="p5.196"></span>
<span class="lb" data-page="5.196" data-line="1" id="l5.196.1"></span>κατὰ τὸν τράχηλον ἀποπέμπουσι μικρὰ τοῖς ταύτῃ μυσίν.
<span class="lb" data-page="5.196" data-line="2" id="l5.196.2"></span>ἐπειδὰν δὲ πλησίον ἤδη γένωνται τῆς γένυος, ἑκατέρα δίχα
<span class="lb" data-page="5.196" data-line="3" id="l5.196.3"></span>σχίζεται. καὶ οὕτως ἤδη τέτταρες αἱ πᾶσαι γενηθεῖσαι,
<span class="lb" data-page="5.196" data-line="4" id="l5.196.4"></span>δύο μὲν εἰς γλῶττάν τε καὶ σύμπαν τὸ πρόσωπον, ὅσον τε
<span class="lb" data-page="5.196" data-line="5" id="l5.196.5"></span>τὸ τῆς κεφαλῆς ἐκτὸς τοῦ κρανίου, κατασχίζονται, δύο δὲ
<span class="lb" data-page="5.196" data-line="6" id="l5.196.6"></span>λοιπὸν διεξερχόμεναι τὸ κράνιον εἰς τὸν ἐγκέφαλον ἔρχονται.
<span class="lb" data-page="5.196" data-line="7" id="l5.196.7"></span>καὶ δεῖ καὶ τῶνδε μεμνῆσθαι τῶν ἀρτηριῶν. οὐ σμικρὸς γὰρ
<span class="lb" data-page="5.196" data-line="8" id="l5.196.8"></span>οὐδ’ αὐτὰς ἐκδέχεται λόγος, ὅτι μηδ’ ἁπλῶς, μηδ’ ὡς ἔτυχεν
<span class="lb" data-page="5.196" data-line="9" id="l5.196.9"></span>ἐπὶ τὸν ἐγκέφαλον ἀνιᾶσιν, ἀλλ’ ὑπὸ τῇ παχείᾳ μήνιγγι
<span class="lb" data-page="5.196" data-line="10" id="l5.196.10"></span>τὸ θαυμαστὸν ἐκεῖνο πλέγμα τὸ τῷ δικτύῳ παραπλήσιον
<span class="lb" data-page="5.196" data-line="11" id="l5.196.11"></span>ἐργάζονται. νυνὶ δ’ οὔτε τούτων τῶν ἀρτηριῶν οὔτ
<span class="lb" data-page="5.196" data-line="12" id="l5.196.12"></span>ἄλλης οὐδεμιᾶς ἀνάγκη λέγειν ἅπασαν τὴν ἐκ τῆς ἀνατομῆς
<span class="lb" data-page="5.196" data-line="13" id="l5.196.13"></span>γιγνωσκομένην ἰδέαν· τῇ τε γὰρ περὶ χρείας μορίων πραγματείᾳ
<span class="lb" data-page="5.196" data-line="14" id="l5.196.14"></span>καὶ τῇ τῶν ἀνατομικῶν ἐγχειρήσεων ἡ τοιαύτη
<span class="lb" data-page="5.196" data-line="15" id="l5.196.15"></span>διέξοδός ἐστιν οἰκειοτέρα. κατὰ δὲ τὸ παρὸν, ὅσον ὑπογράψαι
<span class="lb" data-page="5.196" data-line="16" id="l5.196.16"></span>χρήσιμον, ὡς ἐκ τῆς ἀριστερᾶς κοιλίας τῆς
<span class="lb" data-page="5.196" data-line="17" id="l5.196.17"></span>καρδίας αἱ ἀρτηρίαι πᾶσαι πεφύκασι, τὴν ἀνατομὴν αὐτῶν
<span class="lb" data-page="5.196" data-line="18" id="l5.196.18"></span>διέξειμι. ἡ μείζων μοῖρα τῆς μεγίστης ἀρτηρίας
<span class="pb" data-page="5.197" id="p5.197"></span>
<span class="lb" data-page="5.197" data-line="1" id="l5.197.1"></span>ἐστήρικται μὲν ἐπὶ μέσης τῆς ῥάχεως οὐ κατὰ τὸν νῶτον
<span class="lb" data-page="5.197" data-line="2" id="l5.197.2"></span>μόνον, ἀλλὰ καὶ τὴν ὀσφὺν ἅπασαν. ἀποφύσεις δὲ πρώτας
<span class="lb" data-page="5.197" data-line="3" id="l5.197.3"></span>μὲν, ὡς ἔμπροσθεν εἴπομεν, εἰς ὅλον ἀποστέλλει τὸν θώρακα,
<span class="lb" data-page="5.197" data-line="4" id="l5.197.4"></span>κᾄπειτ’, ἐπειδὰν ἤδη διεκπίπτῃ τὸ διάφραγμα, καὶ
<span class="lb" data-page="5.197" data-line="5" id="l5.197.5"></span>τούτῳ ζεῦγος ἕτερον. ἐφεξῆς δὲ πρώτη τῶν κάτω τοῦ θώρακος
<span class="lb" data-page="5.197" data-line="6" id="l5.197.6"></span>ἀρτηρία διττὴ μετ’ αὐτὰς εὐθέως τὰς φρένας ἀποβλαστάνουσα
<span class="lb" data-page="5.197" data-line="7" id="l5.197.7"></span>τῆς ἐπὶ τὴν ῥάχιν φέρεται πρὸς τῷ σπληνὶ,
<span class="lb" data-page="5.197" data-line="8" id="l5.197.8"></span>καὶ γαστρὶ, καὶ ἥπατι, καὶ τοῖς ἐντέροις ἅπασι, καὶ παντὶ
<span class="lb" data-page="5.197" data-line="9" id="l5.197.9"></span>τῷ μεσαραίῳ διασπειρομένη. ἐξῆς δὲ κατὰ συζυγίαν ἤδη
<span class="lb" data-page="5.197" data-line="10" id="l5.197.10"></span>δύο μὲν εἰς τοὺς νεφροὺς μείζονες πολλῷ τῆς προειρημένης,
<span class="lb" data-page="5.197" data-line="11" id="l5.197.11"></span>ἄλλαι δὲ δύο κατ’ ἐπιγάστριόν τε καὶ τὰς ψόας, καθ’ ἕκαστον
<span class="lb" data-page="5.197" data-line="12" id="l5.197.12"></span>σπόνδυλον ἓν ζεῦγος, ἄχρι τοῦ πλατέος ὀστοῦ, καὶ μέν γε
<span class="lb" data-page="5.197" data-line="13" id="l5.197.13"></span>καὶ εἰς τὰς μήτρας τε καὶ ὄρχεις ἐντεῦθεν κατέρχονται, καί
<span class="lb" data-page="5.197" data-line="14" id="l5.197.14"></span>τις ἀζυγὴς εἰς μεσεντέριον. ἀλλὰ καὶ εἰς αὐτὸν εἴσω τὸν
<span class="lb" data-page="5.197" data-line="15" id="l5.197.15"></span>νωτιαῖον ἀπὸ τῆς μεγάλης ἀρτηρίας καθ’ ὅλην τὴν ῥάχιν
<span class="lb" data-page="5.197" data-line="16" id="l5.197.16"></span>ἐκφύονταί τινες ἀρτηρίαι μικραὶ, δύο καθ’ ἕκαστον σπόνδυλον.
<span class="lb" data-page="5.197" data-line="17" id="l5.197.17"></span>ἐπειδὰν δὲ κατὰ τὸ ἱερὸν ὀστοῦν γένηται, σχίζεται
<span class="lb" data-page="5.197" data-line="18" id="l5.197.18"></span>τοὐντεῦθεν ἤδη εἰς μεγάλα μέρη. καὶ κατέρχεταί τις
<span class="pb" data-page="5.198" id="p5.198"></span>
<span class="lb" data-page="5.198" data-line="1" id="l5.198.1"></span>εἰς ἑκάτερον σκέλος, ἐν τῇ παρόδῳ τοῖς καθ’ ἱερὸν ὀστοῦν
<span class="lb" data-page="5.198" data-line="2" id="l5.198.2"></span>ἀποβλαστήματα πέμψασα, κύστει τε καὶ τῆς μήτρας τοῖς
<span class="lb" data-page="5.198" data-line="3" id="l5.198.3"></span>κάτω, καὶ ξυνελόντι φάναι, τοῖς γεννητικοῖς ἅπασι μορίοις·
<span class="lb" data-page="5.198" data-line="4" id="l5.198.4"></span>οὐδὲν γὰρ ἔτι δέομαι λέγειν οὐδ’ ἐνταῦθα τὸν τρόπον τῆς
<span class="lb" data-page="5.198" data-line="5" id="l5.198.5"></span>διανομῆς. ἀπὸ τούτων τῶν ἀρτηριῶν τῶν ἐπὶ τὰ σκέλη φερομένων,
<span class="lb" data-page="5.198" data-line="6" id="l5.198.6"></span>ἐπειδὰν πλησίον ἥκωσι βουβώνων, ἀποφύεται μία
<span class="lb" data-page="5.198" data-line="7" id="l5.198.7"></span>καθ’ ἑκάτερον ἄνω τοῦ σώματος ἰοῦσα δι’ ἐπιγαστρίου.
<span class="lb" data-page="5.198" data-line="8" id="l5.198.8"></span>κατασχιζόμεναι δ’ ἐνταῦθα, ταῖς ἀπὸ τῶν μαστῶν καταφερομέναις
<span class="lb" data-page="5.198" data-line="9" id="l5.198.9"></span>εἰς ταὐτὸν ἥκουσιν, ὡς ἑνοῦσθαι τὰ τέτταρα
<span class="lb" data-page="5.198" data-line="10" id="l5.198.10"></span>τάδε. περὶ τούτων τῶν ἀρτηριῶν εἴρηταί μοι καὶ πρόσθεν,
<span class="lb" data-page="5.198" data-line="11" id="l5.198.11"></span>ἡνίκα τὰς κατὰ τὸν θώρακα διῄειν τῷ λόγῳ. λοιπαί δὲ
<span class="lb" data-page="5.198" data-line="12" id="l5.198.12"></span>τῶν σκελῶν αἱ ἀρτηρίαι δύο, μία καθ’ ἑκάτερον ἐνεχθεῖσα
<span class="lb" data-page="5.198" data-line="13" id="l5.198.13"></span>βουβῶνα, τοῖς ἐντὸς τοῦ μηροῦ παρατέταται μέρεσιν ἄχρι
<span class="lb" data-page="5.198" data-line="14" id="l5.198.14"></span>τοῦ γόνατος.<span class="milestone ed2page" data-n="5.84" data-unit="ed2page" id="ed2page.5.84"></span> ἀπὸ τούτων ἑκατέρας εἰς τοὺς καθ’ ἑκάτερον
<span class="lb" data-page="5.198" data-line="15" id="l5.198.15"></span>τῶν μηρῶν μῦς αἱ ἀρτηρίαι κατασχίζονται, τὸ δ’
<span class="lb" data-page="5.198" data-line="16" id="l5.198.16"></span>ὑπόλοιπον αὐτῶν διὰ τῆς ἰγνύος ἐνεχθὲν εἴς τε τὰ περὶ
<span class="lb" data-page="5.198" data-line="17" id="l5.198.17"></span>τὴν κνήμην ἅπαντα καὶ τὸν πόδα νενέμηται. καὶ οὐδὲν
<span class="lb" data-page="5.198" data-line="18" id="l5.198.18"></span>οὐδ’ ἐνταῦθα δέομαι διέρχεσθαι τὸν τρόπον τῆς νομῆς,
<span class="pb" data-page="5.199" id="p5.199"></span>
<span class="lb" data-page="5.199" data-line="1" id="l5.199.1"></span>ἀλλ’ ἀρκεῖ βραχεῖ λόγῳ δεδηλωκέναι τὰς ἐν τῷ ζώῳ πάσας
<span class="lb" data-page="5.199" data-line="2" id="l5.199.2"></span>ἀρτηρίας ἀπὸ μιᾶς ἐκείνης πεφυκυίας, ἣν ἐκ τῆς ἀριστερᾶς
<span class="lb" data-page="5.199" data-line="3" id="l5.199.3"></span>κοιλίας τῆς καρδίας, οἷον ἐκ γῆς τινος πρέμνον, ἐλέγομεν
<span class="lb" data-page="5.199" data-line="4" id="l5.199.4"></span>φύεσθαι. ἔστι δὲ καὶ ἑτέρα τις ἀρτηρία τῆς αὐτῆς κοιλίας
<span class="lb" data-page="5.199" data-line="5" id="l5.199.5"></span>ἐκφυομένη, φλεβώδης τὸν χιτῶνα. κατασχίζεται δ’ εἰς ὅλον
<span class="lb" data-page="5.199" data-line="6" id="l5.199.6"></span>αὕτη τὸν πνεύμονα τοῖς ζώοις ἅπασιν, οἷς πνεύμων ἐστίν·
<span class="lb" data-page="5.199" data-line="7" id="l5.199.7"></span>οἷς δ’ οὐκ ἔστιν, εἰς ἕτερόν τι μόριον ἀνάλογον ὑπάρχον
<span class="lb" data-page="5.199" data-line="8" id="l5.199.8"></span>πνεύμονι, καθάπερ τοῖς ἰχθύσιν εἰς τὰ βρογχία. ταύτην
<span class="lb" data-page="5.199" data-line="9" id="l5.199.9"></span>τὴν ἀρτηρίαν εἰκάσειεν ἄν τις τῷ τοῦ πρέμνου κάτωθεν ἐν
<span class="lb" data-page="5.199" data-line="10" id="l5.199.10"></span>αὐτῇ τῇ γῇ ἐμπεριεχομένῳ μέρει τοῦ φυτοῦ· καὶ δὴ καὶ
<span class="lb" data-page="5.199" data-line="11" id="l5.199.11"></span>κατασχίζεσθαι ταύτην μὲν ὡς ἂν εἰς ῥίζας τινὰς τὰς κατὰ
<span class="lb" data-page="5.199" data-line="12" id="l5.199.12"></span>τὸν πνεύμονα πεφυκυίας ἀρτηρίας, τὴν μεγάλην δὲ τὴν εἰς
<span class="lb" data-page="5.199" data-line="13" id="l5.199.13"></span>ὅλον τὸ σῶμα νενεμημένην οἷόν περ κλάδους ἀπομερίζειν
<span class="lb" data-page="5.199" data-line="14" id="l5.199.14"></span>ἑαυτῆς ἁπάσας τὰς κατὰ τὸ ζῶον ἀρτηρίας, ἃς ὀλίγον ἔμπροσθεν
<span class="lb" data-page="5.199" data-line="15" id="l5.199.15"></span>εἶπον. οὕτως γὰρ οἶμαι καὶ τὸν Ἱπποκράτην
<span class="lb" data-page="5.199" data-line="16" id="l5.199.16"></span>προσεικάσαντα ῥίζωσιν ἀρτηριῶν ἀποφαίνεσθαι τὴν καρδίαν,
<span class="lb" data-page="5.199" data-line="17" id="l5.199.17"></span>ὥσπερ ἀμέλει τῶν φλεβῶν τὸ ἧπαρ. εἰρήσεται δέ μοι
<span class="pb" data-page="5.200" id="p5.200"></span>
<span class="lb" data-page="5.200" data-line="1" id="l5.200.1"></span>περὶ τῆς εἰκόνος ἐπὶ πλέον ἐν τοῖς ἑξῆς, ἐπειδὰν ὑπὲρ ἥπατός
<span class="lb" data-page="5.200" data-line="2" id="l5.200.2"></span>τε καὶ φλεβῶν ὁ λόγος περαίνηται. νυνὶ δὲ ἀρκεῖ τὰ
<span class="lb" data-page="5.200" data-line="3" id="l5.200.3"></span>λεγόμενα πρὸς ἔνδειξιν τοῦ καὶ τὰς ἀρτηρίας ἁπάσας ἀπὸ
<span class="lb" data-page="5.200" data-line="4" id="l5.200.4"></span>τῆς καρδίας ἐκπεφυκέναι, καὶ μηδεμίαν αὐτῶν εἰς νεῦρον
<span class="lb" data-page="5.200" data-line="5" id="l5.200.5"></span>μεταβάλλειν, ἀλλ’ ἀρχὴν ἁπάντων τῶν νεύρων ὑπάρχειν τὸν
<span class="lb" data-page="5.200" data-line="6" id="l5.200.6"></span>ἐγκέφαλον.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg032.1st1K-grc1:2.2">
<span class="pb page1" data-page="5.212" id="p5.212"></span>
<span class="milestone ed1page page1" data-n="0.254" data-unit="ed1page" id="ed1page.1.254"></span>
<span class="milestone ed2page page1" data-n="5.87" data-unit="ed2page" id="ed2page.5.87"></span>
            <p>
<span class="lb" data-page="5.212" data-line="11" id="l5.212.11"></span><span class="milestone ed2page" data-n="5.89" data-unit="ed2page" id="ed2page.5.89"></span>Διελέσθαι δὲ ἴσως ἄμεινον ἕνεκα σαφηνείας
<span class="lb" data-page="5.212" data-line="12" id="l5.212.12"></span>εὐθὺς ἐν ἀρχῇ τοῦδε τοῦ γράμματος, ἥτις ἐστὶν ἡ
<span class="lb" data-page="5.212" data-line="13" id="l5.212.13"></span>διαφορὰ τῶν λόγων, οἷς χρῶνται πάντες οἱ κακῶς ὁτιοῦν
<span class="lb" data-page="5.212" data-line="14" id="l5.212.14"></span>μεταχειριζόμενοι πρόβλημα. φημὶ δὴ τῶν λημμάτων, ἃ ἕνεκα
<span class="lb" data-page="5.212" data-line="15" id="l5.212.15"></span>τοῦ συμπεράσματος λαμβάνουσιν, τὰ μὲν ἄντικρυς εἶναι
<span class="lb" data-page="5.212" data-line="16" id="l5.212.16"></span>ψευδῆ, τὰ δ’ οὐκ οἰκεῖα τοῦ προκειμένου σκέμματος. ἄντικρυς
<span class="lb" data-page="5.212" data-line="17" id="l5.212.17"></span>μὲν ψευδῆ τὰ τοιαῦτα, περὶ ὧν ἐν τῷ πρώτῳ βιβλίῳ
<span class="lb" data-page="5.212" data-line="18" id="l5.212.18"></span>διῆλθον ἐπὶ πλέον, ὅταν ἤτοι μηδὲν τῶν ἀλόγων ζώων ἐπιθυμεῖν
<span class="pb" data-page="5.213" id="p5.213"></span>
<span class="lb" data-page="5.213" data-line="1" id="l5.213.1"></span>τις ἢ θυμοῦσθαι φάσκῃ, καθάπερ οἱ ἀπὸ τῆς
<span class="lb" data-page="5.213" data-line="2" id="l5.213.2"></span>στοᾶς, ἢ πάλιν ἐκ καρδίας πεφυκέναι τὰ νεῦρα. τὰ δὲ οὖν
<span class="lb" data-page="5.213" data-line="3" id="l5.213.3"></span>οἰκεῖα τῶν λημμάτων ὁπόσα τὴν φύσιν ἐστὶν, εἴρηται μὲν
<span class="lb" data-page="5.213" data-line="4" id="l5.213.4"></span>ἐπὶ πλεῖστον ἐν τοῖς περὶ ἀποδείξεως ὑπομνήμασιν, ἐν οἷς
<span class="lb" data-page="5.213" data-line="5" id="l5.213.5"></span>ἅπασαν ἐδήλωσα τὴν ἀποδεικτικὴν μέθοδον ὁποία τίς ἐστιν,
<span class="lb" data-page="5.213" data-line="6" id="l5.213.6"></span>παρεκάλουν τε διὰ τοῦ πρώτου τῶνδε τῶν ὑπομνημάτων, ἐν
<span class="lb" data-page="5.213" data-line="7" id="l5.213.7"></span>ἐκείνῃ γυμνάσασθαι πρότερον, ὅστις ὁτιοῦν ἀποδεικνύειν
<span class="lb" data-page="5.213" data-line="8" id="l5.213.8"></span>ἐπιχειρεῖ. γεγράφθαι δὲ λέγω ὑπὲρ αὐτῆς ἄριστα τοῖς παλαιοῖς
<span class="lb" data-page="5.213" data-line="9" id="l5.213.9"></span>φιλοσόφοις τοῖς περὶ Θεόφραστόν τε καὶ Ἀριστοτέλην
<span class="lb" data-page="5.213" data-line="10" id="l5.213.10"></span>κατὰ τῶν δευτέρων ἀναλυτικῶν βιβλίων. καὶ διὰ τοῦτο
<span class="lb" data-page="5.213" data-line="11" id="l5.213.11"></span>πρὸς ἐκείνους μὲν οὐδὲ μακρὸν ἔσεσθαι τὸν λόγον ἐλπίζω
<span class="lb" data-page="5.213" data-line="12" id="l5.213.12"></span>περὶ τῶν τριῶν ἀρχῶν τοῦ ζώου. τὰ γὰρ ἰδιωτικά τε καὶ
<span class="lb" data-page="5.213" data-line="13" id="l5.213.13"></span>ῥητορικὰ λήμματα αἰδοῦνται παραλαμβάνειν εἰς ἀποδείξεις
<span class="lb" data-page="5.213" data-line="14" id="l5.213.14"></span>ἐπιστημονικὰς, ὧν πέπλησται τὰ Χρυσίππου βιβλία, ποτὲ
<span class="lb" data-page="5.213" data-line="15" id="l5.213.15"></span>μὲν ἰδιώτας ἐπικαλούμενα μάρτυρας ὧν ὑποτίθεται λημμάτων,
<span class="lb" data-page="5.213" data-line="16" id="l5.213.16"></span>ἔστι δὲ ὅτε ποιητὰς, ἢ τὴν βελτίστην ἐτυμολογίαν,
<span class="lb" data-page="5.213" data-line="17" id="l5.213.17"></span>ἤ τι ἄλλο τοιοῦτον, ἃ περαίνει μὲν οὐδὲν, ἀναλίσκει δὲ καὶ
<span class="lb" data-page="5.213" data-line="18" id="l5.213.18"></span>κατατρίβει μάτην ἡμῶν τὸν χρόνον αὐτὸ τοῦτο μόνον ἐνδεικνυμένων
<span class="pb" data-page="5.214" id="p5.214"></span>
<span class="lb" data-page="5.214" data-line="1" id="l5.214.1"></span>αὐτοῖς, ὡς οὐκ ἔστιν ἐπιστημονικὰ τὰ τοῦ συμπεράσματος
<span class="lb" data-page="5.214" data-line="2" id="l5.214.2"></span>λήμματα, μετὰ ταῦτα δὲ καὶ συγκαταβαινόντων
<span class="lb" data-page="5.214" data-line="3" id="l5.214.3"></span>τε καὶ συμπαλαιόντων αὐτοῖς ὑπὲρ τοῦ δεῖξαι καὶ τοὺς
<span class="lb" data-page="5.214" data-line="4" id="l5.214.4"></span>ἰδιώτας καὶ τοὺς ποιητὰς οὐδὲν ἧττον ἡμῖν ἢ ἐκείνοις
<span class="lb" data-page="5.214" data-line="5" id="l5.214.5"></span>μαρτυροῦντας, ἀλλ’ ἔστιν ὅτε καὶ μᾶλλον. οὕτω δὲ καὶ τὴν
<span class="lb" data-page="5.214" data-line="6" id="l5.214.6"></span>ἐτυμολογίαν, ἐπειδὰν ἄγωμεν μακροτέραν σχολὴν, ἐπιδείκνυμεν
<span class="lb" data-page="5.214" data-line="7" id="l5.214.7"></span>αὐτοῖς οὐδὲν μᾶλλον ἐκείνοις ἤπερ ἡμῖν μαρτυροῦσαν.
<span class="lb" data-page="5.214" data-line="8" id="l5.214.8"></span>ἀλλ’ ὅτι μὲν ἀλαζών ἐστι μάρτυρ ἡ ἐτυμολογία, πολλάκις
<span class="lb" data-page="5.214" data-line="9" id="l5.214.9"></span>μὲν ὁμοίως μαρτυροῦσα τοῖς τἀναντία λέγουσι τῶν ἀληθῶν,
<span class="lb" data-page="5.214" data-line="10" id="l5.214.10"></span>οὐκ ὀλιγάκις δὲ τοῖς ψευδομένοις μᾶλλον, ἤπερ τοῖς ἀληθεύουσιν,
<span class="lb" data-page="5.214" data-line="11" id="l5.214.11"></span>ἐν ἑτέρᾳ πραγματείᾳ δέδεικταί μοι τῆς περὶ ὀνομάτων
<span class="lb" data-page="5.214" data-line="12" id="l5.214.12"></span>ὀρθότητος, ἔνθα καὶ περὶ τῆς ἐγὼ φωνῆς ἐπέδειξα
<span class="lb" data-page="5.214" data-line="13" id="l5.214.13"></span>τὸν Χρύσιππον ἐτυμολογοῦντα ψευδῶς. τί μὲν οὖν ἔτι δεοίμην
<span class="lb" data-page="5.214" data-line="14" id="l5.214.14"></span>ὑπὲρ τῶν αὐτῶν ἐνταῦθα διεξιέναι; Χρυσίππῳ μὲν γὰρ
<span class="lb" data-page="5.214" data-line="15" id="l5.214.15"></span>καὶ τοῦτο φίλον, οὐ δὶς ἢ τρὶς, ἀλλὰ καὶ τετράκις ἐνίοτε
<span class="lb" data-page="5.214" data-line="16" id="l5.214.16"></span>καὶ πεντάκις ὑπὲρ τῶν αὐτῶν ἐν διαφερούσαις πραγματείαις
<span class="lb" data-page="5.214" data-line="17" id="l5.214.17"></span>διέρχεσθαι· φυλάξαιτο δὲ ἄν τις αὐτὸ τῶν χρόνου φειδομένων.
<span class="lb" data-page="5.214" data-line="18" id="l5.214.18"></span>ἅ δ’ οὖν ὑπὲρ τῆς ἐγὼ φωνῆς ἔγραψεν ἐν τῷ πρώτῳ
<span class="pb" data-page="5.215" id="p5.215"></span>
<span class="lb" data-page="5.215" data-line="1" id="l5.215.1"></span>περὶ ψυχῆς ὁ Χρύσιππος ὑπὲρ ἡγεμονικοῦ διαλεγόμενος,
<span class="lb" data-page="5.215" data-line="2" id="l5.215.2"></span>ἤδη παραγράψω γνωρίσματος ἕνεκα. Οὕτως δὲ καὶ τὸ ἐγὼ
<span class="lb" data-page="5.215" data-line="3" id="l5.215.3"></span>λέγομεν κατὰ τοῦτο, δεικνύντες αὑτοὺς ἐν τῷ ἀποφαίνεσθαι
<span class="lb" data-page="5.215" data-line="4" id="l5.215.4"></span>τὴν διάνοιαν εἶναι, τῆς δείξεως φυσικῶς καὶ οἰκείως ἐνταῦθα
<span class="lb" data-page="5.215" data-line="5" id="l5.215.5"></span>φερομένης, καὶ ἄνευ δὲ τῆς κατὰ τὴν χεῖρα τοιαύτης
<span class="lb" data-page="5.215" data-line="6" id="l5.215.6"></span>δείξεως νεύοντες εἰς αὑτοὺς τὸ ἐγὼ λέγομεν, εὐθὺς καὶ
<span class="lb" data-page="5.215" data-line="7" id="l5.215.7"></span>τῆς ἐγὼ φωνῆς τοιαύτης οὔσης, καὶ κατὰ τὴν ἑξῆς ὑπογεγραμμένην
<span class="lb" data-page="5.215" data-line="8" id="l5.215.8"></span>δεῖξιν συνεκφερομένης. <span class="milestone ed2page" data-n="5.90" data-unit="ed2page" id="ed2page.5.90"></span>τὸ γὰρ ἐγὼ προφερόμεθα
<span class="lb" data-page="5.215" data-line="9" id="l5.215.9"></span>κατὰ τὴν πρώτην συλλαβὴν κατασπῶντες τὸ κάτω
<span class="lb" data-page="5.215" data-line="10" id="l5.215.10"></span>χεῖλος εἰς αὑτοὺς δεικτικῶς, ἀκολούθως δὲ τῇ τοῦ γενείου
<span class="lb" data-page="5.215" data-line="11" id="l5.215.11"></span>κινήσει καὶ ἐπὶ τὸ στῆθος νεύσει. καὶ τῇ τοιαύτῃ δείξει
<span class="lb" data-page="5.215" data-line="12" id="l5.215.12"></span>ἡ ἑξῆς συλλαβὴ παράκειται, οὐδὲν ἀποστηματικὸν παρεμφαίνουσα,
<span class="lb" data-page="5.215" data-line="13" id="l5.215.13"></span>ὅπερ ἐπὶ τοῦ ἐκεῖνος συντέτευχε. διὰ ταύτης οὖν
<span class="lb" data-page="5.215" data-line="14" id="l5.215.14"></span>ἁπάσης τῆς ῥήσεως ὁ Χρύσιππος οὐδὲν μὲν ἐπιστημονικὸν
<span class="lb" data-page="5.215" data-line="15" id="l5.215.15"></span>λῆμμα τοῦ τὴν ἀρχὴν τῆς ψυχῆς ὑπάρχειν ἐν τῇ καρδίᾳ
<span class="lb" data-page="5.215" data-line="16" id="l5.215.16"></span>παραλαμβάνει, δύο δ’ ἐς ταὐτὸν οὐκ οἰκεῖα τῷ προκειμένῳ
<span class="lb" data-page="5.215" data-line="17" id="l5.215.17"></span>συμπλέκει, τὸ μὲν ἕτερον ἀπὸ τῆς ἐτυμολογίας, ὅτι τὴν
<span class="lb" data-page="5.215" data-line="18" id="l5.215.18"></span>ἐγὼ φωνὴν φθεγγόμενοι κατὰ τὴν πρώτην συλλαβὴν τὴν ε ﻿
<span class="pb" data-page="5.216" id="p5.216"></span>
<span class="lb" data-page="5.216" data-line="1" id="l5.216.1"></span>λεγομένην τὸ στόμα κάτω που καὶ τὴν γένυν ἀπάγομεν
<span class="lb" data-page="5.216" data-line="2" id="l5.216.2"></span>ὡς ἐπὶ τὰ στέρνα, τὸ δὲ ἕτερον, ὅτι καὶ τὴν χεῖρα συνεπιφέρομεν
<span class="lb" data-page="5.216" data-line="3" id="l5.216.3"></span>ἐνίοτε τοῖς στέρνοις, ἡμᾶς αὐτοὺς δεικνύντες, ἐν
<span class="lb" data-page="5.216" data-line="4" id="l5.216.4"></span>τῷ λέγειν, ἐμοὶ τοῦτο προσῆκεν, τοῦτο ἐγώ σοι λέγω. ὅτι
<span class="lb" data-page="5.216" data-line="5" id="l5.216.5"></span>δὲ καὶ τῆς ῥινὸς ἅπτονται πολλάκις οἱ ἄνθρωποι λέγοντες,
<span class="lb" data-page="5.216" data-line="6" id="l5.216.6"></span>ἐμοὶ τοῦτο δὸς, ἐμοὶ τοῦτο προσήκει, τοῦτο ἐγώ σοι λέγω,
<span class="lb" data-page="5.216" data-line="7" id="l5.216.7"></span>παντελῶς ἐπιλέλησται. καίτοι κατά γε τὴν ἐγὼ φωνὴν οὐκ
<span class="lb" data-page="5.216" data-line="8" id="l5.216.8"></span>ἐπελάθετο τῆς ἐκεῖνος, οὐκ ἀπὸ παραπλησίας δέ τινος,
<span class="lb" data-page="5.216" data-line="9" id="l5.216.9"></span>ἀλλ’ ἀπὸ τῆς αὐτῆς ἀκριβῶς συλλαβῆς ἀρχομένης τῆς ε΄.
<span class="lb" data-page="5.216" data-line="10" id="l5.216.10"></span>ἐχρῆν δ’, οἶμαι, καθάπερ ἐπὶ ταύτης ἐμνημόνευσε μὲν, οὐκ
<span class="lb" data-page="5.216" data-line="11" id="l5.216.11"></span>ἔλυσε δὲ τὸ ἄτοπον, οὕτω κᾀπὶ τῆς ἐπὶ τοῦ στέρνου δείξεως
<span class="lb" data-page="5.216" data-line="12" id="l5.216.12"></span>ἐπιμνησθῆναι μὲν τῆς ἐπὶ τὴν ῥῖνα φορᾶς τοῦ δακτύλου,
<span class="lb" data-page="5.216" data-line="13" id="l5.216.13"></span>μὴ μέντοι μηδὲ ἐνταῦθα διαλύεσθαι τὸ προβληθὲν, εἰ μὴ
<span class="lb" data-page="5.216" data-line="14" id="l5.216.14"></span>ἄρα τις οἴεται, τὴν ἀπόφασιν τοῦ Χρυσίππου, ψιλὴν αὐτὴν
<span class="lb" data-page="5.216" data-line="15" id="l5.216.15"></span>μόνην ῥηθεῖσαν, ἀπόδειξιν ὑπάρχειν. τί γὰρ δὴ καί
<span class="lb" data-page="5.216" data-line="16" id="l5.216.16"></span>φησιν; ἀκολούθως δὲ τῇ τοῦ γενείου κινήσει καὶ ἐπὶ
<span class="lb" data-page="5.216" data-line="17" id="l5.216.17"></span>τὸ στῆθος νεύσει, καὶ τῇ τοιαύτῃ δείξει ἡ ἑξῆς συλλαβὴ
<span class="lb" data-page="5.216" data-line="18" id="l5.216.18"></span>παράκειται, οὐδὲν ἀποστηματικὸν παρεμφαίνουσα,
<span class="pb" data-page="5.217" id="p5.217"></span>
<span class="lb" data-page="5.217" data-line="1" id="l5.217.1"></span>ὥσπερ ἐπὶ τοῦ ἐκεῖνος συντέτευχεν. ἐννοήσας γὰρ, ὅτι ἡ
<span class="lb" data-page="5.217" data-line="2" id="l5.217.2"></span>ἐκεῖνος φωνὴ τὴν ἀρχὴν ἀπὸ τῆς αὐτῆς ποιεῖται συλλαβῆς,
<span class="lb" data-page="5.217" data-line="3" id="l5.217.3"></span>ὥσπερ καὶ ἡ ἐγὼ, καὶ δεήσει καὶ ταύτην ἐνδείκνυσθαι
<span class="lb" data-page="5.217" data-line="4" id="l5.217.4"></span>ταὐτὸν σημαινόμενον, εἰς τὴν τῶν ἐπιφερομένων συλλαβῶν
<span class="lb" data-page="5.217" data-line="5" id="l5.217.5"></span>διαφορὰν ἀναφέρει τὴν τοῦ ζητουμένου λύσιν. ἔστι δὲ
<span class="lb" data-page="5.217" data-line="6" id="l5.217.6"></span>τοιάδε· εἰπὼν, τῆς ἐγὼ φωνῆς τὴν δευτέραν συλλαβὴν τὴν
<span class="lb" data-page="5.217" data-line="7" id="l5.217.7"></span>γώ μηδὲν ἀποστηματικὸν ἐμφαίνειν, ἐπήγαγεν, ἐπὶ δὲ τῆς
<span class="lb" data-page="5.217" data-line="8" id="l5.217.8"></span>ἐκεῖνος ἐμφαίνειν τὴν κεί. τοῦτο δ’ ἀπόφασίς ἐστι ψιλὴ,
<span class="lb" data-page="5.217" data-line="9" id="l5.217.9"></span>μηδεμίαν ἀπόδειξιν ἔχουσα, μὴ ὅτι βεβαίαν τε καὶ ἐπιστημονικὴν,
<span class="lb" data-page="5.217" data-line="10" id="l5.217.10"></span>ἀλλὰ μηδ’ ἄχρι πιθανότητος ἢ ῥητορικῆς ἢ σοφιστικῆς
<span class="lb" data-page="5.217" data-line="11" id="l5.217.11"></span>προϊοῦσαν. διὰ τί γὰρ <span class="milestone ed1page" data-n="1.254" data-unit="ed1page" id="ed1page.1.254"></span>ἡ μὲν κεί συλλαβὴ
<span class="lb" data-page="5.217" data-line="12" id="l5.217.12"></span>ἀποστηματικόν τι δηλώσει, ἡ δὲ γώ μὴ, οὐ προσθεῖναι
<span class="lb" data-page="5.217" data-line="13" id="l5.217.13"></span>δίκαιον ἦν αὐτὸν ἀπόδειξίν τινα; διὰ τί δὲ τοῖς μὲν
<span class="lb" data-page="5.217" data-line="14" id="l5.217.14"></span>στέρνοις ἐπιφέροντες τὸν δάκτυλον ἐπιδεικνύμεθα, τὴν ἀρχὴν
<span class="lb" data-page="5.217" data-line="15" id="l5.217.15"></span>τῆς ψυχῆς ἐνταῦθα εἶναι, τῇ ῥινὶ δὲ ἐπιφέροντες οὐκ
<span class="lb" data-page="5.217" data-line="16" id="l5.217.16"></span>ἐνδεικνύμεθα; δίκαιον γὰρ, εἴπερ ἡ δεῖξις ἱκανὴ πίστις εἰς
<span class="lb" data-page="5.217" data-line="17" id="l5.217.17"></span>εὕρεσιν ἡγεμονικοῦ μορίου ψυχῆς, οὐκ ἐπὶ μὲν τῶν στέρνων
<span class="lb" data-page="5.217" data-line="18" id="l5.217.18"></span>αὐτὴν ἱκανὴν ὑπάρχειν, ἀσθενῆ δὲ ἐπὶ τῆς ῥινὸς, ἀλλὰ
<span class="pb" data-page="5.218" id="p5.218"></span>
<span class="lb" data-page="5.218" data-line="1" id="l5.218.1"></span>κᾀπὶ ταύτης ἰσχύειν ὁμοίως, ἢ εἴπερ οὐδὲ ἐπὶ ταύτης, οὐδὲ
<span class="lb" data-page="5.218" data-line="2" id="l5.218.2"></span>ἐπὶ τῶν στέρνων. διὰ τί δὲ ἐν ταῖς συγκαταθέσεσιν ἐπινεύοντες
<span class="lb" data-page="5.218" data-line="3" id="l5.218.3"></span>τὴν κεφαλὴν, ἐφ’ ὃ φέρομεν αὐτὴν μέρος, ἐν ἐκείνῳ
<span class="lb" data-page="5.218" data-line="4" id="l5.218.4"></span>τὴν ἀρχὴν τῆς ψυχῆς ὑπάρχειν ἐνδεικνύμεθα μᾶλλον, καὶ
<span class="lb" data-page="5.218" data-line="5" id="l5.218.5"></span>οὐκ αὐτῷ κινουμένῳ; τὸ γάρ τοι πρῶτον κινούμενον ἐν
<span class="lb" data-page="5.218" data-line="6" id="l5.218.6"></span>ἡμῖν μόριον ἐπινευόντων, αὐτὸ δήπου πιθανώτερον ἔχειν
<span class="lb" data-page="5.218" data-line="7" id="l5.218.7"></span>ἐστὶ τὴν ἀρχὴν τῆς ψυχῆς, ἤπερ τι τῶν ἄλλων, πρὸς ὃ φέρεται
<span class="lb" data-page="5.218" data-line="8" id="l5.218.8"></span>κινούμενον· ἵνα μὴ νῦν ἐκείνων μνημονεύω τῶν ἀνθρώπων,
<span class="lb" data-page="5.218" data-line="9" id="l5.218.9"></span>οἳ ταῖς κεφαλαῖς ἀνανεύουσιν, ἐπειδὰν συγκατατίθωνται.
<span class="lb" data-page="5.218" data-line="10" id="l5.218.10"></span>τάχα γὰρ φήσει, τοὺς βαρβάρους, ὥσπερ τἄλλα
<span class="lb" data-page="5.218" data-line="11" id="l5.218.11"></span>χείρους εἰσὶ καὶ ἀλογώτεροι τῶν Ἑλλήνων, οὕτω κᾀν τῷδε
<span class="lb" data-page="5.218" data-line="12" id="l5.218.12"></span>σφάλλεσθαι. πάντ’ οὖν, ὅσα περιττὰ τῶν ἐπιχειρημάτων,
<span class="lb" data-page="5.218" data-line="13" id="l5.218.13"></span>ἐν τοῖς περὶ ἀποδείξεως ἐδείξαμεν οὐκ οἰκεῖα τῷ ζητουμένῳ
<span class="lb" data-page="5.218" data-line="14" id="l5.218.14"></span>πράγματι· <span class="milestone ed2page" data-n="5.91" data-unit="ed2page" id="ed2page.5.91"></span>καὶ διὰ τοῦτο νῦν οὐ χρὴ μηκύνειν περὶ
<span class="lb" data-page="5.218" data-line="15" id="l5.218.15"></span>αὐτῶν, ὥσπερ οὐδὲ περὶ τῶν ἐκ τῆς ἐτυμολογίας ὁρμωμένων,
<span class="lb" data-page="5.218" data-line="16" id="l5.218.16"></span>εἴρηται γὰρ καὶ περὶ ἐκείνων αὐτάρκως ἐν τοῖς περὶ ὀνομάτων
<span class="lb" data-page="5.218" data-line="17" id="l5.218.17"></span>ὀρθότητος.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg032.1st1K-grc1:4.3">
<span class="pb page1" data-page="5.377" id="p5.377"></span>
<span class="milestone ed1page page1" data-n="1.277" data-unit="ed1page" id="ed1page.1.277"></span>
<span class="milestone ed2page page1" data-n="5.138" data-unit="ed2page" id="ed2page.5.138"></span>
            <p>
<span class="lb" data-page="5.377" data-line="7" id="l5.377.7"></span><span class="milestone ed2page" data-n="5.139" data-unit="ed2page" id="ed2page.5.139"></span>Ὁπόταν δ’ ἐφεξῆς ἐπισκέπτηται, πότερον
<span class="lb" data-page="5.377" data-line="8" id="l5.377.8"></span>κρίσεις τινὰς ἢ κρίσεσιν ἑπόμενα χρὴ νομίζειν εἶναι
<span class="lb" data-page="5.377" data-line="9" id="l5.377.9"></span>τὰ πάθη, καθ’ ἑκάτερα μὲν ἀποχωρεῖ τῶν παλαιῶν, πολὺ
<span class="lb" data-page="5.377" data-line="10" id="l5.377.10"></span>δὲ μᾶλλον ἐν τῷ τὸ φαυλότερον ἡγεῖσθαι. καὶ γὰρ Ζήνωνι
<span class="lb" data-page="5.377" data-line="11" id="l5.377.11"></span>κατά γε τοῦτο, καὶ ἑαυτῷ, καὶ πολλοῖς ἄλλοις μάχεται τῶν
<span class="lb" data-page="5.377" data-line="12" id="l5.377.12"></span>Στωϊκῶν, οἳ οὐ τὰς κρίσεις αὐτὰς τῆς ψυχῆς, ἀλλὰ καὶ
<span class="lb" data-page="5.377" data-line="13" id="l5.377.13"></span>τὰς ἐπὶ ταύταις ἀλόγους συστολὰς, καὶ ταπεινώσεις, καὶ
<span class="lb" data-page="5.377" data-line="14" id="l5.377.14"></span>δείξεις, ἐπάρσεις τε καὶ διαχύσεις ὑπολαμβάνουσιν εἶναι τὰ
<span class="lb" data-page="5.377" data-line="15" id="l5.377.15"></span>τῆς ψυχῆς πάθη. Ποσειδώνιος μέν γε τελέως ἀπεχώρησεν
<span class="lb" data-page="5.377" data-line="16" id="l5.377.16"></span>ἀμφοτέρων τῶν δοξῶν, οὔτε γὰρ κρίσεις, οὔτε ἐπιγινόμενα
<span class="lb" data-page="5.377" data-line="17" id="l5.377.17"></span>κρίσεσιν, ἀλλ’ ὑπὸ τῆς θυμοειδοῦς τε καὶ ἐπιθυμητικῆς δυνάμεως
<span class="lb" data-page="5.377" data-line="18" id="l5.377.18"></span>ἡγεῖται γίγνεσθαι τὰ πάθη, κατὰ πᾶν ἀκολουθήσας
<span class="lb" data-page="5.377" data-line="19" id="l5.377.19"></span>τῷ παλαιῷ λόγῳ. καὶ πυνθάνεταί γε τοὺς περὶ
<span class="pb" data-page="5.378" id="p5.378"></span>
<span class="lb" data-page="5.378" data-line="1" id="l5.378.1"></span>τὸν Χρύσιππον οὐκ ὀλιγάκις ἐν τῇ περὶ παθῶν ἑαυτοῦ
<span class="lb" data-page="5.378" data-line="2" id="l5.378.2"></span>πραγματείᾳ, τίς ἡ τῆς πλεοναζούσης ὁρμῆς ἐστιν αἰτία.
<span class="lb" data-page="5.378" data-line="3" id="l5.378.3"></span>ὁ μὲν γὰρ λόγος οὐκ ἂν δύναιτό γε πλεονάζειν παρὰ τὰ
<span class="lb" data-page="5.378" data-line="4" id="l5.378.4"></span>ἑαυτοῦ πράγματά τε καὶ μέτρα. πρόδηλον οὖν, ὡς ἑτέρα
<span class="lb" data-page="5.378" data-line="5" id="l5.378.5"></span>τις ἄλογός ἐστι δύναμις αἰτία τοῦ πλεονάζεσθαι τὴν ὁρμὴν
<span class="lb" data-page="5.378" data-line="6" id="l5.378.6"></span>ὑπὲρ τὰ μέτρα τοῦ λόγου, καθάπερ τοῦ πλεονάζεσθαι τὸν
<span class="lb" data-page="5.378" data-line="7" id="l5.378.7"></span>δρόμον ὑπὲρ τὰ μέτρα τῆς προαιρέσεως ἄλογος ἡ αἰτία,
<span class="lb" data-page="5.378" data-line="8" id="l5.378.8"></span>τὸ βάρος τοῦ σώματος. ἀλλ’ οὐ τοῦτο θαυμαστὸν, εἰ πολλοῖς
<span class="lb" data-page="5.378" data-line="9" id="l5.378.9"></span>ἐναντία λέγει Χρύσιππος, ὥσπερ οὐδ’ ὅτι τῆς ἀληθείας
<span class="lb" data-page="5.378" data-line="10" id="l5.378.10"></span>ἀπέσφαλται, (συγγνώμη γὰρ ἀνθρώπῳ γε ὄντι καὶ ἁμαρτάνοντι
<span class="lb" data-page="5.378" data-line="11" id="l5.378.11"></span>ὡραῖόν τι,) ἀλλ’ ὅτι μήτε ἐπεχείρησεν ὅλως τὰ πρὸς
<span class="lb" data-page="5.378" data-line="12" id="l5.378.12"></span>τῶν παλαιῶν εἰρημένα διαλύσασθαι, καὶ πρὸς αὑτὸν διαφέρεται,
<span class="lb" data-page="5.378" data-line="13" id="l5.378.13"></span>νυνὶ μὲν γίνεσθαι νομίζων τὰ πάθη ἄνευ λόγου
<span class="lb" data-page="5.378" data-line="14" id="l5.378.14"></span>καὶ κρίσεως, νυνὶ δ’ οὐ μόνον κρίσεσιν ἕπεσθαι φάσκων,
<span class="lb" data-page="5.378" data-line="15" id="l5.378.15"></span>ἀλλ’ αὐτὸ δὴ τοῦτο κρίσεις εἶναι. τὸ γὰρ μηδ’ ὅλως
<span class="lb" data-page="5.378" data-line="16" id="l5.378.16"></span>ἐφάπτεσθαι κρίσεως ἐναντιώτατον δήπου τῷ κρίσιν εἶναι τὸ
<span class="lb" data-page="5.378" data-line="17" id="l5.378.17"></span>πάθος, εἰ μὴ νὴ Δία βοηθῶν τις αὐτῷ φαίη, πλείω σημαίνειν
<span class="pb" data-page="5.379" id="p5.379"></span>
<span class="lb" data-page="5.379" data-line="1" id="l5.379.1"></span>τὸ τῆς κρίσεως ὄνομα, καὶ κατὰ μὲν τὴν ἐξήγησιν
<span class="lb" data-page="5.379" data-line="2" id="l5.379.2"></span>τοῦ ὅρου τὴν οἷον περίσκεψιν εἰρῆσθαι κρίσιν, ὡς εἶναι τὸ
<span class="lb" data-page="5.379" data-line="3" id="l5.379.3"></span>ἄνευ κρίσεως ἴσον τῷ ἄνευ περισκέψεως, ἔνθα δὲ κρίσεις
<span class="lb" data-page="5.379" data-line="4" id="l5.379.4"></span>εἶναί φησι τὰ πάθη, τὰς ὁρμάς τε καὶ τὰς συγκαταθέσεις
<span class="lb" data-page="5.379" data-line="5" id="l5.379.5"></span>ὀνομάζεσθαι κρίσεις. ἀλλ’ εἴπερ τοῦτό τις δέξαιτο, πλεονάζουσα
<span class="lb" data-page="5.379" data-line="6" id="l5.379.6"></span>συγκατάθεσις ἔσται τὸ πάθος, καὶ πάλιν ὁ Ποσειδώνιος
<span class="lb" data-page="5.379" data-line="7" id="l5.379.7"></span>ἐρήσεται τὴν αἰτίαν, ὑφ’ ἧς πλεονάζεται, πρὸς τῷ καὶ
<span class="lb" data-page="5.379" data-line="8" id="l5.379.8"></span>μέγιστον ἁμάρτημα κατὰ τὴν διδασκαλίαν ἡμαρτῆσθαι τῷ
<span class="lb" data-page="5.379" data-line="9" id="l5.379.9"></span>Χρυσίππῳ. εἰ γὰρ ἐν αὐτῷ δὴ τούτῳ τὸ κῦρος τοῦ δόγματός
<span class="lb" data-page="5.379" data-line="10" id="l5.379.10"></span>ἐστιν, ἐν τῷ διαστείλασθαι τὴν ὁμωνυμίαν καὶ δεῖξαι,
<span class="lb" data-page="5.379" data-line="11" id="l5.379.11"></span>κατὰ τί μὲν σημαινόμενον ἄνευ κρίσεως γίνεται τὰ πάθη,
<span class="lb" data-page="5.379" data-line="12" id="l5.379.12"></span>κατὰ τί δὲ κρίσεις εἰσὶν, ὁ δ’ οὐδὲ καθ’ ἓν τῶν τεττάρων
<span class="lb" data-page="5.379" data-line="13" id="l5.379.13"></span>βιβλίων, ἃ περὶ τῶν παθῶν ἔγραψεν, ἐποίησεν αὐτὸ, πῶς οὐκ
<span class="lb" data-page="5.379" data-line="14" id="l5.379.14"></span>ἄν τις αὐτὸν δικαίως μέμψαιτο; τάχα μὲν γὰρ οὐδὲ βραχυλογίαν
<span class="lb" data-page="5.379" data-line="15" id="l5.379.15"></span>τις ἄκραν ἐζηλωκὼς ὀρθῶς ἂν ὑπερβαίνοι <span class="milestone ed1page" data-n="1.278" data-unit="ed1page" id="ed1page.1.278"></span>τὰ
<span class="lb" data-page="5.379" data-line="16" id="l5.379.16"></span>οὕτως ἀναγκαῖα, πολὺ δ’ οὖν μᾶλλον, ὅταν ἐπὶ μήκιστον
<span class="lb" data-page="5.379" data-line="17" id="l5.379.17"></span>ἐκτείνῃ τοὺς λόγους, ὥσπερ ὁ Χρύσιππος. ἀλλὰ περὶ μὲν
<span class="lb" data-page="5.379" data-line="18" id="l5.379.18"></span>τούτων καὶ μικρὸν ὕστερον ἐπισκεψόμεθα.
</p>
          </article>

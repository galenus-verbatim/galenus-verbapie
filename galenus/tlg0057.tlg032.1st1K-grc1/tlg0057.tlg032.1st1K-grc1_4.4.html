<article xmlns="http://www.w3.org/1999/xhtml" id="urn:cts:greekLit:tlg0057.tlg032.1st1K-grc1:4.4">
<span class="pb page1" data-page="5.380" id="p5.380"></span>
<span class="milestone ed1page page1" data-n="1.278" data-unit="ed1page" id="ed1page.1.278"></span>
<span class="milestone ed2page page1" data-n="5.139" data-unit="ed2page" id="ed2page.5.139"></span>
            <p>
<span class="lb" data-page="5.380" data-line="1" id="l5.380.1"></span>Περὶ δὲ τοῦ μὴ φροντίζειν τῆς πρὸς ἑαυτὸν
<span class="lb" data-page="5.380" data-line="2" id="l5.380.2"></span>ἐναντιολογίας αὐτὸν ἔχων ἔτι μυρία λέγειν, ἃ τάχ’
<span class="lb" data-page="5.380" data-line="3" id="l5.380.3"></span><span class="milestone ed2page" data-n="5.140" data-unit="ed2page" id="ed2page.5.140"></span>ἂν καὶ ὕστερον, εἰ μακροτέρας ἐπιλαβοίμην σχολῆς,
<span class="lb" data-page="5.380" data-line="4" id="l5.380.4"></span>εἰς μίαν ἀθροίσαιμι πραγματείαν ἅπαντα, παραλιπὼν τἄλλα
<span class="lb" data-page="5.380" data-line="5" id="l5.380.5"></span>μόνων τῶν οἰκείων τοῖς νῦν προκειμένοις μνημονεύσω. τὴν
<span class="lb" data-page="5.380" data-line="6" id="l5.380.6"></span>τοίνυν ἐπιθυμίαν ἐν τῷ πρώτῳ περὶ παθῶν ὁρισάμενος
<span class="lb" data-page="5.380" data-line="7" id="l5.380.7"></span>ὄρεξιν ἄλογον, αὐτὴν πάλιν τὴν ὄρεξιν ἐν ἕκτῳ τῶν κατὰ
<span class="lb" data-page="5.380" data-line="8" id="l5.380.8"></span>γένος ὅρων ὁρμὴν λογικὴν εἶναί φησιν ἐπί τι, ὅσον χρὴ,
<span class="lb" data-page="5.380" data-line="9" id="l5.380.9"></span>ἧδον αὐτῷ. οὕτω δὲ αὐτὴν ὁρίζεται κᾀν τοῖς περὶ τῆς ὁρμῆς.
<span class="lb" data-page="5.380" data-line="10" id="l5.380.10"></span>ὥστε τὸν τῆς ἐπιθυμίας ὅρον ἀναπτυσσόμενον γίγνεσθαι
<span class="lb" data-page="5.380" data-line="11" id="l5.380.11"></span>τοιοῦτον· ἐπιθυμία ἐστὶν ὁρμὴ λογικὴ ἐπί τι, ὅσον
<span class="lb" data-page="5.380" data-line="12" id="l5.380.12"></span>χρὴ, ἧδον αὐτῷ, ἄλογος. ἀλλὰ τὸ μὲν ἐν διαφέρουσιν ἤτοι
<span class="lb" data-page="5.380" data-line="13" id="l5.380.13"></span>βιβλίοις ἢ χωρίοις βίβλων ἀναισθήτως ἔχειν τῆς ἐναντιολογίας
<span class="lb" data-page="5.380" data-line="14" id="l5.380.14"></span>ἧττον δεινόν· ὅταν δ’ ἐν αὐτοῖς οἷς φθέγγεταί τις
<span class="lb" data-page="5.380" data-line="15" id="l5.380.15"></span>ἐναντία τε καὶ παντοίως μαχόμενα συμπλέξῃ, συγχεῖ καὶ
<span class="lb" data-page="5.380" data-line="16" id="l5.380.16"></span>ταράσσει τὴν διδασκαλίαν ἐν τῷδε καὶ πολλὴν ἀπορίαν
<span class="lb" data-page="5.380" data-line="17" id="l5.380.17"></span>παρέχει τοῖς ἐξελέγχειν αὐτὰ πειρωμένοις, ὥσπερ ἂν εἰ καὶ
<span class="pb" data-page="5.381" id="p5.381"></span>
<span class="lb" data-page="5.381" data-line="1" id="l5.381.1"></span>οὕτω τις εἴποι γε, καταβὰς ἄνω, καὶ διαλεχθεὶς τῷ λίθῳ,
<span class="lb" data-page="5.381" data-line="2" id="l5.381.2"></span>καὶ πλεύσας διὰ μέσης τῆς πέτρας, ἀνελθεῖν εἰς τὸν βυθὸν
<span class="lb" data-page="5.381" data-line="3" id="l5.381.3"></span>τῆς λίμνης. ἄν τε γὰρ ὡς οὐ καταβάντα διελέγχῃς, φάσκων
<span class="lb" data-page="5.381" data-line="4" id="l5.381.4"></span>αὐτὸν ἄνω μεμενηκέναι καταβάντα, τοῦτ’ αὐτὸ δήπου φήσει
<span class="lb" data-page="5.381" data-line="5" id="l5.381.5"></span>καὶ αὐτὸς εἰρηκέναι κατὰ τὸν λόγον ἐν τῷ προσθεῖναι
<span class="lb" data-page="5.381" data-line="6" id="l5.381.6"></span>τὸ ἄνω, ἄν θ’, ὡς οὐδενὶ διελέχθη, καὶ τοῦτ’ εἰρῆσθαι
<span class="lb" data-page="5.381" data-line="7" id="l5.381.7"></span>φήσει, ταὐτὸ γὰρ εἶναι τὸ λίθῳ διαλέγεσθαι τῷ μηδὲ
<span class="lb" data-page="5.381" data-line="8" id="l5.381.8"></span>λίθῳ, τῷ λίθῳ γὰρ οὐδεὶς διαλέγεται. καὶ τἄλλα οὕτως
<span class="lb" data-page="5.381" data-line="9" id="l5.381.9"></span>ἅπαντα σοφιστικῶς ἐπανορθοῦσθαι δυνήσεταί τις. ὥστε κατ’
<span class="lb" data-page="5.381" data-line="10" id="l5.381.10"></span>ἀρχὰς εὐθὺς δεῖν ἀποδρᾶναι λόγων εἶδος τοιούτων, ἐν ᾧ χρὴ
<span class="lb" data-page="5.381" data-line="11" id="l5.381.11"></span>τοὺς ἀκούοντας οὐχ ἃ σημαίνεται συνήθως ὑφ’ ἑκάστου
<span class="lb" data-page="5.381" data-line="12" id="l5.381.12"></span>τῶν ὀνομάτων μανθάνειν, ἀλλ’ ἕτερ’ ἄττα. τοιοῦτον γάρ τι
<span class="lb" data-page="5.381" data-line="13" id="l5.381.13"></span>καὶ ὁ Χρύσιππος ἀξιώσει, ἐπειδὰν μὲν ἄνευ κρίσεως λέγῃ
<span class="lb" data-page="5.381" data-line="14" id="l5.381.14"></span>τις γίνεσθαι τὰ πάθη τῆς ψυχῆς, ἀκούειν ἡμᾶς ἀξιῶν, ὅτι
<span class="lb" data-page="5.381" data-line="15" id="l5.381.15"></span>μετὰ κρίσεώς τε γίνεται καὶ κρίσεις εἰσίν· ἐπειδὰν δ’ ἄνευ
<span class="lb" data-page="5.381" data-line="16" id="l5.381.16"></span>λόγου καὶ ἄλογα, τὸ μήτ’ ἄλογα, μήτ’ ἐν ἀλόγῳ τινὶ
<span class="lb" data-page="5.381" data-line="17" id="l5.381.17"></span>δυνάμει τῆς ψυχῆς, ἀλλ’ ἐν τῇ λογιζομένῃ καὶ λογικά·
<span class="pb" data-page="5.382" id="p5.382"></span>
<span class="lb" data-page="5.382" data-line="1" id="l5.382.1"></span>τὸ γὰρ κρίνειν ταύτης ἔργον ὑπάρχειν· ἐπειδὰν δ’ ἀπειθῶς
<span class="lb" data-page="5.382" data-line="2" id="l5.382.2"></span>τε καὶ ἀπεστραμμένως τοῦ λόγου, τὸ μηδεμίαν ἐπιζητεῖν
<span class="lb" data-page="5.382" data-line="3" id="l5.382.3"></span>ἑτέραν ἐν τῇ ψυχῇ δύναμιν, ἧς κινουμένης ἀπειθῶς τῷ
<span class="lb" data-page="5.382" data-line="4" id="l5.382.4"></span>λόγῳ γίγνεσθαι τὰ πάθη· μηδὲν γὰρ εἶναί τινα τοιαύτην,
<span class="lb" data-page="5.382" data-line="5" id="l5.382.5"></span>ὡς ἔνιοι τῶν φιλοσόφων ὑπολαμβάνουσιν ἐπιθυμητικήν τε
<span class="lb" data-page="5.382" data-line="6" id="l5.382.6"></span>καὶ θυμοειδῆ προσαγορεύοντες, τὸ ὅλον γὰρ εἶναι τὸ τῶν
<span class="lb" data-page="5.382" data-line="7" id="l5.382.7"></span>ἀνθρώπων ἡγεμονικὸν λογικόν. εἰ μὲν γὰρ εἰς πρόβλημά
<span class="lb" data-page="5.382" data-line="8" id="l5.382.8"></span>τις ἀπὸ στόματος ἐπικαίρου λέγοι, κάλλιον μὲν καὶ τούτῳ
<span class="lb" data-page="5.382" data-line="9" id="l5.382.9"></span>διωρισμένως τε χρῆσθαι καὶ σαφῶς τοῖς ὀνόμασιν, ἕξει
<span class="lb" data-page="5.382" data-line="10" id="l5.382.10"></span>δ’ οὖν ὅμως συγγνώμην αὐτοῦ τὰ σφάλματα. τὸ δ’ ἐπιστημονικὴν
<span class="lb" data-page="5.382" data-line="11" id="l5.382.11"></span>καὶ λογικὴν πραγματείαν ἐπαγγειλάμενον γράφειν
<span class="lb" data-page="5.382" data-line="12" id="l5.382.12"></span>ἀπειθῆ μὲν τῷ λόγῳ τινὰ κίνησιν ὀνομάζειν, ἀξιοῦν δ’
<span class="lb" data-page="5.382" data-line="13" id="l5.382.13"></span>ἡμᾶς ἀκούεν αὐτὴν λογικὴν, ἢ ἀπεστράφθαι μὲν τὸν λόγον,
<span class="lb" data-page="5.382" data-line="14" id="l5.382.14"></span>εἶναι δ’ οὐδὲν ἄλλο ἢ λόγον τε καὶ κρίσιν αὐτὴν, οὐκ οἶδ’
<span class="lb" data-page="5.382" data-line="15" id="l5.382.15"></span>εἰ μὴ τῆς μεγίστης μέμψεως ἄξιος ὑπάρχει ἄνθρωπος, μὴ
<span class="lb" data-page="5.382" data-line="16" id="l5.382.16"></span>συγχωρῶν ἐπὶ ταὐτοῦ λέγειν αἰσχύνεσθαι καὶ αἰδεῖσθαι,
<span class="lb" data-page="5.382" data-line="17" id="l5.382.17"></span>μηδ’ ἥδεσθαι καὶ χαίρειν, ἀλλ’ ἀκριβοῦν ἅπαντα καὶ μέχρι
<span class="pb" data-page="5.383" id="p5.383"></span>
<span class="lb" data-page="5.383" data-line="1" id="l5.383.1"></span>τῶν ὀνομάτων ἀξιῶν αὐτὸν ἐν τοῖς συγγράμμασιν, ὃ μικρὸν
<span class="lb" data-page="5.383" data-line="2" id="l5.383.2"></span>ἔμπροσθεν οὐκ ἐκ λόγου καὶ κρίσεως ἔφησε γίγνεσθαι,
<span class="lb" data-page="5.383" data-line="3" id="l5.383.3"></span>προελθὼν ἐν λόγῳ καὶ κρίσει συνίστασθαί φησιν, ἐνὸν ἐκφυγεῖν
<span class="lb" data-page="5.383" data-line="4" id="l5.383.4"></span>μὲν ἁπάσας τὰς οὕτως ἀκαίρους τε ἅμα καὶ παρὰ
<span class="lb" data-page="5.383" data-line="5" id="l5.383.5"></span>τὸ τῶν Ἑλλήνων ἔθος ἀναπιμπλαμένας ὁμωνυμίας, ἀκριβῶσαι
<span class="lb" data-page="5.383" data-line="6" id="l5.383.6"></span>δὲ καὶ διαρθρῶσαι τὸν λόγον Ἑλληνικοῖς τε καὶ σαφέσιν
<span class="lb" data-page="5.383" data-line="7" id="l5.383.7"></span>ὀνόμασιν. <span class="milestone ed2page" data-n="5.141" data-unit="ed2page" id="ed2page.5.141"></span>τὸ γοῦν ἄλογον ὡσαύτως ἀφώνῳ τε
<span class="lb" data-page="5.383" data-line="8" id="l5.383.8"></span>καὶ ἀτραχήλῳ διχῶς ἅπαντες ἄνθρωποι λέγουσιν, καὶ τρίτον
<span class="lb" data-page="5.383" data-line="9" id="l5.383.9"></span>οὐδέν ἐστιν ἐπ’ αὐτῶν σημαινόμενον εὑρεῖν οὔτε παρὰ τοῖς
<span class="lb" data-page="5.383" data-line="10" id="l5.383.10"></span>νῦν Ἕλλησιν, οὔτε παρὰ τοῖς παλαιοῖς, εἴ τι χρὴ τεκμαίρεσθαι
<span class="lb" data-page="5.383" data-line="11" id="l5.383.11"></span>τοῖς βιβλίοις αὐτῶν. ἄφωνον δὲ δή πως λέγουσι
<span class="lb" data-page="5.383" data-line="12" id="l5.383.12"></span>καὶ ἀτράχηλον· ἀναγκάζει γὰρ ἡμᾶς τὰ ῥήματα ἡ Χρυσίππειος
<span class="lb" data-page="5.383" data-line="13" id="l5.383.13"></span>ἑρμηνεία καὶ ταῦτ’ ἐξηγεῖσθαι· τὸ μὲν, οἶμαι, στερήσει
<span class="lb" data-page="5.383" data-line="14" id="l5.383.14"></span>φωνῆς ἢ τραχήλου, τὸ δὲ κακώσει, εἰ μὲν γάρ τις
<span class="lb" data-page="5.383" data-line="15" id="l5.383.15"></span>φάσκει, τοὺς ἰχθῦς ἀφώνους ὑπάρχειν, ἢ τὰ φυτὰ, τῷ μηδ’
<span class="lb" data-page="5.383" data-line="16" id="l5.383.16"></span>ὅλως ἔχειν φωνὴν οὕτως αὐτὰ προσαγορεύει· εἰ δέ τις ἄφωνον
<span class="lb" data-page="5.383" data-line="17" id="l5.383.17"></span>εἶναι λέγοι τὸν κιθαρῳδὸν ἢ τὸν κήρυκα, κάκωσίν
<span class="lb" data-page="5.383" data-line="18" id="l5.383.18"></span>τινα ἐνδείκνυται τῆς φωνῆς τἀνθρώπου, ἢ γὰρ μικρόφωνον,
<span class="pb" data-page="5.384" id="p5.384"></span>
<span class="lb" data-page="5.384" data-line="1" id="l5.384.1"></span>ἢ τραχύφωνον, ἢ μελάμφωνον, ἤ τι τοιοῦτον ἕτερον εἶναί
<span class="lb" data-page="5.384" data-line="2" id="l5.384.2"></span>φησιν αὐτὸν, οὐ μὴν παντελῶς γ’ ἐστερῆσθαι φωνῆς. οὕτω
<span class="lb" data-page="5.384" data-line="3" id="l5.384.3"></span>δὲ καὶ ἀτραχήλους τινὰς ὀνομάζουσιν ἀνθρώπους, οὐ μὰ
<span class="lb" data-page="5.384" data-line="4" id="l5.384.4"></span>Δία ὥσπερ τοὺς ἰχθῦς ἀτραχήλους ἄν τις εἴποι, διότι μηδ’
<span class="lb" data-page="5.384" data-line="5" id="l5.384.5"></span>ὅλως αὐτοῖς ὑπάρχει τράχηλος. οὐδεὶς γὰρ ἂν οὕτως γε ἄνθρωπος
<span class="lb" data-page="5.384" data-line="6" id="l5.384.6"></span>ἀτράχηλος εἴη, ὡς ἐστερῆσθαι τὸ πάμπαν τραχήλου,
<span class="lb" data-page="5.384" data-line="7" id="l5.384.7"></span>ἀλλὰ τῷ μικρὸν ἔχειν τὸν τράχηλον ὀνομάζονταί τινες
<span class="lb" data-page="5.384" data-line="8" id="l5.384.8"></span>οὕτως. καὶ μένει κᾀνταῦθα τὰ παραπλήσια δύο σημαινόμενα,
<span class="lb" data-page="5.384" data-line="9" id="l5.384.9"></span>καθάπερ ἐπὶ τῆς ἄφωνος προσηγορίας. οὕτω δὲ καὶ
<span class="lb" data-page="5.384" data-line="10" id="l5.384.10"></span>ἄπους, καὶ ἀσκελὴς, καὶ ἀκοίλιος, καὶ ἄπλευρος, καὶ ἄχειρ,
<span class="lb" data-page="5.384" data-line="11" id="l5.384.11"></span>καὶ πάνθ’ ὅσα τοιαῦτα, ποτὲ μὲν ἀναιρούσης τῆς α΄ φωνῆς
<span class="lb" data-page="5.384" data-line="12" id="l5.384.12"></span>τὸ σημαινόμενον ἑκάστου τῶν ὀνομάτων, οὗ προτάττεται,
<span class="lb" data-page="5.384" data-line="13" id="l5.384.13"></span>ποτὲ δ’ οὐκ ἀναιρούσης. οὕτως εὑρίσκω καὶ τὸ ἄλογον
<span class="lb" data-page="5.384" data-line="14" id="l5.384.14"></span>ὄνομα παρὰ τοῖς παλαιοῖς ἅπασιν εἰρημένον ὑπό τε
<span class="lb" data-page="5.384" data-line="15" id="l5.384.15"></span>τῶν νῦν ἀνθρώπων λεγόμενον. ἐπειδὰν μὲν γὰρ ἢ τὸν
<span class="lb" data-page="5.384" data-line="16" id="l5.384.16"></span>ἰχθῦν τις ἢ τὸν καρκῖνον ἄλογον εἶναι φάσκῃ, παντάπασιν
<span class="lb" data-page="5.384" data-line="17" id="l5.384.17"></span>ἀναιρεῖ τὸ σημαινόμενον ἐκ τῆς ἄλογος φωνῆς· ἐπειδὰν
<span class="lb" data-page="5.384" data-line="18" id="l5.384.18"></span>δὲ τόδε τι τὸ ὑπὸ τοῦδε λεγόμενον ἐπιμεμφόμενοι φάσκωσιν
<span class="pb" data-page="5.385" id="p5.385"></span>
<span class="lb" data-page="5.385" data-line="1" id="l5.385.1"></span>ἄλογον, οὐχ ὡς οὐδένα λόγον ἔχον, ἀλλ’ ὡς μεμπτέον καὶ
<span class="lb" data-page="5.385" data-line="2" id="l5.385.2"></span>πονηρῶς ἔχον οὕτως ὀνομάζουσιν. ἄλλο δὲ τρίτον ἢ καὶ
<span class="lb" data-page="5.385" data-line="3" id="l5.385.3"></span>νὴ Δία τέταρτον, ὡς οὗτοι βιάζονται, σημαινόμενον οὐκ
<span class="lb" data-page="5.385" data-line="4" id="l5.385.4"></span>ἔστιν ἐν ἔθει τοῖς Ἕλλησιν, ὃ ἐξηγεῖσθαι τὴν φωνὴν ἐπαγγέλλονται.
<span class="lb" data-page="5.385" data-line="5" id="l5.385.5"></span>δηλοῖ δὲ τοῦτο καὶ αὐτὸς ὁ Χρύσιππος ἐν τῇδε
<span class="lb" data-page="5.385" data-line="6" id="l5.385.6"></span>τῇ ῥήσει. διὸ καὶ οὐκ ἄπο τρόπου λέγεται ὑπό τινων τὸ
<span class="lb" data-page="5.385" data-line="7" id="l5.385.7"></span>τῆς ψυχῆς πάθος εἶναι κίνησις παρὰ φύσιν, ὡς ἐπὶ φόβου
<span class="lb" data-page="5.385" data-line="8" id="l5.385.8"></span>ἔχει καὶ ἐπιθυμίας καὶ τῶν ὁμοίων. πᾶσαι γὰρ αἱ τοιαῦται
<span class="lb" data-page="5.385" data-line="9" id="l5.385.9"></span>κινήσεις τε καὶ καταστάσεις ἀπειθεῖς τε τῷ λόγῳ εἰσὶ
<span class="lb" data-page="5.385" data-line="10" id="l5.385.10"></span>καὶ ἀπεστραμμέναι· καθ’ ὃ καὶ ἀλόγως φαμὲν φέρεσθαι
<span class="lb" data-page="5.385" data-line="11" id="l5.385.11"></span>τοὺς τοιούτους, οὐχ οἷον κακῶς ἐν τῷ διαλογίζεσθαι, ὡς
<span class="lb" data-page="5.385" data-line="12" id="l5.385.12"></span>ἄν τις εἴποι κατὰ τὸ ἔχειν ἐναντίως πρὸς τὸ εὐλόγως, ἀλλὰ
<span class="lb" data-page="5.385" data-line="13" id="l5.385.13"></span>κατὰ τὴν τοῦ λόγου ἀποστροφήν. ἐναργῶς ἐν τούτοις ὁ
<span class="lb" data-page="5.385" data-line="14" id="l5.385.14"></span>Χρύσιππος ἐνδείκνυται τὰ δύο σημαινόμενα τῆς ἄλογον φωνῆς,
<span class="lb" data-page="5.385" data-line="15" id="l5.385.15"></span>ἅπερ καὶ ὄντως ἐστὶ παρὰ τοῖς Ἕλλησι, τὸ μὲν ἕτερον,
<span class="lb" data-page="5.385" data-line="16" id="l5.385.16"></span>ᾧ τὸ εὔλογον ἐναντίον ἐστὶ, τὸ δ’ ἕτερον, ᾧ μηδὲν
<span class="lb" data-page="5.385" data-line="17" id="l5.385.17"></span>μέτεστι λόγου. τὸ μὲν οὖν ἀντικείμενον τῷ εὐλόγῳ ἁμάρτημά
<span class="lb" data-page="5.385" data-line="18" id="l5.385.18"></span>ἐστι καὶ κρίσις μοχθηρά· τὸ δ’ ἕτερον, ὃ χωρὶς
<span class="pb" data-page="5.386" id="p5.386"></span>
<span class="lb" data-page="5.386" data-line="1" id="l5.386.1"></span>λόγου γίγνεται παντὸς, ἡ κατὰ τὸ πάθος ὁρμὴ καὶ κίνησις.
<span class="lb" data-page="5.386" data-line="2" id="l5.386.2"></span>εἰ δέ γε ἦν πλείω τὰ σημαινόμενα τοῦ ἄλογον ὀνόματος,
<span class="lb" data-page="5.386" data-line="3" id="l5.386.3"></span>οὐκ ἂν ὤκνησεν οὐδὲ περὶ ἐκείνων εἰπεῖν, ἐπιδεικνὺς, ὡς
<span class="lb" data-page="5.386" data-line="4" id="l5.386.4"></span>οὐδὲ καθ’ ἓν αὐτῶν ἄλογον εἰρῆσθαι τὸ τῆς ψυχῆς πάθος,
<span class="lb" data-page="5.386" data-line="5" id="l5.386.5"></span>ἀλλὰ κατὰ μόνον ὅπερ αὐτὸς ὠνόμασε τὸ κατὰ τὴν ἀποστροφὴν
<span class="lb" data-page="5.386" data-line="6" id="l5.386.6"></span>τοῦ λόγου γινόμενον. ὅσα μὲν γάρ τις ἔκρινε κακῶς,
<span class="lb" data-page="5.386" data-line="7" id="l5.386.7"></span>οὐκ ἀπέστραπται τὸν λόγον, ἀλλ’ ἔσφαλται κατ’ αὐτόν·
<span class="lb" data-page="5.386" data-line="8" id="l5.386.8"></span>ὅσαι δ’ ὁρμαὶ κατὰ θυμὸν ἢ ἐπιθυμίαν ἀποτελοῦνται, μὴ
<span class="lb" data-page="5.386" data-line="9" id="l5.386.9"></span>προσχρώμεναι λόγῳ, ταύτας ἀλόγους ὀνομάζει κατὰ τὸ
<span class="lb" data-page="5.386" data-line="10" id="l5.386.10"></span>ἕτερον τῶν σημαινομένων, ἐν ᾧ τὴν α΄ φωνὴν ἀποφάσκειν
<span class="lb" data-page="5.386" data-line="11" id="l5.386.11"></span><span class="milestone ed1page" data-n="1.279" data-unit="ed1page" id="ed1page.1.279"></span>τε καὶ ἀναιρεῖν ἐλέγομεν τὸ σημαινόμενον τῆς μετ’
<span class="lb" data-page="5.386" data-line="12" id="l5.386.12"></span>αὐτοῦ τεταγμένης. ἡ γὰρ ἀπειθὴς λόγῳ κίνησις ψυχῆς
<span class="lb" data-page="5.386" data-line="13" id="l5.386.13"></span>ἄλογός ἐστι κατὰ τοῦτο τὸ σημαινόμενον, <span class="milestone ed2page" data-n="5.142" data-unit="ed2page" id="ed2page.5.142"></span>ἐν ᾧ τὸ
<span class="lb" data-page="5.386" data-line="14" id="l5.386.14"></span>μηδὲ ὅλως χρῆσθαι λόγῳ περιέχεται. ὡς εἴγε χρώμεθα
<span class="lb" data-page="5.386" data-line="15" id="l5.386.15"></span>λόγῳ, καὶ κατ’ αὐτὴν οὐκ ὀρθῶς ὁ Χρύσιππος εἶπεν, ἔν
<span class="lb" data-page="5.386" data-line="16" id="l5.386.16"></span>τε τῷ πρώτῳ περὶ παθῶν, οὐχὶ διημαρτημένως φέρεται,
<span class="lb" data-page="5.386" data-line="17" id="l5.386.17"></span>καὶ παριδών τι κατὰ τὸν λόγον, ἀλλ’ ἀπεστραμμένως τε καὶ
<span class="lb" data-page="5.386" data-line="18" id="l5.386.18"></span>ἀπειθῶς αὐτῷ, καὶ πάλιν ἐν τῷ θεραπευτικῷ τῶν παθῶν,
<span class="pb" data-page="5.387" id="p5.387"></span>
<span class="lb" data-page="5.387" data-line="1" id="l5.387.1"></span>αὐτὰ δὴ ταῦτα τὰ μικρῷ πρόσθεν μοι παραγεγραμμένα διὰ
<span class="lb" data-page="5.387" data-line="2" id="l5.387.2"></span>τῆς ῥήσεως, ἐν ᾗ τὸ μὲν ἐναντίως τῷ εὐλόγως λεγόμενον
<span class="lb" data-page="5.387" data-line="3" id="l5.387.3"></span>ἄλογον οὐκ ἔφασκεν ἐν τῷ τοῦ πάθους ὁρισμῷ σημαίνεσθαι,
<span class="lb" data-page="5.387" data-line="4" id="l5.387.4"></span>θάτερον δὲ τὸ ἀπειθές τε καὶ ἀπεστραμμένον τὸν
<span class="lb" data-page="5.387" data-line="5" id="l5.387.5"></span>λόγον. ἐπιφέρων γοῦν φησιν· οἷαι καὶ ἀκρατεῖς αἱ τοιαῦται
<span class="lb" data-page="5.387" data-line="6" id="l5.387.6"></span>καταστάσεις εἰσὶν, ὡς ἂν οὐ κρατούντων ἑαυτῶν, ἀλλ’ ἐκφερομένων,
<span class="lb" data-page="5.387" data-line="7" id="l5.387.7"></span>καθάπερ οἱ τῷ τόνῳ τρέχοντες προσεκφέρονται,
<span class="lb" data-page="5.387" data-line="8" id="l5.387.8"></span>οὐ κρατοῦντες τῆς τοιαύτης κινήσεως. οἱ δὲ κατὰ τὸν λόγον
<span class="lb" data-page="5.387" data-line="9" id="l5.387.9"></span>κινούμενοι ὡς ἂν ἡγεμόνα καὶ τούτῳ οἰακίζοντες, κᾂν ὁποιοσοῦν
<span class="lb" data-page="5.387" data-line="10" id="l5.387.10"></span>ᾖ, κρατοῦσιν ἤτοι ἀπαθεῖς εἰσι τῆς τοιαύτης κινήσεως
<span class="lb" data-page="5.387" data-line="11" id="l5.387.11"></span>καὶ τῶν κατ’ αὐτὴν ὁρμῶν. ἐνταῦθα γὰρ πάλιν τὸ κᾂν
<span class="lb" data-page="5.387" data-line="12" id="l5.387.12"></span>ὁποιοσοῦν ᾖ προκείμενον ἐπὶ τοῦ λόγου σαφῶς ἐνδείκνυται
<span class="lb" data-page="5.387" data-line="13" id="l5.387.13"></span>τὸν ἀπὸ τῶν ἁμαρτημάτων διορισμὸν τοῦ πάθους. εἴτε γὰρ
<span class="lb" data-page="5.387" data-line="14" id="l5.387.14"></span>ὑγιὴς εἴη καὶ ἀληθὴς ὁ λόγος, εἴτε μοχθηρός τε καὶ ψευδὴς,
<span class="lb" data-page="5.387" data-line="15" id="l5.387.15"></span>ὁ κινούμενος κατ’ αὐτὸν οὐκ ἄν ποτε γένοιτ’ ἐν πάθει.
<span class="lb" data-page="5.387" data-line="16" id="l5.387.16"></span>κατὰ μὲν γὰρ τὸν ἀληθῆ προσηκόντως τε καὶ κατωρθωμένως
<span class="lb" data-page="5.387" data-line="17" id="l5.387.17"></span>κινεῖται, κατὰ δὲ τὸν ψευδῆ μοχθηρῶς τε καὶ
<span class="lb" data-page="5.387" data-line="18" id="l5.387.18"></span>διημαρτημένως. ἵνα γὰρ ὁ λόγος ἡγεμών ἐστιν, ἢ ἀρετὴ
<span class="pb" data-page="5.388" id="p5.388"></span>
<span class="lb" data-page="5.388" data-line="1" id="l5.388.1"></span>ἕπεται, ἢ ἁμάρτημα, πάθος οὐδέποτε. τὸ γοῦν οἰηθῆναι
<span class="lb" data-page="5.388" data-line="2" id="l5.388.2"></span>τὴν ἡδονὴν ἀγαθὸν εἶναι, καθάπερ ὁ Ἐπίκουρος, ἡμαρτημένος
<span class="lb" data-page="5.388" data-line="3" id="l5.388.3"></span>τε λόγος ἐστὶ καὶ ψευδὴς, ἁπάσας τε τὰς ἐνεργείας
<span class="lb" data-page="5.388" data-line="4" id="l5.388.4"></span>καὶ κατὰ μέρος κινήσεις ἐκ τῆς ψυχῆς, ὅσαι τῆς ἡδονῆς ὡς
<span class="lb" data-page="5.388" data-line="5" id="l5.388.5"></span>τέλους στοχάζονται μοχθηρῶς, μοχθηρὰς μὲν ἐξ ἀνάγκης
<span class="lb" data-page="5.388" data-line="6" id="l5.388.6"></span>ἔχει καὶ διημαρτημένας, οὐ μὴν ἤδη γέ πω καὶ πάθη· τὸ
<span class="lb" data-page="5.388" data-line="7" id="l5.388.7"></span>γὰρ ἴδιον τοῦ πάθους αὐτὸ δὴ τοῦτ’ ἔστι τὸ χωρὶς λόγου
<span class="lb" data-page="5.388" data-line="8" id="l5.388.8"></span>κινεῖσθαι τὴν ψυχήν. ὅθεν καὶ δεόντως ὁ Χρύσιππος ἔγραψεν·
<span class="lb" data-page="5.388" data-line="9" id="l5.388.9"></span>οἱ δὲ κατὰ λόγον κινούμενοι ὡς ἂν ἡγεμόνα καὶ τούτῳ
<span class="lb" data-page="5.388" data-line="10" id="l5.388.10"></span>οἰακίζοντες τὰς κατὰ μέρος δηλονότι κινήσεις τῆς ψυχῆς
<span class="lb" data-page="5.388" data-line="11" id="l5.388.11"></span>κρατοῦσι τῶν κατ’ αὐτὰς ὁρμῶν ἀνάλογον τοῖς περιπατοῦσιν,
<span class="lb" data-page="5.388" data-line="12" id="l5.388.12"></span>ἀλλ’ οὐχ ὑπ’ αὐτῶν ἐκφέρονται βιαίως, ὥσπερ οἳ κατὰ
<span class="lb" data-page="5.388" data-line="13" id="l5.388.13"></span>πρανοῦς θέοντες. συνάπτων γοῦν τῇ προγεγραμμένῃ ῥήσει
<span class="lb" data-page="5.388" data-line="14" id="l5.388.14"></span>καὶ ταυτὶ προσγράφει· οἱ δέ γε κατὰ τὸν λόγον κινούμενοι
<span class="lb" data-page="5.388" data-line="15" id="l5.388.15"></span>ὡς ἂν ἡγεμόνα καὶ τούτῳ οἰακίζοντες, καὶ ἐὰν ὁποιοσοῦν ᾖ,
<span class="lb" data-page="5.388" data-line="16" id="l5.388.16"></span>κρατοῦσι τῶν κινήσεων καὶ τῶν κατ’ αὐτὰς ὁρμῶν, ὥστε
<span class="lb" data-page="5.388" data-line="17" id="l5.388.17"></span>πεισθῆναι ἐάν περ ἐνδείκνυται αὐτὸς παραπλησίως τοῖς
<span class="lb" data-page="5.388" data-line="18" id="l5.388.18"></span>περιπατοῦσιν. οὐκ ἀρκεσθεὶς δὲ τούτοις ἐπιφέρει· διὸ καὶ
<span class="pb" data-page="5.389" id="p5.389"></span>
<span class="lb" data-page="5.389" data-line="1" id="l5.389.1"></span>αἱ οὕτως ἄλογοι κινήσεις πάθη τε λέγονται καὶ παρὰ φύσιν
<span class="lb" data-page="5.389" data-line="2" id="l5.389.2"></span>εἶναι, ἅτ’ ἐκβαίνουσαι τὴν λογικὴν σύστασιν. πῶς
<span class="lb" data-page="5.389" data-line="3" id="l5.389.3"></span>οὕτως; ἢ δηλονότι χωρὶς λόγου παντὸς, καὶ ἀπεστραμμέναι
<span class="lb" data-page="5.389" data-line="4" id="l5.389.4"></span>τὸν λόγον, ὃν ἡγεμόνα ἔδωκεν ἡμῖν ἡ φύσις ἁπασῶν τῶν
<span class="lb" data-page="5.389" data-line="5" id="l5.389.5"></span>κατὰ μέρος ἐνεργειῶν; οὐχ ἡγεῖται δ’ ἐν τοῖς πάθεσιν·
<span class="lb" data-page="5.389" data-line="6" id="l5.389.6"></span>ὅθεν ἐκβεβηκέναι φησὶ τὴν λογικὴν σύστασιν ἁπάσας τὰς
<span class="lb" data-page="5.389" data-line="7" id="l5.389.7"></span>κατὰ πάθος κινήσεις, ὀρθότατα λέγων. εἰ γὰρ ἡ μὲν λογικὴ
<span class="lb" data-page="5.389" data-line="8" id="l5.389.8"></span>τοῦ ζώου σύστασις ἡγεμόνα κέκτηται τὸν λόγον, οὐ
<span class="lb" data-page="5.389" data-line="9" id="l5.389.9"></span>κρατεῖ δ’ οὗτος οὐδ’ ἡγεῖται τῶν κατὰ τὸ πάθος κινήσεων,
<span class="lb" data-page="5.389" data-line="10" id="l5.389.10"></span>ἐκβέβηκε τὴν λογικὴν φύσιν ὁ κατὰ πάθος κινούμενος.
<span class="lb" data-page="5.389" data-line="11" id="l5.389.11"></span>καὶ μὴν, εἴπερ οὐ λόγος ὁρμῆς ἡγεῖται, ἀποκρινάσθωσαν
<span class="lb" data-page="5.389" data-line="12" id="l5.389.12"></span>ἡμῖν οἱ περὶ τὸν Χρύσιππον, ὅ τί ποτέ ἐστι
<span class="lb" data-page="5.389" data-line="13" id="l5.389.13"></span>τὸ ἡγούμενον. οὐ γὰρ δή γε ἀποχρήσει αὐτοῖς εἰπεῖν, ὡς
<span class="lb" data-page="5.389" data-line="14" id="l5.389.14"></span>οὔτε λόγος, οὔτε ἄλλη δύναμις οὐδεμία. συγχωροῦσι γὰρ
<span class="lb" data-page="5.389" data-line="15" id="l5.389.15"></span>οὕτως ἀναίτιόν τινα κίνησιν, ὃ παντὸς μᾶλλον φυλάττεσθαι
<span class="lb" data-page="5.389" data-line="16" id="l5.389.16"></span>παραινοῦσι, καὶ μέμφονταί γε τὸν Ἐπίκουρον, ἐπειδάν τινα
<span class="lb" data-page="5.389" data-line="17" id="l5.389.17"></span>τοιαύτην ὑποτίθηται. εἴπερ οὖν μηδὲν ἀναιτίως γίγνεται,
<span class="lb" data-page="5.389" data-line="18" id="l5.389.18"></span><span class="milestone ed2page" data-n="5.143" data-unit="ed2page" id="ed2page.5.143"></span>καὶ τοῦτ’ ἔστιν ἁπάντων σχεδόν τι τῶν φιλοσόφων
<span class="pb" data-page="5.390" id="p5.390"></span>
<span class="lb" data-page="5.390" data-line="1" id="l5.390.1"></span>ὁμολόγημα κοινὸν, οὐ Χρυσίππου μόνον, ἢ Ἀριστοτέλους,
<span class="lb" data-page="5.390" data-line="2" id="l5.390.2"></span>ἢ Πλάτωνος, ἀποκρινάσθωσαν ἡμῖν, ἥ τίς ποτ’ ἐστὶν αἰτία
<span class="lb" data-page="5.390" data-line="3" id="l5.390.3"></span>τῆς κατὰ πάθη κινήσεως. οὐ γὰρ δὴ ὁ λόγος γε νῦν ἡγεμὼν
<span class="lb" data-page="5.390" data-line="4" id="l5.390.4"></span>οὐδ’ αἴτιος αὐτοῖς ὑπάρχει, καθάπερ ἔν τε τοῖς ἁμαρτήμασι
<span class="lb" data-page="5.390" data-line="5" id="l5.390.5"></span>καὶ κατορθώμασιν. ὁ μὲν οὖν Ποσειδώνιος, ὡς ἂν, οἶμαι,
<span class="lb" data-page="5.390" data-line="6" id="l5.390.6"></span>τεθραμμένος ἐν γεωμετρίᾳ καὶ μᾶλλον τῶν ἄλλων Στωϊκῶν
<span class="lb" data-page="5.390" data-line="7" id="l5.390.7"></span>ἀποδείξεσιν ἕπεσθαι συνειθισμένος, ᾐδέσθη τήν τε πρὸς τὰ
<span class="lb" data-page="5.390" data-line="8" id="l5.390.8"></span>σαφῶς φαινόμενα μάχην καὶ τὴν αὐτὴν πρὸς αὑτὸν ἐναντιολογίαν
<span class="lb" data-page="5.390" data-line="9" id="l5.390.9"></span>τοῦ Χρυσίππου, καὶ πειρᾶται μὴ μόνον ἑαυτὸν
<span class="lb" data-page="5.390" data-line="10" id="l5.390.10"></span>τοῖς Πλατωνικοῖς, ἀλλὰ καὶ τὸν Κιττιέα Ζήνωνα προσάγειν·
<span class="lb" data-page="5.390" data-line="11" id="l5.390.11"></span>οἱ δ’ ἄλλοι Στωϊκοὶ σχεδὸν ἅπαντες οὐκ οἶδ’ ὅπως ἕπεσθαι
<span class="lb" data-page="5.390" data-line="12" id="l5.390.12"></span>μᾶλλον οἷς ἐσφάλη Χρύσιππος ὑπομένουσιν, ἢ τἀληθὲς
<span class="lb" data-page="5.390" data-line="13" id="l5.390.13"></span>αἱρεῖσθαι.
</p>
          </article>

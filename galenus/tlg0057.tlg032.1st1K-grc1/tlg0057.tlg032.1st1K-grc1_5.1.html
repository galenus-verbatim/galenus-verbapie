<article xmlns="http://www.w3.org/1999/xhtml" id="urn:cts:greekLit:tlg0057.tlg032.1st1K-grc1:5.1">
<span class="pb page1" data-page="5.428" id="p5.428"></span>
<span class="milestone ed1page page1" data-n="1.285" data-unit="ed1page" id="ed1page.1.285"></span>
<span class="milestone ed2page page1" data-n="5.154" data-unit="ed2page" id="ed2page.5.154"></span>
            <h2>ΓΑΛΗΝΟΥ ΠΕΡΙ ΤΩΝ ΚΑΘ’ ΙΠΠΟΚΡΑΤΗΝ
<br></br>ΚΑΙ ΠΛΑΤΩΝΑ ΔΟΓΜΑΤΩΝ ΒΙΒΛΙΟΝ
<br></br>ΠΕΜΠΤΟΝ.
</h2>
            <p>
<span class="lb" data-page="5.428" data-line="1" id="l5.428.1"></span>Ὁ περὶ τῶν παθῶν τῆς ψυχῆς λόγος
<span class="lb" data-page="5.428" data-line="2" id="l5.428.2"></span>ἀναγκαῖος μὲν ἦν ἡμῖν ἐσκέφθαι καὶ δι’ ἑαυτόν· ἀναγκαιότερον
<span class="lb" data-page="5.428" data-line="3" id="l5.428.3"></span>δὲ ἐποίησαν αὐτὸν οἱ περὶ τὸν Χρύσιππον εἰς
<span class="lb" data-page="5.428" data-line="4" id="l5.428.4"></span>ἀπόδειξιν τοῦ περιέχοντος τόπου τὸ τῆς ψυχῆς ἡγεμονοῦν
<span class="lb" data-page="5.428" data-line="5" id="l5.428.5"></span>προσχρησάμενοι. δείξαντες γὰρ, ὡς μὲν αὐτοὶ νομίζουσιν,
<span class="lb" data-page="5.428" data-line="6" id="l5.428.6"></span>ἅπαντα τὰ πάθη συνιστάμενα κατὰ τὴν καρδίαν, ὡς δὲ
<span class="lb" data-page="5.428" data-line="7" id="l5.428.7"></span>τἀληθὲς ἔχει, τὰ κατὰ μόνον τὸν θυμὸν, ἔπειτα προσλαβόντες,
<span class="pb" data-page="5.429" id="p5.429"></span>
<span class="lb" data-page="5.429" data-line="1" id="l5.429.1"></span>ὡς, ἔνθα ἂν ᾖ τὰ πάθη τῆς ψυχῆς, ἐνταῦθ’ ἐστὶ
<span class="lb" data-page="5.429" data-line="2" id="l5.429.2"></span>καὶ τὸ λογιζόμενον αὐτῆς, οὕτως ἤδη περαίνουσιν, ἐν τῇ
<span class="lb" data-page="5.429" data-line="3" id="l5.429.3"></span>καρδίᾳ τὸ λογιστικὸν ὑπάρχειν. ἡμεῖς δὲ, ὅτι μὲν ἐντεῦθεν
<span class="lb" data-page="5.429" data-line="4" id="l5.429.4"></span>ὁρμᾶται τὰ κατὰ τὸν θυμὸν, ἀληθεύειν αὐτούς φαμεν, οὐ
<span class="lb" data-page="5.429" data-line="5" id="l5.429.5"></span>μὴν οὔθ’ ὅτι καθ’ ἕνα τόπον ἀναγκαῖόν ἐστι τό τε θυμούμενον
<span class="lb" data-page="5.429" data-line="6" id="l5.429.6"></span>εἶναι καὶ τὸ λογιζόμενον, οὔθ’ ὅτι μιᾶς δυνάμεώς
<span class="lb" data-page="5.429" data-line="7" id="l5.429.7"></span>ἐστον ἔργα συγχωροῦμεν, ἀλλ’ ἀποδεικνύειν αὐτοὺς
<span class="lb" data-page="5.429" data-line="8" id="l5.429.8"></span>ἀξιοῦμεν, ὥσπερ τἄλλα τὰ κατὰ τὸν λόγον, οὕτω καὶ ὅτι
<span class="lb" data-page="5.429" data-line="9" id="l5.429.9"></span>τὴν αὐτὴν ἀρχὴν ἀναγκαῖόν ἐστιν εἶναι τῶν τε παθῶν
<span class="lb" data-page="5.429" data-line="10" id="l5.429.10"></span>καὶ τοῦ λογισμοῦ. Χρύσιππος μὲν οὖν ἐν τῷ πρώτῳ περὶ
<span class="lb" data-page="5.429" data-line="11" id="l5.429.11"></span>παθῶν ἀποδεικνύναι πειρᾶται, κρίσεις τινὰς εἶναι τοῦ λογιστικοῦ
<span class="lb" data-page="5.429" data-line="12" id="l5.429.12"></span>τὰ πάθη, Ζήνων δ’ οὐ τὰς κρίσεις αὐτὰς, ἀλλὰ
<span class="lb" data-page="5.429" data-line="13" id="l5.429.13"></span>τὰς ἐπιγιγνομένας αὐταῖς συστολὰς καὶ λύσεις, ἐπάρσεις τε
<span class="lb" data-page="5.429" data-line="14" id="l5.429.14"></span>καὶ τὰς πτώσεις τῆς ψυχῆς ἐνόμιζεν εἶναι τὰ πάθη. ὁ Ποσειδώνιος
<span class="lb" data-page="5.429" data-line="15" id="l5.429.15"></span>δ’ ἀμφοτέροις διενεχθεὶς ἐπαινεῖ τε ἅμα καὶ
<span class="lb" data-page="5.429" data-line="16" id="l5.429.16"></span>προσίεται τὸ Πλάτωνος δόγμα, καὶ ἀντιλέγει τοῖς περὶ τὸν
<span class="lb" data-page="5.429" data-line="17" id="l5.429.17"></span>Χρύσιππον, <span class="milestone ed2page" data-n="5.156" data-unit="ed2page" id="ed2page.5.156"></span>οὔτε κρίσεις εἶναι τὰ πάθη δεικνύων,
<span class="lb" data-page="5.429" data-line="18" id="l5.429.18"></span>οὔτε ἐπιγιγνόμενα κρίσεσι, ἀλλὰ κινήσεις τινὰς ἑτέρων
<span class="pb" data-page="5.430" id="p5.430"></span>
<span class="lb" data-page="5.430" data-line="1" id="l5.430.1"></span>δυνάμεων ἀλόγων, ἃς ὁ Πλάτων ὠνόμασεν ἐπιθυμητικήν τε
<span class="lb" data-page="5.430" data-line="2" id="l5.430.2"></span>καὶ θυμοειδῆ. πολλῶν δ’ εἰρημένων αὐτῷ πρὸς ἀπόδειξιν
<span class="lb" data-page="5.430" data-line="3" id="l5.430.3"></span>τοῦ παλαιοῦ δόγματος, ἃ μέν ἐστιν ἐπίκαιρα, ταῦτ’ ἐν τῷ
<span class="lb" data-page="5.430" data-line="4" id="l5.430.4"></span>πρὸ τούτου λόγῳ, τετάρτῳ τῆς ὅλης ὄντι πραγματείας, ἐπειράθην
<span class="lb" data-page="5.430" data-line="5" id="l5.430.5"></span>εἰπεῖν διὰ βραχέων ἐπὶ τῇ τελευτῇ τοῦ γράμματος.
<span class="lb" data-page="5.430" data-line="6" id="l5.430.6"></span>ἐν μὲν γὰρ τοῖς ἔμπροσθεν αὐτὸς ἀπ’ ἐμαυτοῦ διῆλθον, ὅσα
<span class="lb" data-page="5.430" data-line="7" id="l5.430.7"></span>τε μάχεται τῶν ἐναργῶς φαινομένων τῷ Χρυσίππου δόγματι,
<span class="lb" data-page="5.430" data-line="8" id="l5.430.8"></span>καὶ ὅσα πρὸς ἑαυτὸν ἐναντιολογούμενος εἴρηκεν, οὐκ
<span class="lb" data-page="5.430" data-line="9" id="l5.430.9"></span>ἀναμείνας τὸν ἔξωθεν κατήγορον. ἱκανὰ μὲν οὖν ἦν καὶ
<span class="lb" data-page="5.430" data-line="10" id="l5.430.10"></span>ἐκεῖνα πρὸς ἀπόδειξιν τοῦ πλείους εἶναι δυνάμεις, αἷς ἐπιθυμοῦμέν
<span class="lb" data-page="5.430" data-line="11" id="l5.430.11"></span>τε καὶ θυμούμεθα καὶ λογιζόμεθα, καὶ μὴ μίαν,
<span class="lb" data-page="5.430" data-line="12" id="l5.430.12"></span>ὡς ὁ Χρύσιππος οἴεται. προσκείσεται δ’ οὐκ ὀλίγα καὶ
<span class="lb" data-page="5.430" data-line="13" id="l5.430.13"></span>κατὰ τοῦτον ἔτι τὸν λόγον, ὅσα ὁ Χρύσιππος αὐτὸς ἐναντιολογούμενος
<span class="lb" data-page="5.430" data-line="14" id="l5.430.14"></span>αὑτῷ μαρτυρεῖ τοῖς τ’ ἀληθέσιν ἅμα καὶ
<span class="lb" data-page="5.430" data-line="15" id="l5.430.15"></span>τῷ παλαιῷ δόγματι. τὰ μὲν γὰρ ἄλλα τὰ κακῶς εἰρημένα
<span class="lb" data-page="5.430" data-line="16" id="l5.430.16"></span>παρ’ αὐτοῦ, καίτοι πάμπολλα τὸν ἀριθμὸν ὄντα, παρελθεῖν
<span class="lb" data-page="5.430" data-line="17" id="l5.430.17"></span>ἔκρινα, πολύβιβλόν τε ἅμα τὴν πραγματείαν ἔσεσθαί
<span class="lb" data-page="5.430" data-line="18" id="l5.430.18"></span>μοι νομίζων, εἰ πάντ’ ἐξελέγχοιμι καλῶς, πεπεισμένος τε
<span class="pb" data-page="5.431" id="p5.431"></span>
<span class="lb" data-page="5.431" data-line="1" id="l5.431.1"></span>ὑπὸ φιλονεικίας τῆς πρὸς τοὺς παλαιοὺς ἐριστικώτερον ὑπὲρ
<span class="lb" data-page="5.431" data-line="2" id="l5.431.2"></span>αὐτῶν ἀντεροῦντάς μοι τοὺς ἐπαινοῦντας τὰ Χρυσίππου
<span class="lb" data-page="5.431" data-line="3" id="l5.431.3"></span>δόγματα. ἐν οἷς δὲ αὐτὸς ἑαυτὸν καταβάλλει μετὰ τοῦ καὶ
<span class="lb" data-page="5.431" data-line="4" id="l5.431.4"></span>μάχεσθαι τοῖς ἐναργῶς φαινομένοις, ἐν τούτοις ἡγοῦμαι τάχα
<span class="lb" data-page="5.431" data-line="5" id="l5.431.5"></span>ἂν αἰδεσθῆναί τέ τινα καὶ μεταστῆναι πρὸς τὰ βελτίω,
<span class="lb" data-page="5.431" data-line="6" id="l5.431.6"></span>καθάπερ καὶ ὁ Ποσειδώνιος ἐποίησεν, αἰδεσθεὶς συναγορεῦσαι
<span class="lb" data-page="5.431" data-line="7" id="l5.431.7"></span>ψευδεῖ φανερῶς δόγματι τῷ τῶν ἄλλων Στωϊκῶν, οἵ γε
<span class="lb" data-page="5.431" data-line="8" id="l5.431.8"></span>μέχρι τοσούτου φιλονεικίας ἥκουσιν, ὥστ’, ἐπειδὴ τῆς λογικῆς
<span class="lb" data-page="5.431" data-line="9" id="l5.431.9"></span>δυνάμεως ἔφασαν εἶναι τὰ πάθη, τοῖς ἀλόγοις ζώοις
<span class="lb" data-page="5.431" data-line="10" id="l5.431.10"></span>μὴ μετέχειν αὐτῶν συγχωρεῖν, οἱ πλεῖστοι δ’ οὐδὲ τοῖς παιδίοις,
<span class="lb" data-page="5.431" data-line="11" id="l5.431.11"></span>ὅτι δηλαδὴ καὶ ταῦτ’ οὐδέπω λογικά. τὸ μὲν οὖν
<span class="lb" data-page="5.431" data-line="12" id="l5.431.12"></span>οὕτως ἀναισχυντεῖν πρὸς τὰ πᾶσιν ἀνθρώποις ἐναργῶς φαινόμενα
<span class="lb" data-page="5.431" data-line="13" id="l5.431.13"></span>σοφιστῶν ἔργον ἐστὶ, τὸ δὲ μηδὲ ἅπερ ὑπέθεντο
<span class="lb" data-page="5.431" data-line="14" id="l5.431.14"></span>δύνασθαι διαφυλάττειν, ἀλλ’ ἐναντία γράφειν αὐτῶν, ἀγυμνάστων
<span class="lb" data-page="5.431" data-line="15" id="l5.431.15"></span>περὶ λόγον ἀνθρώπων, οἷός περ καὶ ὁ θαυμασιώτατος
<span class="lb" data-page="5.431" data-line="16" id="l5.431.16"></span>Χρύσιππος ἐν παμπόλλαις εὑρίσκεται πραγματείαις.
<span class="lb" data-page="5.431" data-line="17" id="l5.431.17"></span>ἀλλὰ περὶ μὲν τῶν ἄλλων ἑτέρωθι.
</p>
          </article>

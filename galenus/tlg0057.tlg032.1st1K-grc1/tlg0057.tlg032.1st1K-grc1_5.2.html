<article xmlns="http://www.w3.org/1999/xhtml" id="urn:cts:greekLit:tlg0057.tlg032.1st1K-grc1:5.2">
<span class="pb page1" data-page="5.432" id="p5.432"></span>
<span class="milestone ed1page page1" data-n="1.285" data-unit="ed1page" id="ed1page.1.285"></span>
<span class="milestone ed2page page1" data-n="5.156" data-unit="ed2page" id="ed2page.5.156"></span>
            <p>
<span class="lb" data-page="5.432" data-line="1" id="l5.432.1"></span>Περὶ δὲ τῶν τῆς ψυχῆς παθῶν, ὡς οὐκ
<span class="lb" data-page="5.432" data-line="2" id="l5.432.2"></span>ἔστι τῆς λογικῆς δυνάμεως, ἤδη μέν μοι καὶ τὸ πρὸ
<span class="lb" data-page="5.432" data-line="3" id="l5.432.3"></span>τούτου πεπλήρωται βιβλίον ὧν αὐτὸς ἀκούων ὁμολογεῖ,
<span class="lb" data-page="5.432" data-line="4" id="l5.432.4"></span>πληρωθήσεται δ’ οὐδὲν ἧττον καὶ τοῦτο τὴν ἀρχὴν ἐνθένδε
<span class="lb" data-page="5.432" data-line="5" id="l5.432.5"></span>ποιησαμένῳ. τὸ πάθος τῆς ψυχῆς κίνησίν τινα
<span class="lb" data-page="5.432" data-line="6" id="l5.432.6"></span>παρὰ φύσιν ἄλογον ὑπάρχειν, οὐχ οἱ παλαιοὶ μόνον, ἀλλὰ
<span class="lb" data-page="5.432" data-line="7" id="l5.432.7"></span>καὶ Χρύσιππος ὁμολογεῖ. καὶ μὲν δὴ ὡς ἡ κίνησις αὕτη
<span class="lb" data-page="5.432" data-line="8" id="l5.432.8"></span>ταῖς τῶν ἀστείων οὐκ ἐγγίνεται ψυχαῖς, ὡμολόγηται παρ’
<span class="lb" data-page="5.432" data-line="9" id="l5.432.9"></span>ἀμφοῖν. ὁποία δέ τίς ἐστιν ἡ τῶν φαύλων ψυχὴ κατά τε
<span class="lb" data-page="5.432" data-line="10" id="l5.432.10"></span>τὰ πάθη καὶ πρὸ τῶν παθῶν, οὐκ ἔθ’ ὁμοίως ἐξηγοῦνται.
<span class="lb" data-page="5.432" data-line="11" id="l5.432.11"></span>Χρύσιππος μὲν γὰρ ἀνάλογον ἔχειν αὐτήν φησι
<span class="lb" data-page="5.432" data-line="12" id="l5.432.12"></span>τοῖς ἐπιτηδείοις σώμασιν εἰς πυρετοὺς ἐμπίπτειν, ἢ διαῤῥοίας,
<span class="lb" data-page="5.432" data-line="13" id="l5.432.13"></span>ἤ τι τοιοῦτον ἕτερον ἐπὶ μικρᾷ καὶ τυχούσῃ προφάσει.
<span class="lb" data-page="5.432" data-line="14" id="l5.432.14"></span>καὶ μέμφεταί γε ὁ Ποσειδώνιος αὐτοῦ τὴν εἰκόνα·
<span class="lb" data-page="5.432" data-line="15" id="l5.432.15"></span>χρῆναι γάρ φησιν οὐ τούτοις, ἀλλὰ τοῖς ἁπλῶς ὑγιαίνουσι
<span class="lb" data-page="5.432" data-line="16" id="l5.432.16"></span>σώμασιν εἰκάσαι τὴν τῶν φαύλων ψυχήν· εἴτε γὰρ ἐπὶ
<span class="lb" data-page="5.432" data-line="17" id="l5.432.17"></span>μεγάλοις αἰτίοις, εἴτ’ ἐπὶ μικροῖς πυρέττοιεν, οὐδὲν διαφέρειν
<span class="lb" data-page="5.432" data-line="18" id="l5.432.18"></span>ὡς πρὸς τὸ πάσχειν τε αὐτὰ <span class="milestone ed2page" data-n="5.157" data-unit="ed2page" id="ed2page.5.157"></span>καὶ εἰς πάθος
<span class="pb" data-page="5.433" id="p5.433"></span>
<span class="lb" data-page="5.433" data-line="1" id="l5.433.1"></span>ἄγεσθαι καθ’ ὁτιοῦν, ἀλλὰ τῷ τὰ μὲν εὐέμπτωτα εἶναι,
<span class="lb" data-page="5.433" data-line="2" id="l5.433.2"></span>τὰ δὲ δύσπτωτα διαφέρειν ἀλλήλων. οὔκουν ὀρθῶς εἰκάζεσθαί
<span class="lb" data-page="5.433" data-line="3" id="l5.433.3"></span>φησιν ὑπὸ τοῦ Χρυσίππου τὴν μὲν ὑγίειαν τῆς
<span class="lb" data-page="5.433" data-line="4" id="l5.433.4"></span>ψυχῆς τῇ τοῦ σώματος ὑγιείᾳ, τὴν δὲ νόσον τῇ ῥᾳδίως
<span class="lb" data-page="5.433" data-line="5" id="l5.433.5"></span>εἰς νόσημα ἐμπιπτούσῃ καταστάσει τοῦ σώματος· ἀπαθῆ
<span class="lb" data-page="5.433" data-line="6" id="l5.433.6"></span>μὲν γὰρ γίγνεσθαι ψυχὴν τὴν τοῦ σοφοῦ δηλονότι, σῶμα
<span class="lb" data-page="5.433" data-line="7" id="l5.433.7"></span>δ’ οὐδὲν ὑπάρχειν ἀπαθὲς, ἀλλὰ δικαιότερον εἶναι προσεικάζειν
<span class="lb" data-page="5.433" data-line="8" id="l5.433.8"></span>τὰς τῶν φαύλων ψυχὰς ἤτοι τῇ σωματικῇ ὑγιείᾳ
<span class="lb" data-page="5.433" data-line="9" id="l5.433.9"></span>ἐχούσῃ τὸ εὐέμπτωτον εἰς νόσον, (οὕτω γὰρ ὠνόμασεν ὁ
<span class="lb" data-page="5.433" data-line="10" id="l5.433.10"></span>Ποσειδώνιος,) ἢ αὐτῇ τῇ νόσῳ, εἶναι γὰρ μᾶλλον νοσώδη
<span class="lb" data-page="5.433" data-line="11" id="l5.433.11"></span><span class="milestone ed1page" data-n="1.286" data-unit="ed1page" id="ed1page.1.286"></span>τινὰ ἕξιν, ἢ ἤδη νοσοῦσαν. συμφέρεται μέντοι τῷ
<span class="lb" data-page="5.433" data-line="12" id="l5.433.12"></span>Χρυσίππῳ καὶ αὐτὸς, ὡς νοσεῖν τε καὶ λέγειν τὴν ψυχὴν
<span class="lb" data-page="5.433" data-line="13" id="l5.433.13"></span>ἅπαντας τοὺς φαύλους, ἐοικέναι τε τὴν νόσον αὐτῶν ταῖς
<span class="lb" data-page="5.433" data-line="14" id="l5.433.14"></span>εἰρημέναις τοῦ σώματος καταστάσεσι. λέγει γοῦν ᾧδε κατὰ
<span class="lb" data-page="5.433" data-line="15" id="l5.433.15"></span>λέξιν· διὸ καὶ ἡ νόσος τῆς ψυχῆς ἔοικεν, οὐχ, ὡς ὁ Χρύσιππος
<span class="lb" data-page="5.433" data-line="16" id="l5.433.16"></span>ὑπείληφε, τῇ νοσώδει καχεξίᾳ τοῦ σώματος, καθ’ ἣν
<span class="lb" data-page="5.433" data-line="17" id="l5.433.17"></span>ὑποφέρεται ῥομβώδεσιν, οὐχὶ περιοδικοῖς, οἷς τ’ ἐμπίπτε ἰπυρετοῖς,
<span class="lb" data-page="5.433" data-line="18" id="l5.433.18"></span>ἀλλὰ μᾶλλον ἔοικεν ἡ ψυχικὴ νόσος ἤτοι σωματικῇ
<span class="pb" data-page="5.434" id="p5.434"></span>
<span class="lb" data-page="5.434" data-line="1" id="l5.434.1"></span>ὑγιείᾳ ἐχούσῃ τὸ εὐέμπτωτον εἰς τὴν νόσον, ἢ αὐτῇ τῇ
<span class="lb" data-page="5.434" data-line="2" id="l5.434.2"></span>νόσῳ. ἔστι γὰρ ἡ μὲν σωματικὴ νόσος ἕξις ἤδη νοσοῦσα,
<span class="lb" data-page="5.434" data-line="3" id="l5.434.3"></span>ἡ δὲ ὑπὸ τοῦ Χρυσίππου λεγομένη νόσος εὐεμπτωσίᾳ μᾶλλον
<span class="lb" data-page="5.434" data-line="4" id="l5.434.4"></span>ἔοικεν εἰς πυρετούς. ἐν τούτοις τὸν Ποσειδώνιον ἐπαινῶ
<span class="lb" data-page="5.434" data-line="5" id="l5.434.5"></span>μὲν, ὅτι τοῖς ὑγιαίνουσι σώμασιν ὁμοίως ἔχειν φησὶ τὰς
<span class="lb" data-page="5.434" data-line="6" id="l5.434.6"></span>τῶν φαύλων ψυχὰς, ὅταν ἔξω παθῶν καθεστήκωσιν, οὐκ
<span class="lb" data-page="5.434" data-line="7" id="l5.434.7"></span>ἐπαινῶ δὲ νόσον ὀνομάζοντα τὴν τοιαύτην κατάστασιν.
<span class="lb" data-page="5.434" data-line="8" id="l5.434.8"></span>ἐχρῆν γὰρ, εἴπερ ὀρθῶς εἴκαζε, τὰς μὲν τῶν σπουδαίων ψυχὰς
<span class="lb" data-page="5.434" data-line="9" id="l5.434.9"></span>ὁμοίως ἔχειν φάναι τοῖς ἀπαθέσι σώμασιν, εἴτ’ οὗν
<span class="lb" data-page="5.434" data-line="10" id="l5.434.10"></span>ἐστιν, εἴτ’ οὐκ ἔστι τινὰ τοιαῦτα, (περιττὸν γὰρ ὡς πρὸς
<span class="lb" data-page="5.434" data-line="11" id="l5.434.11"></span>τὴν προκειμένην εἰκόνα διασκέπτεσθαι τοῦτο,) τὰς δὲ τῶν
<span class="lb" data-page="5.434" data-line="12" id="l5.434.12"></span>προκοπτόντων τοῖς εὐεκτικοῖς, τὰς δὲ τῶν μετρίων ἀνδρῶν
<span class="lb" data-page="5.434" data-line="13" id="l5.434.13"></span>τοῖς ὑγιαίνουσι χωρὶς εὐεξίας, τὰς δὲ τῶν πολλῶν τε καὶ
<span class="lb" data-page="5.434" data-line="14" id="l5.434.14"></span>φαύλων τοῖς ἐπὶ σμικρᾷ προφάσει νοσοῦσι, τὰς δὲ τῶν
<span class="lb" data-page="5.434" data-line="15" id="l5.434.15"></span>ὀργιζομένων, ἢ θυμουμένων, ἢ ὅλως ἐν πάθει τινὶ
<span class="lb" data-page="5.434" data-line="16" id="l5.434.16"></span>καθεστώτων τοῖς ἤδη νοσοῦσιν. ἀλλὰ γὰρ εὐλαβηθῆναί
<span class="lb" data-page="5.434" data-line="17" id="l5.434.17"></span>μοι δοκεῖ διαφερόμενος ἐν ἅπασι φωραθῆναι Χρυσίππῳ.
<span class="pb" data-page="5.435" id="p5.435"></span>
<span class="lb" data-page="5.435" data-line="1" id="l5.435.1"></span>τίνα γὰρ ἄν τις ἄλλην αἰτίαν εἴποι τοῦ τὴν νόσον τῆς ψυχῆς
<span class="lb" data-page="5.435" data-line="2" id="l5.435.2"></span>ὁμοιοῦν αὐτὸν τῇ καταστάσει τῶν θ’ ὑγιαινόντων σωμάτων,
<span class="lb" data-page="5.435" data-line="3" id="l5.435.3"></span>τῶν τ’ ἤδη νοσούντων; οὐ γὰρ ἀμφοτέροις, ἀλλὰ μόνοις
<span class="lb" data-page="5.435" data-line="4" id="l5.435.4"></span>τοῖς νοσοῦσι δικαιότερον ἦν παραβεβλῆσθαι τὰς νοσούσας
<span class="lb" data-page="5.435" data-line="5" id="l5.435.5"></span>ψυχάς· ἀδύνατον γὰρ ἓν πρᾶγμα, τὴν νόσον τῆς
<span class="lb" data-page="5.435" data-line="6" id="l5.435.6"></span>ψυχῆς, δυσὶν ἐναντίοις ὡμοιῶσθαι πράγμασιν, ὑγιείᾳ τε ἅμα
<span class="lb" data-page="5.435" data-line="7" id="l5.435.7"></span>καὶ νόσῳ. εἰ γὰρ δὴ τοῦτο, καὶ τὴν ὑγίειαν ἀναγκαῖον
<span class="lb" data-page="5.435" data-line="8" id="l5.435.8"></span>ἔσται τῇ νόσῳ παραπλησίαν ὑπάρχειν, εἴ γε δὴ καὶ τῇ τῆς
<span class="lb" data-page="5.435" data-line="9" id="l5.435.9"></span>ψυχῆς νόσῳ προσέοικεν ἑκάτερον αὐτῶν· τὰ γὰρ τῷ αὐτῷ
<span class="lb" data-page="5.435" data-line="10" id="l5.435.10"></span>παραπλήσια πάντως που καὶ ἀλλήλοις ἐστὶ παραπλήσια.
<span class="lb" data-page="5.435" data-line="11" id="l5.435.11"></span>Χρύσιππος δ’ ἀτοπώτερος ἔτι, μηδ’ ἐν ταῖς περιοδικαῖς τισι
<span class="lb" data-page="5.435" data-line="12" id="l5.435.12"></span>νόσοις καθεστώσαις, οἱονεὶ τριταίων ἢ τεταρταίων πυρετῶν,
<span class="lb" data-page="5.435" data-line="13" id="l5.435.13"></span>ὡμοιῶσθαι συγχωρῶν τὴν νόσον τῆς ψυχῆς. γράφει γοῦν
<span class="lb" data-page="5.435" data-line="14" id="l5.435.14"></span>ᾧδε· ὑπονοητέον τοίνυν, τὴν μὲν τῆς ψυχῆς νόσον ὁμοιοτάτην
<span class="lb" data-page="5.435" data-line="15" id="l5.435.15"></span>εἶναι τῇ τοῦ σώματος πυρετώδει καταστάσει, καθ’ ἣν
<span class="lb" data-page="5.435" data-line="16" id="l5.435.16"></span>οὐ περιοδικῶς, ἀλλ’ ἀτάκτως πυρετοὶ καὶ φρίκαι γίνονται,
<span class="lb" data-page="5.435" data-line="17" id="l5.435.17"></span>καὶ ἄλλως ἀπὸ τῆς διαθέσεως, καὶ μικρῶν ἐπιγινομένων αἰτίων.
<span class="lb" data-page="5.435" data-line="18" id="l5.435.18"></span>οὐκ οἶδα, τί ποτε δόξαν αὐτῷ, τοὺς μὲν ἑτοίμως
<span class="pb" data-page="5.436" id="p5.436"></span>
<span class="lb" data-page="5.436" data-line="1" id="l5.436.1"></span>ἔχοντας πρὸς τὸ νοσῆσαι νοσεῖν ἤδη φησὶ, τοὺς δ’ ἤδη
<span class="lb" data-page="5.436" data-line="2" id="l5.436.2"></span>νοσοῦντας οὐδ’ ὅλως νοσεῖν. οἱ γὰρ ἐν τεταρταίαις καὶ
<span class="lb" data-page="5.436" data-line="3" id="l5.436.3"></span>τριταίαις περιόδοις ὄντες, ἐπειδὰν μὲν ῥιγῶσί τε καὶ πυρέττωσιν,
<span class="lb" data-page="5.436" data-line="4" id="l5.436.4"></span>ἐν πάθει καθεστήκασι, κινουμένης δ’ αὐτῶν
<span class="lb" data-page="5.436" data-line="5" id="l5.436.5"></span>τῆς νοσώδους κατασκευῆς, ἐπειδὰν μηδὲν τούτων πάσχωσιν,
<span class="lb" data-page="5.436" data-line="6" id="l5.436.6"></span>ἀλλ’ ἐν τοῖς καλουμένοις διαλείμμασιν ὦσιν, <span class="milestone ed2page" data-n="5.158" data-unit="ed2page" id="ed2page.5.158"></span>ἔξω τῶν
<span class="lb" data-page="5.436" data-line="7" id="l5.436.7"></span>παθῶν εἰσι. τὴν μέντοι νοσώδη κατάστασιν εἰκάζοιτό τις
<span class="lb" data-page="5.436" data-line="8" id="l5.436.8"></span>ἂν, οἶμαι, τοῖς ἤτοι πενθοῦσιν, ἢ ἐρῶσιν, ἢ φθονοῦσιν,
<span class="lb" data-page="5.436" data-line="9" id="l5.436.9"></span>ἤ τι τοιοῦτον ἕτερον πάσχουσιν. καὶ γὰρ οὗτοι, καθ’ ὃν
<span class="lb" data-page="5.436" data-line="10" id="l5.436.10"></span>μὲν ἂν χρόνον ἢ ὑπνώττωσιν, ἢ πρὸς ἄλλῳ τινὶ τὴν διάνοιαν
<span class="lb" data-page="5.436" data-line="11" id="l5.436.11"></span>ἔχωσιν, ἔξω τῶν παθῶν γίνονται, μετ’ ὀλίγον δὲ
<span class="lb" data-page="5.436" data-line="12" id="l5.436.12"></span>ἀναμνησθέντες αὐτῶν εἰς παραπλησίαν τινὰ κατάστασιν
<span class="lb" data-page="5.436" data-line="13" id="l5.436.13"></span>ἀφικνοῦνται ταῖς καταβολαῖς τῶν πυρετῶν. ὅσοις μέντοι
<span class="lb" data-page="5.436" data-line="14" id="l5.436.14"></span>μήτε πένθος ἐνέστηκε, μήτ’ ἐπιθυμία τις ὑπόγυιος, ἢ θυμὸς,
<span class="lb" data-page="5.436" data-line="15" id="l5.436.15"></span>οὗτοι τοῖς ὑγιαίνουσι τὰ σώματα παραπλησίως ἔχουσιν.
<span class="lb" data-page="5.436" data-line="16" id="l5.436.16"></span>ἐπεὶ δὲ καὶ τούτων αὐτῶν ἔνιοι μέν εἰσιν εὐάλωτοι νόσοις, ἔνιοι
<span class="lb" data-page="5.436" data-line="17" id="l5.436.17"></span>δ’ οὒ, καὶ τῶν τὰς ψυχὰς ὑγιαινόντων οἱ μὲν τούτοις, οἱ
<span class="lb" data-page="5.436" data-line="18" id="l5.436.18"></span>δ’ ἐκείνοις ὁμοίως ἕξουσιν, οὐ μὴν λεχθήσονταί γε νοσεῖν
<span class="pb" data-page="5.437" id="p5.437"></span>
<span class="lb" data-page="5.437" data-line="1" id="l5.437.1"></span>τὰς ψυχὰς, εἴπερ μηδ’ ἐκεῖνοι τὰ σώματα. ἀλλὰ νὴ Δία
<span class="lb" data-page="5.437" data-line="2" id="l5.437.2"></span>φήσει τις ἴσως τῶν Στωϊκῶν, ὥσπερ οὖν καὶ λέγουσιν, οὐ
<span class="lb" data-page="5.437" data-line="3" id="l5.437.3"></span>τὴν αὐτὴν ἀναλογίαν εἶναι τῇ ψυχῇ πρὸς τὸ σῶμα κατά
<span class="lb" data-page="5.437" data-line="4" id="l5.437.4"></span>τε τὰ πάθη καὶ τὰ νοσήματα καὶ τὴν ὑγίειαν. τί ποτ’
<span class="lb" data-page="5.437" data-line="5" id="l5.437.5"></span>οὖν, ὦ βέλτιστοι, φαίημεν ἂν ἡμεῖς πρὸς αὐτοὺς, εἰκάζετε
<span class="lb" data-page="5.437" data-line="6" id="l5.437.6"></span>τοῖς κατὰ τὸ σῶμα πάθεσί τε καὶ νοσήμασι τὰ τῆς ψυχῆς
<span class="lb" data-page="5.437" data-line="7" id="l5.437.7"></span>πάθη; τί δὲ Χρύσιππος ἐν τῷ περὶ παθῶν ἠθικῷ γράφει
<span class="lb" data-page="5.437" data-line="8" id="l5.437.8"></span>ταυτί; οὔτε γὰρ περὶ τὸ νοσοῦν σῶμά ἐστί τις τέχνη, ἣν
<span class="lb" data-page="5.437" data-line="9" id="l5.437.9"></span>προσαγορεύομεν ἰατρικὴν, οὐχὶ δὲ καὶ περὶ τὴν νοσοῦσαν
<span class="lb" data-page="5.437" data-line="10" id="l5.437.10"></span>ψυχήν ἐστί τις τέχνη, οὔτ’ ἐν τῇ κατὰ μέρος θεωρίᾳ τε καὶ
<span class="lb" data-page="5.437" data-line="11" id="l5.437.11"></span>θεραπείᾳ δεῖ λείπεσθαι ταύτην ἐκείνοις. διὸ καὶ, καθάπερ
<span class="lb" data-page="5.437" data-line="12" id="l5.437.12"></span>τῷ περὶ τὰ σώματα ἰατρῷ καθήκει τῶν τε συμβαινόντων
<span class="lb" data-page="5.437" data-line="13" id="l5.437.13"></span>αὐτοῖς παθῶν ἐντὸς εἶναι, ὡς εἰώθασι τοῦτο λέγειν, καὶ
<span class="lb" data-page="5.437" data-line="14" id="l5.437.14"></span>τῆς ἑκάστῳ οἰκείας θεραπείας, οὕτω καὶ τῷ τῆς ψυχῆς ἰατρῷ
<span class="lb" data-page="5.437" data-line="15" id="l5.437.15"></span>ἐπιβάλλει ἀμφοτέρων τούτων ἐντὸς εἶναι, ὡς ἔνι ἄριστα.
<span class="lb" data-page="5.437" data-line="16" id="l5.437.16"></span>καὶ ὅτι οὕτως ἔχει, μάθοι ἄν τις τῆς πρὸς ταῦτα ἀναλογίας
<span class="lb" data-page="5.437" data-line="17" id="l5.437.17"></span>παρατεθείσης ἀπ’ ἀρχῆς. ἡ γὰρ πρὸς ταῦτα ἀντιπαρατείνουσα
<span class="lb" data-page="5.437" data-line="18" id="l5.437.18"></span>οἰκειότης παραστήσει, ὡς οἴομαι, καὶ τὴν
<span class="pb" data-page="5.438" id="p5.438"></span>
<span class="lb" data-page="5.438" data-line="1" id="l5.438.1"></span>τῶν θεραπειῶν ὁμοιότητα, καὶ ἔτι τὴν ἀμφοτέρων τῶν
<span class="lb" data-page="5.438" data-line="2" id="l5.438.2"></span>ἰατρειῶν πρὸς ἀλλήλας ἀναλογίαν. ὅτι μὲν οὖν ἀναλογίαν
<span class="lb" data-page="5.438" data-line="3" id="l5.438.3"></span>τινὲς βούλονται εἶναι τῶν ἐν τῇ ψυχῇ τοῖς κατὰ τὸ σῶμα,
<span class="lb" data-page="5.438" data-line="4" id="l5.438.4"></span>δῆλον οἶμαι γεγονέναι, καὶ οὐ μόνον γε διὰ τῆς προγεγραμμένης
<span class="lb" data-page="5.438" data-line="5" id="l5.438.5"></span>ῥήσεως, ἀλλὰ καὶ δι’ ὧν ἐφεξῆς γράφει τόνδε τὸν
<span class="lb" data-page="5.438" data-line="6" id="l5.438.6"></span>τρόπον ἐχόντων· καθάπερ γὰρ καὶ ἐπὶ τοῦ σώματος θεωρεῖται
<span class="lb" data-page="5.438" data-line="7" id="l5.438.7"></span>ἰσχύς τε καὶ ἀσθένεια, εὐτονία καὶ ἀτονία καὶ τόνος,
<span class="lb" data-page="5.438" data-line="8" id="l5.438.8"></span>πρὸς δὲ τούτοις ὑγίειά τε καὶ νόσος, εὐεξία τε καὶ
<span class="lb" data-page="5.438" data-line="9" id="l5.438.9"></span>καχεξία, καὶ τἄλλα ὅσα τούτοις ἑξῆς καταλέγει πάθη τε καὶ
<span class="lb" data-page="5.438" data-line="10" id="l5.438.10"></span>ἀῤῥωστήματα καὶ νοσήματα, κατὰ τὸν αὐτὸν, φησὶ, τρόπον
<span class="lb" data-page="5.438" data-line="11" id="l5.438.11"></span>ἀνάλογόν τινα πᾶσι τούτοις καὶ ἐν ψυχῇ λογικῇ συνίσταταί τε
<span class="lb" data-page="5.438" data-line="12" id="l5.438.12"></span>καὶ ὀνομάζεται. εἶθ’ ἑξῆς ἐπιφέρων φησὶν, ὡς οἴομαι, ἀπὸ
<span class="lb" data-page="5.438" data-line="13" id="l5.438.13"></span>τῆς τοιαύτης ἀναλογίας τε καὶ ὁμοιότητος καὶ τῆς ἐν αὐτοῖς
<span class="lb" data-page="5.438" data-line="14" id="l5.438.14"></span>συνωνυμίας γεγενημένης· καὶ γὰρ καὶ κατὰ ψυχήν τινας
<span class="lb" data-page="5.438" data-line="15" id="l5.438.15"></span>λέγομεν ἰσχύειν καὶ ἀσθενεῖν, καὶ εὐτόνους καὶ ἀτόνους εἶναι,
<span class="lb" data-page="5.438" data-line="16" id="l5.438.16"></span>καὶ ἔτι νοσεῖν καὶ ὑγιαίνειν, οὕτω πως καὶ τοῦ πάθους καὶ
<span class="lb" data-page="5.438" data-line="17" id="l5.438.17"></span>τοῦ κατ’ αὐτὴν ἀῤῥωστήματος λεγομένου, καὶ τῶν τούτοις παραπλησίων.
<span class="lb" data-page="5.438" data-line="18" id="l5.438.18"></span>ἐναργῶς γὰρ ἐν τούτοις ὁ Χρύσιππος ἀναλογίαν
<span class="pb" data-page="5.439" id="p5.439"></span>
<span class="lb" data-page="5.439" data-line="1" id="l5.439.1"></span>τινὰ βούλεται σώζεσθαι τῶν ἐν τῇ ψυχῇ τοῖς κατὰ τὸ σῶμα,
<span class="lb" data-page="5.439" data-line="2" id="l5.439.2"></span>καὶ παθῶν πρὸς πάθη, καὶ ἀῤῥωστημάτων πρὸς ἀῤῥωστήματα,
<span class="lb" data-page="5.439" data-line="3" id="l5.439.3"></span>καὶ νοσημάτων πρὸς νοσήματα, καὶ ὑγιείας πρὸς
<span class="lb" data-page="5.439" data-line="4" id="l5.439.4"></span>ὑγίειαν, καὶ εὐεξίας πρὸς εὐεξίαν, καὶ ἰσχύος πρὸς ἰσχὺν,
<span class="lb" data-page="5.439" data-line="5" id="l5.439.5"></span>καὶ ἀσθενείας πρὸς ἀσθένειαν, καὶ ἁπλῶς εἰπεῖν ἁπάντων
<span class="lb" data-page="5.439" data-line="6" id="l5.439.6"></span>τῶν συνωνύμως λεγομένων πρὸς ἅπαντα· καὶ γὰρ τοὔνομα,
<span class="lb" data-page="5.439" data-line="7" id="l5.439.7"></span>καὶ τὸν λόγον αὐτῶν εἶναι τὸν αὐτὸν, εἴ γε δὴ συνώνυμά
<span class="lb" data-page="5.439" data-line="8" id="l5.439.8"></span>φησιν ὑπάρχειν αὐτά. ὥστε, ὅπως ἄν τις ὁρίζηται καθόλου
<span class="lb" data-page="5.439" data-line="9" id="l5.439.9"></span>τὴν ἐν τῷ σώματι νόσον, ἀναγκαῖον εἶναι τούτῳ, καὶ τὴν
<span class="lb" data-page="5.439" data-line="10" id="l5.439.10"></span>ἐν ψυχῇ κατὰ τὸν αὐτὸν τρόπον ὁρίζεσθαι. ὅτι μὲν οὖν
<span class="lb" data-page="5.439" data-line="11" id="l5.439.11"></span>πρόκειται τῷ Χρυσίππῳ ἀναλογίαν ἅπασαν ἐξηγεῖσθαί τε
<span class="lb" data-page="5.439" data-line="12" id="l5.439.12"></span>καὶ φυλάττειν, ἐκ τούτων δῆλον. <span class="milestone ed2page" data-n="5.159" data-unit="ed2page" id="ed2page.5.159"></span>εἰ δὲ ἐπιχειρήσας
<span class="lb" data-page="5.439" data-line="13" id="l5.439.13"></span>αὐτὸ ποιεῖν οὐ τυγχάνει τοῦ προτεθέντος, οὐκ ἀποστατέον
<span class="lb" data-page="5.439" data-line="14" id="l5.439.14"></span>ἐστὶ τῆς ὁμοιότητος, ἀλλὰ τῇ διδασκαλίᾳ μεμπτέον,
<span class="lb" data-page="5.439" data-line="15" id="l5.439.15"></span>ὡς οὐκ ἀληθεῖ. τοῦτο δ’ οὐδὲν ἧττον αὐτῇ καὶ κατὰ τὸν
<span class="lb" data-page="5.439" data-line="16" id="l5.439.16"></span>ἐφεξῆς ὑπάρχει λόγον ἅπαντα τὸν ἐν τῷ περὶ παθῶν
<span class="lb" data-page="5.439" data-line="17" id="l5.439.17"></span>ἠθικῷ. γράφει γοῦν ᾧδε· διὸ καὶ κατὰ τρόπον προῆκται
<span class="lb" data-page="5.439" data-line="18" id="l5.439.18"></span>Ζήνωνι λόγος. <span class="milestone ed1page" data-n="1.287" data-unit="ed1page" id="ed1page.1.287"></span>ἡ δὲ τῆς ψυχῆς νόσος ὁμοιοτάτη ἐστὶ
<span class="pb" data-page="5.440" id="p5.440"></span>
<span class="lb" data-page="5.440" data-line="1" id="l5.440.1"></span>τῇ τοῦ σώματος ἀκαταστασίᾳ. λέγεται δὲ εἶναι σώματος
<span class="lb" data-page="5.440" data-line="2" id="l5.440.2"></span>νόσος ἡ ἀσυμμετρία τῶν ἐν αὐτῷ θερμοῦ, καὶ ψυχροῦ, καὶ
<span class="lb" data-page="5.440" data-line="3" id="l5.440.3"></span>ξηροῦ, καὶ ὑγροῦ. καὶ μετ’ ὀλίγα· ἡ δ’ ἐν τῷ σώματι
<span class="lb" data-page="5.440" data-line="4" id="l5.440.4"></span>ὑγίεια εὐκρασία τις καὶ συμμετρία τῶν διῃρημένων. καὶ
<span class="lb" data-page="5.440" data-line="5" id="l5.440.5"></span>πάλιν ἐφεξῆς· οἶμαι γὰρ εἶναι εὐεξίαν σώματος τὴν ἀρίστην
<span class="lb" data-page="5.440" data-line="6" id="l5.440.6"></span>τῶν ῥηθέντων εὐκρασίαν. καὶ πάλιν ἐφεξῆς· λέγεται
<span class="lb" data-page="5.440" data-line="7" id="l5.440.7"></span>δὲ καὶ ταῦτα οὐκ ἄπο τρόπου ἐπὶ τοῦ σώματος, διότι ἡ ἐν
<span class="lb" data-page="5.440" data-line="8" id="l5.440.8"></span>θερμοῖς, καὶ ψυχροῖς, καὶ ὑγροῖς, καὶ ξηροῖς γενομένη
<span class="lb" data-page="5.440" data-line="9" id="l5.440.9"></span>συμμετρία ἢ ἀσυμμετρία ἐστὶν ὑγίεια ἢ νόσος, ἡ δὲ ἐν νεύροις
<span class="lb" data-page="5.440" data-line="10" id="l5.440.10"></span>συμμετρία ἢ ἀσυμμετρία ἰσχὺς ἢ ἀσθένεια, καὶ εὐτονία ἢ
<span class="lb" data-page="5.440" data-line="11" id="l5.440.11"></span>ἀτονία, ἡ δ’ ἐν τοῖς μέλεσι συμμετρία ἢ ἀσυμμετρία
<span class="lb" data-page="5.440" data-line="12" id="l5.440.12"></span>κάλλος ἢ αἶσχος. ἀλλὰ ταῦτα μὲν, ὦ γενναιότατε Χρύσιππε,
<span class="lb" data-page="5.440" data-line="13" id="l5.440.13"></span>καλῶς ἅπαντα διῆλθες, ἀπόδος δ’ ἡμῖν, ὡς ἐπηγγείλω,
<span class="lb" data-page="5.440" data-line="14" id="l5.440.14"></span>τὴν ἀναλογίαν τῶν ἐν τῇ ψυχῇ συνωνύμως αὐτοῖς
<span class="lb" data-page="5.440" data-line="15" id="l5.440.15"></span>ὠνομασμένων, ἀρξάμενος ἀπὸ τῆς ὑγιείας τε καὶ νόσου.
<span class="lb" data-page="5.440" data-line="16" id="l5.440.16"></span>ὥσπερ γὰρ ὑγίεια σώματός ἐστιν ἡ συμμετρία τῶν ἁπλουστάτων
<span class="lb" data-page="5.440" data-line="17" id="l5.440.17"></span>αὐτοῦ μορίων, ἃ δὴ καὶ στοιχεῖα προσαγορεύομεν, τοῦ
<span class="pb" data-page="5.441" id="p5.441"></span>
<span class="lb" data-page="5.441" data-line="1" id="l5.441.1"></span>θερμοῦ λέγω, καὶ ψυχροῦ, καὶ ξηροῦ, καὶ ὑγροῦ, κατὰ τὸν
<span class="lb" data-page="5.441" data-line="2" id="l5.441.2"></span>αὐτὸν τρόπον εἴη ἂν, οἶμαι, καὶ ἡ τῆς ψυχῆς ὑγίεια συμμετρία
<span class="lb" data-page="5.441" data-line="3" id="l5.441.3"></span>τις τῶν ἁπλῶν αὐτῆς μορίων· ἃ τίνα ποτ’ ἐστὶ, καὶ
<span class="lb" data-page="5.441" data-line="4" id="l5.441.4"></span>ὁπόσα, καὶ ὅπως ἔχοντα πρὸς ἄλληλα, διελθεῖν ἀναγκαῖον
<span class="lb" data-page="5.441" data-line="5" id="l5.441.5"></span>ἔσται σοι, μέλλοντί γε μηδὲν παραλείψειν ὧν ἐπηγγείλω.
<span class="lb" data-page="5.441" data-line="6" id="l5.441.6"></span>καὶ δὴ καὶ ἡ νόσος ἡ τῆς ψυχῆς ὡσαύτως ἀσυμμετρία τις
<span class="lb" data-page="5.441" data-line="7" id="l5.441.7"></span>ἔσται καὶ στάσις πρὸς ἄλληλα τῶν αὐτῶν τούτων μορίων,
<span class="lb" data-page="5.441" data-line="8" id="l5.441.8"></span>ὧν ἡ συμμετρία τῆς ψυχῆς ἦν ὑγίεια. τὰ δὲ μόρια ταῦτα
<span class="lb" data-page="5.441" data-line="9" id="l5.441.9"></span>κατὰ τὸν Πλάτωνα τὸ θυμοειδές ἐστι, καὶ τὸ λογιστικὸν,
<span class="lb" data-page="5.441" data-line="10" id="l5.441.10"></span>ἔτι τε πρὸς τούτοις τρίτον τὸ ἐπιθυμητικὸν, ὥστε σώζεσθαι
<span class="lb" data-page="5.441" data-line="11" id="l5.441.11"></span>τήν τε τῆς ὑγιείας καὶ τὴν τῆς νόσου κατὰ πᾶν
<span class="lb" data-page="5.441" data-line="12" id="l5.441.12"></span>ὁμοιότητα τῆς ψυχῆς πρὸς τὸ σῶμα. συμφωνοῦντα μὲν γὰρ
<span class="lb" data-page="5.441" data-line="13" id="l5.441.13"></span>ἀλλήλοις τὰ τρία καὶ κατὰ μηδὲν στασιάζοντα τὴν ὑγίειαν
<span class="lb" data-page="5.441" data-line="14" id="l5.441.14"></span>τῆς ψυχῆς ἀπεργάζεται, διαφωνήσαντα δὲ καὶ στασιάσαντα
<span class="lb" data-page="5.441" data-line="15" id="l5.441.15"></span>τὴν νόσον. ἔστι γὰρ ἡ νόσος ἀνωτέρω καὶ καθόλου μᾶλλον.
<span class="lb" data-page="5.441" data-line="16" id="l5.441.16"></span>ὡς μικρὸν ἔμπροσθεν εἴρηται. περιλάβωμεν οὖν αὐτῆς
<span class="lb" data-page="5.441" data-line="17" id="l5.441.17"></span>τὴν ἔννοιαν· ἡ τοῦ φύσει συγγενοῦς ἔκ τινος διαφθορᾶς
<span class="lb" data-page="5.441" data-line="18" id="l5.441.18"></span>διαφορά· οὕτω γὰρ ἐν Σοφιστῇ Πλάτων ὡρίσατο.
<span class="pb" data-page="5.442" id="p5.442"></span>
<span class="lb" data-page="5.442" data-line="1" id="l5.442.1"></span>ὅτι δ’ ἀνωτάτω τ’ ἐστὶν ἡ ἀπόδειξις ἥδε, καὶ πάσας τὰς
<span class="lb" data-page="5.442" data-line="2" id="l5.442.2"></span>κατὰ μέρος νόσους ἀκριβῶς περιλαμβάνει, τάς τε τῆς ψυχῆς
<span class="lb" data-page="5.442" data-line="3" id="l5.442.3"></span>ἡμῶν, καὶ τὰς τοῦ σώματος, καὶ τὰς ἐν τοῖς ἄλλοις
<span class="lb" data-page="5.442" data-line="4" id="l5.442.4"></span>ζώοις τε καὶ φυτοῖς, ἤδη δὲ κᾀν ταῖς πόλεσιν ὅλαις, οὐ
<span class="lb" data-page="5.442" data-line="5" id="l5.442.5"></span>χαλεπὸν καταμαθεῖν. οὕτω γὰρ, οἶμαι, καὶ τὰς στασιαζούσας
<span class="lb" data-page="5.442" data-line="6" id="l5.442.6"></span>πόλεις ἐμφυλίῳ πολέμῳ νοσεῖν ἐν ἑαυταῖς λέγομεν, ὡς
<span class="lb" data-page="5.442" data-line="7" id="l5.442.7"></span>ἂν εἰς μάχην ἀφιγμένων τῶν ἐν αὐταῖς φύσει συγγενῶν.
<span class="lb" data-page="5.442" data-line="8" id="l5.442.8"></span>αὕτη μὲν ἡ γενικωτάτη νόσου πάσης ἔννοια. τῶν δ’
<span class="lb" data-page="5.442" data-line="9" id="l5.442.9"></span>ἁπλουστάτων μορίων ἡ πρὸς ἄλληλα στάσις ἧττον ταύτης
<span class="lb" data-page="5.442" data-line="10" id="l5.442.10"></span>ἐστὶ γενικὴ, καὶ ταύτης ἔθ’ ἧττον, ἐπειδὰν θερμῶν,
<span class="lb" data-page="5.442" data-line="11" id="l5.442.11"></span>καὶ ψυχρῶν, καὶ ξηρῶν, καὶ ὑγρῶν ἀμετρία τις εἶναι
<span class="lb" data-page="5.442" data-line="12" id="l5.442.12"></span>λέγηται. σώματος γὰρ αὕτη γε μόνου καὶ οὐδενὸς τῶν
<span class="lb" data-page="5.442" data-line="13" id="l5.442.13"></span>ἄλλων ἐστὶ νόσος, ὥσπερ γε καὶ ἡ τοῦ λογιστικοῦ στάσις
<span class="lb" data-page="5.442" data-line="14" id="l5.442.14"></span>οὐδενὸς τῶν ἄλλων ἐστὶ πλὴν ψυχῆς νόσος. ὁ δὲ Χρύσιππος
<span class="lb" data-page="5.442" data-line="15" id="l5.442.15"></span>ἁμαρτάνει διττὰ κατὰ τὴν ἐν τούτοις διδασκαλίαν·
<span class="lb" data-page="5.442" data-line="16" id="l5.442.16"></span>πρῶτον μὲν, ὅτι διαφέρεται πρὸς αὑτὸν, ἐν μὲν τῷ περὶ
<span class="lb" data-page="5.442" data-line="17" id="l5.442.17"></span>παθῶν ἠθικῷ συνωνύμως ὠνομάσθαι λέγων τὴν ἐν τῇ ψυχῇ
<span class="lb" data-page="5.442" data-line="18" id="l5.442.18"></span>νόσον τῇ κατὰ τὸ σῶμα, <span class="milestone ed2page" data-n="5.160" data-unit="ed2page" id="ed2page.5.160"></span>διὰ δὲ τοῦ πρώτου τῶν
<span class="pb" data-page="5.443" id="p5.443"></span>
<span class="lb" data-page="5.443" data-line="1" id="l5.443.1"></span>λογικῶν εἰκάζων αὐτὴν εὐλύτῳ καὶ εὐδιαφθάρτῳ ὑγιείᾳ·
<span class="lb" data-page="5.443" data-line="2" id="l5.443.2"></span>ἔπειθ’ ὅτι μηδ’, ὅπερ ἀληθῶς ὑπέσχετο κατὰ τὸ θεραπευτικὸν
<span class="lb" data-page="5.443" data-line="3" id="l5.443.3"></span>καὶ ἠθικὸν ἐπιγραφόμενον βιβλίον, ἠδυνήθη δεῖξαι.
<span class="lb" data-page="5.443" data-line="4" id="l5.443.4"></span>τί δ’ ἐστὶ τοῦτο; τῶν μερῶν τῆς ψυχῆς ἡ πρὸς ἄλληλα
<span class="lb" data-page="5.443" data-line="5" id="l5.443.5"></span>συμμετρία, καθ’ ἣν ὑγιαίνειν τε λέγεται καὶ νοσεῖν. πάντα
<span class="lb" data-page="5.443" data-line="6" id="l5.443.6"></span>γὰρ αὐτῆς τά τε πάθη καὶ τὰ νοσήματα καθ’ ἓν ὑποθέμενος
<span class="lb" data-page="5.443" data-line="7" id="l5.443.7"></span>γίγνεσθαι· τὸ λογιστικὸν εἰκότως ἀπορεῖ δεικνύναι,
<span class="lb" data-page="5.443" data-line="8" id="l5.443.8"></span>τίνων μέν ἐστι μορίων ἡ τῆς ψυχῆς ὑγίεια συμμετρία.
<span class="lb" data-page="5.443" data-line="9" id="l5.443.9"></span>κατὰ δὲ τὸν αὐτὸν τρόπον ἐν συμμετρίᾳ μερῶν ὑποθέμενος
<span class="lb" data-page="5.443" data-line="10" id="l5.443.10"></span>γίγνεσθαι τὸ κάλλος, ἐν ἀμετρίᾳ δέ τινι τὸ αἶσχος, εἰκότως
<span class="lb" data-page="5.443" data-line="11" id="l5.443.11"></span>ἀπορεῖ δεικνύναι, ποίων μὲν τῆς ψυχῆς μερῶν ἡ συμμετρία
<span class="lb" data-page="5.443" data-line="12" id="l5.443.12"></span>κάλλος ἐστὶ, ποίων δὲ ἀμετρία αἶσχος. καίτοι γράφει
<span class="lb" data-page="5.443" data-line="13" id="l5.443.13"></span>γ’ ἐφεξῆς ὧν ὀλίγον ἔμπροσθεν αὐτοῦ παρεθέμην ῥήσεων
<span class="lb" data-page="5.443" data-line="14" id="l5.443.14"></span>ὡδί· διὸ καὶ καλὴ ἢ αἰσχρὰ ψυχὴ ἀνάλογον ῥηθήσεται
<span class="lb" data-page="5.443" data-line="15" id="l5.443.15"></span>κατὰ συμμετρίαν τέ τινα καὶ ἀσυμμετρίαν τοιῶνδέ τινων
<span class="lb" data-page="5.443" data-line="16" id="l5.443.16"></span>μερῶν. ὅτι μὲν οὖν κατὰ συμμετρίαν τέ τινα καὶ ἀσυμμετρίαν
<span class="lb" data-page="5.443" data-line="17" id="l5.443.17"></span>τοιῶνδέ τινων μερῶν τῆς ψυχῆς ἢ καλὴν, ἢ αἰσχρὰν
<span class="pb" data-page="5.444" id="p5.444"></span>
<span class="lb" data-page="5.444" data-line="1" id="l5.444.1"></span>αὐτὴν εἶναι λεκτέον ἐστὶ, καὶ ὑγιαίνουσαν καὶ νοσοῦσαν, ὀρθῶς
<span class="lb" data-page="5.444" data-line="2" id="l5.444.2"></span>εἴρηται τῷ Χρυσίππῳ. τίνα δ’ ἐστὶ ταῦτα τὰ τῆς ψυχῆς
<span class="lb" data-page="5.444" data-line="3" id="l5.444.3"></span>μόρια, μὴ δυνάμενος εἰπεῖν, ὡς ἂν ἐν ἑνὶ μόνῳ τῷ λογιστικῷ
<span class="lb" data-page="5.444" data-line="4" id="l5.444.4"></span>καὶ τὴν ὑγίειαν αὐτῆς, καὶ τὴν νόσον, καὶ τὸ κάλλος,
<span class="lb" data-page="5.444" data-line="5" id="l5.444.5"></span>καὶ τὸ αἶσχος τιθέμενος, ἀναγκάζεται περιπλέκειν τε
<span class="lb" data-page="5.444" data-line="6" id="l5.444.6"></span>τὸν λόγον καὶ τῶν ἐνεργειῶν αὐτῆς ὡς μερῶν μνημονεύειν.
<span class="lb" data-page="5.444" data-line="7" id="l5.444.7"></span>ἐφεξῆς γοῦν οἷς παρεθέμην ὡδὶ γράφει· ἔστι δὲ τῆς ψυχῆς
<span class="lb" data-page="5.444" data-line="8" id="l5.444.8"></span>μέρη, δι’ ὧν ὁ ἐν αὐτῇ λόγος συνέστηκε, καὶ ἡ ἐν
<span class="lb" data-page="5.444" data-line="9" id="l5.444.9"></span>αὐτῷ διάθεσις. καὶ ἔστι καλὴ ἢ αἰσχρὰ ψυχὴ κατὰ τὸ
<span class="lb" data-page="5.444" data-line="10" id="l5.444.10"></span>ἡγεμονικὸν μόριον ἔχον οὕτως ἢ οὕτως κατὰ τοὺς οἰκείους
<span class="lb" data-page="5.444" data-line="11" id="l5.444.11"></span>μερισμούς. ποίους οἰκείους μερισμοὺς, ὦ Χρύσιππε, προσγράψας
<span class="lb" data-page="5.444" data-line="12" id="l5.444.12"></span>ἐφεξῆς ἀπαλλάξεις ἡμᾶς πραγμάτων; ἀλλ’ οὔτ’ ἐνταῦθα
<span class="lb" data-page="5.444" data-line="13" id="l5.444.13"></span>προσέγραψας, οὔτ’ ἐν ἄλλῳ τινὶ τῶν σεαυτοῦ βιβλίων,
<span class="lb" data-page="5.444" data-line="14" id="l5.444.14"></span>ἀλλ’ ὥσπερ οὐκ ἐν τούτῳ τὸ πᾶν κῦρος ὑπάρχον
<span class="lb" data-page="5.444" data-line="15" id="l5.444.15"></span>τῆς περὶ τῶν παθῶν πραγματείας, ἀποχωρήσεις τε παραχρῆμα
<span class="lb" data-page="5.444" data-line="16" id="l5.444.16"></span>τῆς διδασκαλίας αὐτοῦ, καὶ μηκυνεῖς τὸν λόγον ἐν
<span class="lb" data-page="5.444" data-line="17" id="l5.444.17"></span>τοῖς οὐ προσήκουσι, δέον ἐπιμεῖναι καὶ δεῖξαι, τίνα ποτέ
<span class="lb" data-page="5.444" data-line="18" id="l5.444.18"></span>ἐστι τὰ μόρια τοῦ λογιστικοῦ τῆς ψυχῆς. ἐπειδὴ τοίνυν σὺ
<span class="pb" data-page="5.445" id="p5.445"></span>
<span class="lb" data-page="5.445" data-line="1" id="l5.445.1"></span>παρέδραμες εἴθ’ ἑκὼν εἴτ’ ἄκων τὸν λόγον, (οὐ γὰρ ἔχω
<span class="lb" data-page="5.445" data-line="2" id="l5.445.2"></span>συμβαλεῖν,) ἐγὼ πειράσομαι τοῖς σοῖς δόγμασιν ἑπόμενος
<span class="lb" data-page="5.445" data-line="3" id="l5.445.3"></span>ἐξευρεῖν τέ σου τὸ βούλημα καὶ διασκέψασθαι περὶ τῆς
<span class="lb" data-page="5.445" data-line="4" id="l5.445.4"></span>ἀληθείας αὐτοῦ, τὴν ἀρχὴν ἀπὸ τῆς προγεγραμμένης ῥήσεως
<span class="lb" data-page="5.445" data-line="5" id="l5.445.5"></span>ποιησάμενος ἐχούσης ᾧδε.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg032.1st1K-grc1:5.3">
<span class="pb page1" data-page="5.445" id="p5.445"></span>
<span class="milestone ed1page page1" data-n="1.287" data-unit="ed1page" id="ed1page.1.287"></span>
<span class="milestone ed2page page1" data-n="5.160" data-unit="ed2page" id="ed2page.5.160"></span>
            <p>
<span class="lb" data-page="5.445" data-line="6" id="l5.445.6"></span>Ἔστι δέ γε τῆς ψυχῆς μέρη, δι’ ὧν ὁ ἐν
<span class="lb" data-page="5.445" data-line="7" id="l5.445.7"></span>αὐτῇ λόγος συνέστηκεν. ἀναμιμνήσκων ἴσως ἡμᾶς τῶν ἐν
<span class="lb" data-page="5.445" data-line="8" id="l5.445.8"></span>τοῖς περὶ τοῦ λόγου γεγραμμένων ὧν σὺ διῆλθες, ὡς ἔστιν
<span class="lb" data-page="5.445" data-line="9" id="l5.445.9"></span>ἐννοιῶν τέ τινων καὶ προλήψεων ἄθροισμα. ἀλλ’ εἴπερ
<span class="lb" data-page="5.445" data-line="10" id="l5.445.10"></span>ἑκάστην τῶν ἐννοιῶν καὶ προλήψεων εἶναι μόριον νομίζεις
<span class="lb" data-page="5.445" data-line="11" id="l5.445.11"></span>τῆς ψυχῆς, ἁμαρτάνεις διττά. πρῶτον μὲν γὰρ οὐ ψυχῆς
<span class="lb" data-page="5.445" data-line="12" id="l5.445.12"></span>ἐχρῆν, ἀλλά λόγου ταῦτ’ εἶναι μόρια φάσκειν, ὥσπερ οὖν
<span class="lb" data-page="5.445" data-line="13" id="l5.445.13"></span>καὶ γράφεις ἐν τῇ περὶ λόγου πραγματείᾳ. οὐ γὰρ δή που
<span class="lb" data-page="5.445" data-line="14" id="l5.445.14"></span>ταὐτόν ἐστι ψυχὴ καὶ λόγος· ἄλλως τε καὶ διὰ τῆς προγεγραμμένης
<span class="lb" data-page="5.445" data-line="15" id="l5.445.15"></span>ῥήσεως ἐνεδείξω τῶν ἐν τῇ ψυχῇ συνισταμένων,
<span class="lb" data-page="5.445" data-line="16" id="l5.445.16"></span><span class="milestone ed2page" data-n="5.161" data-unit="ed2page" id="ed2page.5.161"></span>ὡς ἕν τι καὶ ὁ λόγος ἐστίν. οὐ ταὐτὸν δὲ ψυχή ἐστι
<span class="lb" data-page="5.445" data-line="17" id="l5.445.17"></span>καὶ τὸ ἐν αὐτῇ συνιστάμενον. ἔπειτα δ’, εἰ καὶ τοῦτό τις
<span class="lb" data-page="5.445" data-line="18" id="l5.445.18"></span>ἐάσειεν ἀνέλεγκτον, ἀλλά τοι τάς γ’ ἐννοίας καὶ προλήψεις
<span class="pb" data-page="5.446" id="p5.446"></span>
<span class="lb" data-page="5.446" data-line="1" id="l5.446.1"></span>οὐ μόρια τῆς ψυχῆς εἶναι λεκτέον, ἀλλ’ ἐνεργείας τινάς.
<span class="lb" data-page="5.446" data-line="2" id="l5.446.2"></span>οὐδὲν δ’ ἐκ τῶν οἰκείων ἐνεργειῶν σύγκειται, οὔτε οὖν ὁ
<span class="lb" data-page="5.446" data-line="3" id="l5.446.3"></span>ὀφθαλμὸς, οὔτε τὸ οὖς, οὔτε χεὶρ, οὔτε σκέλος, οὔτ’ ἄλλο
<span class="lb" data-page="5.446" data-line="4" id="l5.446.4"></span>τῶν πάντων οὐδέν. ἀλλ’ εἰσὶν ἐνέργειαι μὲν ὀφθαλμοῦ αἱ
<span class="lb" data-page="5.446" data-line="5" id="l5.446.5"></span>τῶν χρωμάτων ἑκάστου διαγνώσεις, λευκοῦ, καὶ μέλανος, καὶ
<span class="lb" data-page="5.446" data-line="6" id="l5.446.6"></span>ξανθοῦ, καὶ φαιοῦ, καὶ τῶν ἄλλων ἁπάντων, ὥσπερ γε
<span class="lb" data-page="5.446" data-line="7" id="l5.446.7"></span>καὶ ὠτὸς αὖ αἱ τῶν φωνῶν, ὀξείας, καὶ βαρείας, καὶ μεγάλης,
<span class="lb" data-page="5.446" data-line="8" id="l5.446.8"></span>καὶ μικρᾶς, καὶ λείας, καὶ τραχείας. οὐ μὴν τά γε
<span class="lb" data-page="5.446" data-line="9" id="l5.446.9"></span>μόρια ταῦτ’ ἐστὶν οὔτ’ ὠτὸς, οὔτ’ ὀφθαλμοῦ. ἀλλ’ οἶσθα
<span class="lb" data-page="5.446" data-line="10" id="l5.446.10"></span>δήπου καὶ σὺ σαφῶς, ὡς <span class="milestone ed1page" data-n="1.288" data-unit="ed1page" id="ed1page.1.288"></span>κερατοειδής τέ τίς ἐστι χιτὼν,
<span class="lb" data-page="5.446" data-line="11" id="l5.446.11"></span>καὶ ῥαγοειδὴς ἕτερος, καὶ ἔτι κρυσταλλοειδές τε καὶ
<span class="lb" data-page="5.446" data-line="12" id="l5.446.12"></span>ὑαλοειδὲς ὑγρὸν, ἕτερά τε τοιαῦτα μόρια τῶν ὀφθαλμῶν,
<span class="lb" data-page="5.446" data-line="13" id="l5.446.13"></span>ὥσπερ γε καὶ ὠτὸς ὀστᾶ, καὶ χόνδροι, καὶ νεῦρα, καὶ ὑμένες,
<span class="lb" data-page="5.446" data-line="14" id="l5.446.14"></span>ὅσα τε ἄλλα τοιαῦτα. μὴ τοίνυν μηδὲ ἐπὶ τῆς ψυχῆς
<span class="lb" data-page="5.446" data-line="15" id="l5.446.15"></span>σύγχει τὰ μόρια ταῖς ἐνεργείαις. αἱ μὲν γὰρ ἔννοιαι καὶ
<span class="lb" data-page="5.446" data-line="16" id="l5.446.16"></span>αἱ προλήψεις ἐνέργειαι τῆς ψυχῆς, ὡς αὐτὸς σὺ δι’ ἑτέρων
<span class="lb" data-page="5.446" data-line="17" id="l5.446.17"></span>ἐκδιδάσκεις, τό τε ἀκουστικὸν πνεῦμα, καὶ τὸ ὀπτικὸν,
<span class="lb" data-page="5.446" data-line="18" id="l5.446.18"></span>ἔτι τε πρὸς τούτοις φωνητικόν τε καὶ γεννητικὸν, καὶ πρὸ
<span class="pb" data-page="5.447" id="p5.447"></span>
<span class="lb" data-page="5.447" data-line="1" id="l5.447.1"></span>πάντων αὐτῶν τὸ ἡγεμονικὸν, ἐν ᾧ καὶ τὸν λόγον ἔφης
<span class="lb" data-page="5.447" data-line="2" id="l5.447.2"></span>συνίστασθαι, καθ’ ὃ δὴ καὶ μάλιστα μόριον τῆς ψυχῆς αἶσχος
<span class="lb" data-page="5.447" data-line="3" id="l5.447.3"></span>καὶ κάλλος ἐγγίνεσθαι λέγεις αὐτῇ. τοῦτ’ οὖν τὸ
<span class="lb" data-page="5.447" data-line="4" id="l5.447.4"></span>πνεῦμα δύο μὲν κέκτηται μόριά τε καὶ στοιχεῖα, καὶ καταστάσεις,
<span class="lb" data-page="5.447" data-line="5" id="l5.447.5"></span>δι’ ὅλων ἀλλήλοις κεκραμένα, τὸ ψυχρὸν καὶ
<span class="lb" data-page="5.447" data-line="6" id="l5.447.6"></span>θερμόν. εἴπερ δ’ ἑτέροις ὀνόμασι καὶ ἀπὸ τῶν οὐσιῶν
<span class="lb" data-page="5.447" data-line="7" id="l5.447.7"></span>ἐθέλοι τις αὐτὰ προσαγορεύειν, ἀέρα τε καὶ πῦρ, οὐ μὴν
<span class="lb" data-page="5.447" data-line="8" id="l5.447.8"></span>ἀλλὰ καὶ ἰκμάδα τινὰ προσείληφεν ἀπὸ τῶν σωμάτων, ἐν
<span class="lb" data-page="5.447" data-line="9" id="l5.447.9"></span>οἷς διαιτᾶται. ἀλλὰ θαυμάζοιμ’ ἂν, εἰ τὴν τούτων συμμετρίαν
<span class="lb" data-page="5.447" data-line="10" id="l5.447.10"></span>ὑγίειαν ἢ κάλλος εἶναι βουλήσῃ τοῦ ἡγεμονικοῦ.
<span class="lb" data-page="5.447" data-line="11" id="l5.447.11"></span>τοῦ μὲν γὰρ σώματος αὐτοῦ τὴν ὑγίειαν ἐν τούτοις τίθεσθαι
<span class="lb" data-page="5.447" data-line="12" id="l5.447.12"></span>προσῆκεν, ὡς ἡγεμονικοῦ δὲ ψυχῆς οὐκ ἔτ’ ἐν τούτοις
<span class="lb" data-page="5.447" data-line="13" id="l5.447.13"></span>οὐδὲ κατ’ αὐτὸν σέ. διέφθαρται τοίνυν ἡμῖν ὅλον τὸ
<span class="lb" data-page="5.447" data-line="14" id="l5.447.14"></span>παράδειγμα, καὶ ἡ τῆς συνωνυμίας ἐπαγγελία παντάπασιν
<span class="lb" data-page="5.447" data-line="15" id="l5.447.15"></span>οἴχεται, μὴ δυνηθεῖσιν ἐπιδεῖξαι τὸν αὐτὸν τρόπον ἐν τῷ
<span class="lb" data-page="5.447" data-line="16" id="l5.447.16"></span>τῆς ψυχῆς ἡγεμονικῷ νόσον, ἢ ὑγίειαν, ἢ κάλλος, ἢ αἶσχος
<span class="lb" data-page="5.447" data-line="17" id="l5.447.17"></span>συνιστάμενα, καθάπερ ἐν ὅλῳ τῷ σώματι. καίτοι τοῦτό
<span class="lb" data-page="5.447" data-line="18" id="l5.447.18"></span>γ’ ὑπέσχου πρότερον ὀρθῶς γιγνώσκων καὶ φυλάττων
<span class="pb" data-page="5.448" id="p5.448"></span>
<span class="lb" data-page="5.448" data-line="1" id="l5.448.1"></span>τὴν ἔννοιαν ἁπάντων τῶν εἰρημένων, οὐ μὴν ἀκολουθῆσαι
<span class="lb" data-page="5.448" data-line="2" id="l5.448.2"></span>μέχρι παντὸς ἠδυνήθης, οὐδ’ ἐξηγήσω τὴν ἀναλογίαν τε καὶ
<span class="lb" data-page="5.448" data-line="3" id="l5.448.3"></span>ὁμοιότητα τῶν κατὰ τὴν ψυχὴν ἐγγιγνομένων τοῖς κατὰ τὸ
<span class="lb" data-page="5.448" data-line="4" id="l5.448.4"></span>σῶμα. αὖθις οὖν ἀναλήψομαι τὸν λόγον, ἵνα δή τι πέρας
<span class="lb" data-page="5.448" data-line="5" id="l5.448.5"></span>ἱκανὸν νῦν ἀπολάβῃ. τῆς νόσου τὴν ἔννοιαν ἐν μὲν τῷ
<span class="lb" data-page="5.448" data-line="6" id="l5.448.6"></span>πρώτῳ περὶ παθῶν συνέχεεν ὁ Χρύσιππος, ἀνάλογον ἔχειν
<span class="lb" data-page="5.448" data-line="7" id="l5.448.7"></span>φάμενος τὴν ἐν τῇ ψυχῇ νόσον τῇ τοῦ σώματος καταστάσει,
<span class="lb" data-page="5.448" data-line="8" id="l5.448.8"></span>καθ’ ἣν εὐεμπτώτως εἰς πυρετοὺς, ἢ διαῤῥοίας, ἤ τι τοιοῦτον
<span class="lb" data-page="5.448" data-line="9" id="l5.448.9"></span>ἔχει· κατὰ μέντοι τὸ θεραπευτικὸν ἐφυλάξατο μὲν
<span class="lb" data-page="5.448" data-line="10" id="l5.448.10"></span>τὴν ἔννοιαν τῆς νόσου, τῆς πρὸς ἑαυτὸν οὐδὲν φροντίσας
<span class="lb" data-page="5.448" data-line="11" id="l5.448.11"></span>ἐναντιολογίας, ἐξηγήσασθαι δ’, ὡς ὑπέσχετο, τὴν ἐν τῇ ψυχῇ
<span class="lb" data-page="5.448" data-line="12" id="l5.448.12"></span>νόσον ἅμα τοῖς ἄλλοις, οἷς ἀνάλογον ὑπάρχειν αὐτῇ φησι
<span class="lb" data-page="5.448" data-line="13" id="l5.448.13"></span>πρὸς τὸ σῶμα, παντάπασιν ἠδυνάτησε μετὰ τοῦ καὶ συγχεῖν
<span class="lb" data-page="5.448" data-line="14" id="l5.448.14"></span>εἰς ταὐτὸν τήν θ’ ὑγίειαν τῆς ψυχῆς καὶ τὸ κάλλος.
<span class="lb" data-page="5.448" data-line="15" id="l5.448.15"></span>ἐπὶ μὲν γὰρ τοῦ σώματος ἀκριβῶς αὐτὰ διωρίσατο, τὴν
<span class="lb" data-page="5.448" data-line="16" id="l5.448.16"></span>μὲν ὑγίειαν τῶν στοιχείων ἐν συμμετρίᾳ θέμενος, τὸ δὲ κάλλος
<span class="lb" data-page="5.448" data-line="17" id="l5.448.17"></span>ἐν τῇ τῶν μορίων. ἐδήλωσε γὰρ σαφῶς τοῦτο διὰ τῆς
<span class="lb" data-page="5.448" data-line="18" id="l5.448.18"></span>προγεγραμμένης ὀλίγον ἔμπροσθεν ῥήσεως, ἐν ᾗ τὴν μὲν
<span class="pb" data-page="5.449" id="p5.449"></span>
<span class="lb" data-page="5.449" data-line="1" id="l5.449.1"></span>ὑγίειαν τοῦ σώματος ἐν θερμοῖς, καὶ ψυχροῖς, καὶ ξηροῖς,
<span class="lb" data-page="5.449" data-line="2" id="l5.449.2"></span>καὶ ὑγροῖς συμμετρίαν εἶναί φησιν, ἅπερ δὴ στοιχεῖα δηλονότι
<span class="lb" data-page="5.449" data-line="3" id="l5.449.3"></span>τῶν σωμάτων ἐστὶν, <span class="milestone ed2page" data-n="5.162" data-unit="ed2page" id="ed2page.5.162"></span>τὸ δὲ κάλλος οὐκ ἐν τῇ τῶν στοιχείων,
<span class="lb" data-page="5.449" data-line="4" id="l5.449.4"></span>ἀλλ’ ἐν τῇ τῶν μορίων συμμετρίᾳ συνίστασθαι νομίζει,
<span class="lb" data-page="5.449" data-line="5" id="l5.449.5"></span>δακτύλου πρὸς δάκτυλον δηλονότι, καὶ συμπάντων αὐτῶν πρός
<span class="lb" data-page="5.449" data-line="6" id="l5.449.6"></span>τε μετακάρπιον καὶ καρπὸν, καὶ τούτων πρὸς πῆχυν, καὶ πήχεως
<span class="lb" data-page="5.449" data-line="7" id="l5.449.7"></span>πρὸς βραχίονα, καὶ πάντων πρὸς πάντα, καθάπερ ἐν
<span class="lb" data-page="5.449" data-line="8" id="l5.449.8"></span>τῷ Πολυκλείτου κανόνι γέγραπται. πάσας γὰρ ἐκδιδάξας
<span class="lb" data-page="5.449" data-line="9" id="l5.449.9"></span>ἡμᾶς ἐν ἐκείνῳ τῷ συγγράμματι τὰς συμμετρίας τοῦ σώματος
<span class="lb" data-page="5.449" data-line="10" id="l5.449.10"></span>ὁ Πολύκλειτος ἔργῳ τὸν λόγον ἐβεβαίωσε, δημιουργήσας
<span class="lb" data-page="5.449" data-line="11" id="l5.449.11"></span>ἀνδριάντα κατὰ τὰ τοῦ λόγου προστάγματα, καὶ καλέσας
<span class="lb" data-page="5.449" data-line="12" id="l5.449.12"></span>δὴ καὶ αὐτὸν τὸν ἀνδριάντα, καθάπερ καὶ τὸ σύγγραμμα,
<span class="lb" data-page="5.449" data-line="13" id="l5.449.13"></span>κανόνα. τὸ μὲν δὴ κάλλος τοῦ σώματος ἐν τῇ
<span class="lb" data-page="5.449" data-line="14" id="l5.449.14"></span>τῶν μορίων συμμετρίᾳ κατὰ πάντας ἰατροὺς καὶ φιλοσόφους
<span class="lb" data-page="5.449" data-line="15" id="l5.449.15"></span>ἐστὶν, ἡ δ’ ὑγίεια τῶν στοιχείων αὖ πάλιν, ἅττα
<span class="lb" data-page="5.449" data-line="16" id="l5.449.16"></span>ποτ’ ἂν ᾖ, πρὸς ἄλληλά ἐστι συμμετρία. εἴτε γὰρ ἐξ
<span class="lb" data-page="5.449" data-line="17" id="l5.449.17"></span>ὄγκων καὶ πόρων, ὡς Ἀσκληπιάδης ὑπέθετο, τὰ τῶν
<span class="lb" data-page="5.449" data-line="18" id="l5.449.18"></span>ζώων σύγκειται σώματα, συμμετρία τούτων ἐστὶν ἡ ὑγίεια·
<span class="pb" data-page="5.450" id="p5.450"></span>
<span class="lb" data-page="5.450" data-line="1" id="l5.450.1"></span>εἴτ’ ἐξ ἀτόμων, ὡς Ἐπίκουρος, εἴτ’ ἐξ ὁμοιομερῶν, ὡς Ἀναξαγόρας,
<span class="lb" data-page="5.450" data-line="2" id="l5.450.2"></span>εἴτ’ ἐκ θερμοῦ, καὶ ψυχροῦ, καὶ ξηροῦ, καὶ
<span class="lb" data-page="5.450" data-line="3" id="l5.450.3"></span>ὑγροῦ, καθάπερ ὅ τε Χρύσιππος δοξάζει καὶ πάντες οἱ
<span class="lb" data-page="5.450" data-line="4" id="l5.450.4"></span>Στωϊκοὶ, καὶ πρὸ αὐτῶν Ἀριστοτέλης, καὶ Θεόφραστος,
<span class="lb" data-page="5.450" data-line="5" id="l5.450.5"></span>καὶ πρὸ τούτων ἔτι Πλάτων καὶ Ἱπποκράτης, ἡ τῶν στοιχείων
<span class="lb" data-page="5.450" data-line="6" id="l5.450.6"></span>κατὰ πάντα συμμετρία τὴν ὑγίειαν ἐργάζεται. εἰ τοίνυν
<span class="lb" data-page="5.450" data-line="7" id="l5.450.7"></span>ἐθέλοι τις ἅπασαν τὴν ἀναλογίαν αὐτῶν κατὰ τὸ σῶμα
<span class="lb" data-page="5.450" data-line="8" id="l5.450.8"></span>τοῖς κατὰ τὴν ψυχὴν διασώζειν, ὡς ὑπέσχετο Χρύσιππος,
<span class="lb" data-page="5.450" data-line="9" id="l5.450.9"></span>ἐπιδεῖξαι χρὴ τοῦτον ἔκ τινων ἁπλῶς ὡσανεὶ στοιχείων
<span class="lb" data-page="5.450" data-line="10" id="l5.450.10"></span>συγκειμένην τὴν ὅλην ψυχὴν, ἵνα ἐν τῇ τούτων
<span class="lb" data-page="5.450" data-line="11" id="l5.450.11"></span>πρὸς ἄλληλα συμμετρίᾳ τὴν ὑγίειαν καὶ τὴν νόσον αὐτῆς
<span class="lb" data-page="5.450" data-line="12" id="l5.450.12"></span>εὕρῃ γιγνομένην, ὅπερ ὁ Πλάτων ἐποίησε. Χρύσιππος δ’
<span class="lb" data-page="5.450" data-line="13" id="l5.450.13"></span>οὔτε ταύτην ἠδυνήθη τὴν ὁμοιότητα διδάξαι, καίτοι ὑποσχόμενος,
<span class="lb" data-page="5.450" data-line="14" id="l5.450.14"></span>οὔτε τὴν τοῦ κάλλους τῆς ψυχῆς, ἀλλὰ εἰς ταὐτὸν
<span class="lb" data-page="5.450" data-line="15" id="l5.450.15"></span>συνέχεεν τῇ ὑγιείᾳ τὸ κάλλος. κατὰ γὰρ τοὺς οἰκείους
<span class="lb" data-page="5.450" data-line="16" id="l5.450.16"></span>τοῦ λόγου μερισμοὺς καλὴν ἢ αἰσχρὰν ἔφησε γίγνεσθαι
<span class="lb" data-page="5.450" data-line="17" id="l5.450.17"></span>ψυχήν. ὑγιαίνουσα δ’ ἢ νοσοῦσα πῶς ἂν γένοιτο, παρέλιπεν,
<span class="lb" data-page="5.450" data-line="18" id="l5.450.18"></span>εἰς ταὐτὸν, οἶμαι, συγχέων ἄμφω, καὶ μὴ δυνάμενος
<span class="pb" data-page="5.451" id="p5.451"></span>
<span class="lb" data-page="5.451" data-line="1" id="l5.451.1"></span>ἀκριβῶς τε καὶ ὡρισμένως ὑπὲρ αὐτῶν ἀποφήνασθαι, καθάπερ
<span class="lb" data-page="5.451" data-line="2" id="l5.451.2"></span>ὁ Πλάτων ἐποίησεν ἐν ἄλλοις τέ τισι καὶ τῷ Σοφιστῇ,
<span class="lb" data-page="5.451" data-line="3" id="l5.451.3"></span>τὴν μὲν τῶν μερῶν τῆς ψυχῆς πρὸς ἄλληλα στάσιν
<span class="lb" data-page="5.451" data-line="4" id="l5.451.4"></span>ἀποφηνάμενος εἶναι νόσον ψυχῆς, τὰς δὲ παραφόρους τε
<span class="lb" data-page="5.451" data-line="5" id="l5.451.5"></span>καὶ ἀμέτρους κινήσεις αὐτῆς, τουτέστι τὰς ἐνεργείας τὰς
<span class="lb" data-page="5.451" data-line="6" id="l5.451.6"></span>καθ’ ὁρμὴν, αἶσχος, ὥσπερ γε τὴν μὲν συμφωνίαν τε καὶ
<span class="lb" data-page="5.451" data-line="7" id="l5.451.7"></span>συμμετρίαν πρὸς ἄλληλα τῶν μορίων αὐτῆς ὑγίειαν, τὴν
<span class="lb" data-page="5.451" data-line="8" id="l5.451.8"></span>δὲ συμμετρίαν τῶν κινήσεων τὸ κάλλος. ὥσπερ γὰρ τὸ
<span class="lb" data-page="5.451" data-line="9" id="l5.451.9"></span>σῶμα τὸ καλὸν ἐν τῇ συμμετρίᾳ τῶν μορίων τὴν γένεσιν
<span class="lb" data-page="5.451" data-line="10" id="l5.451.10"></span>ἴσχει, κατὰ τὸν αὐτὸν τρόπον ἐνέργεια΄ καλὴ διὰ τὴν τῶν
<span class="lb" data-page="5.451" data-line="11" id="l5.451.11"></span>κατὰ μέρος κινήσεων γίγνεται συμμετρίαν. οὕτω γοῦν καὶ
<span class="lb" data-page="5.451" data-line="12" id="l5.451.12"></span>ὀρχεῖσθαι, καὶ παγκρατιάζειν, καὶ παλαίειν, καὶ βαδίζειν
<span class="lb" data-page="5.451" data-line="13" id="l5.451.13"></span>εὐσχημόνως καὶ καλῶς λέγονταί τινες, ἕτεροι δ’ ἀσχημόνως
<span class="lb" data-page="5.451" data-line="14" id="l5.451.14"></span>τε καὶ αἰσχρῶς. ἐν μὲν τῇ συμμετρίᾳ τῶν κατὰ
<span class="lb" data-page="5.451" data-line="15" id="l5.451.15"></span>μέρος κινήσεων τὸ κάλλος τῶν ἐνεργειῶν ἐστι γνώριμον,
<span class="lb" data-page="5.451" data-line="16" id="l5.451.16"></span>κατὰ δὲ τὰς ἀμετρίας τὸ αἶσχος. ἔχουσι δὲ καὶ αἱ
<span class="lb" data-page="5.451" data-line="17" id="l5.451.17"></span>τοῦ Πλάτωνος ῥήσεις ἐκ τοῦ Σοφιστοῦ τόνδε τὸν τρόπον·
<span class="lb" data-page="5.451" data-line="18" id="l5.451.18"></span>ΞΕ. δύο μὲν εἴδη κακίας περὶ ψυχὴν ῥητέον.
<span class="pb" data-page="5.452" id="p5.452"></span>
<span class="lb" data-page="5.452" data-line="1" id="l5.452.1"></span>ΘΕ. ποῖα; ΞΕ. τὸ μὲν οἷον νόσον ἐν σώματι, τὸ δ’
<span class="lb" data-page="5.452" data-line="2" id="l5.452.2"></span>οἷον αἶσχος ἐγγιγνόμενον. ΘΕ. οὐκ ἔμαθον. ΞΕ. νόσον
<span class="lb" data-page="5.452" data-line="3" id="l5.452.3"></span>ἴσως καὶ στάσιν οὐ ταὐτὸν νενόμικας. ΘΕ. οὐδ’ αὖ πρὸς
<span class="lb" data-page="5.452" data-line="4" id="l5.452.4"></span>τοῦτο ἔχω τί χρή με ἀποκρίνασθαι. ΞΕ. πότερον ἄλλο τι
<span class="lb" data-page="5.452" data-line="5" id="l5.452.5"></span>στάσιν ἡγούμενος, ἢ τὴν τοῦ φύσει συγγενοῦς ἔκ τινος διαφθορᾶς
<span class="lb" data-page="5.452" data-line="6" id="l5.452.6"></span>διαφοράν; ΘΕ. οὐδέν. ΞΕ. ἀλλ’ αἶσχος ἄλλο
<span class="lb" data-page="5.452" data-line="7" id="l5.452.7"></span>τι πλὴν τὸ τῆς ἀμετρίας πανταχοῦ δυσειδὲς τῶν ἓν ὄντων
<span class="lb" data-page="5.452" data-line="8" id="l5.452.8"></span>γένος; <span class="milestone ed2page" data-n="5.163" data-unit="ed2page" id="ed2page.5.163"></span>ΘΕ. οὐδαμῶς ἄλλο. οὕτως μὲν ἐν τῷ καθόλου
<span class="lb" data-page="5.452" data-line="9" id="l5.452.9"></span>περὶ νόσου τε καὶ αἴσχους, ὁποῖόν τι τὴν φύσιν
<span class="lb" data-page="5.452" data-line="10" id="l5.452.10"></span>ἑκάτερον αὐτῶν ἐστιν, ἐδίδαξεν ἡμᾶς ὁ Πλάτων. καὶ ὅπως
<span class="lb" data-page="5.452" data-line="11" id="l5.452.11"></span>ἐγγίγνονται ταῖς ψυχαῖς ἐφεξῆς διδάσκων, περὶ μὲν τῆς νόσου
<span class="lb" data-page="5.452" data-line="12" id="l5.452.12"></span>ταῦτα γράφει. ΞΕ. τί δαί; ἐν ψυχῇ δόξας ἐπιθυμίαις,
<span class="lb" data-page="5.452" data-line="13" id="l5.452.13"></span>καὶ θυμὸν ἡδοναῖς, καὶ λόγον λύπαις, καὶ πάντα
<span class="lb" data-page="5.452" data-line="14" id="l5.452.14"></span>ἀλλήλοις ταῦτα τῶν φλαύρως ἐχόντων οὐκ ᾐσθήμεθα διαφερόμενα;
<span class="lb" data-page="5.452" data-line="15" id="l5.452.15"></span>ΘΕ. καὶ σφόδρα γε. ΞΕ. ξυγγενῆ γε μὴν ἐξ
<span class="lb" data-page="5.452" data-line="16" id="l5.452.16"></span>ἀνάγκης ξύμπαντα γέγονε. ΘΕ. πῶς γὰρ οὔ; ΞΕ. στάσιν
<span class="lb" data-page="5.452" data-line="17" id="l5.452.17"></span>ἄρα καὶ νόσον τῆς ψυχῆς πονηρίαν λέγοντες ὀρθῶς ἐροῦμεν.
<span class="pb" data-page="5.453" id="p5.453"></span>
<span class="lb" data-page="5.453" data-line="1" id="l5.453.1"></span>ΘΕ. ὀρθότατα μὲν οὖν. εἶτ’ ἐφεξῆς, ὅπως αἶσχος
<span class="lb" data-page="5.453" data-line="2" id="l5.453.2"></span>ἐγγίνεται ψυχαῖς, διεξιών φησι· ΞΕ. τί δή; ὅσα κινήσεως
<span class="lb" data-page="5.453" data-line="3" id="l5.453.3"></span><span class="milestone ed1page" data-n="1.289" data-unit="ed1page" id="ed1page.1.289"></span>μετασχόντα, καὶ σκοπόν τινα θέμενα, πειρώμενα τούτου
<span class="lb" data-page="5.453" data-line="4" id="l5.453.4"></span>τυγχάνειν, καθ’ ἑκάστην ὁρμὴν παράφορα αὐτοῦ γίγνεται
<span class="lb" data-page="5.453" data-line="5" id="l5.453.5"></span>καὶ ἀποτυγχάνει, πότερον αὐτὰ φήσομεν ὑπὸ συμμετρίας
<span class="lb" data-page="5.453" data-line="6" id="l5.453.6"></span>τῆς πρὸς ἄλληλα, ἢ τοὐναντίον ὑπὸ ἀμετρίας αὐτὰ πάσχειν;
<span class="lb" data-page="5.453" data-line="7" id="l5.453.7"></span>ΘΕ. δῆλον ὡς ὑπὸ ἀμετρίας. ΞΕ. ἀλλὰ τὴν ψυχήν
<span class="lb" data-page="5.453" data-line="8" id="l5.453.8"></span>γε ἴσμεν ἄκουσαν πᾶσαν πᾶν ἀγνοοῦσαν. ΘΕ. σφόδρα
<span class="lb" data-page="5.453" data-line="9" id="l5.453.9"></span>γε. ΞΕ. τό γε μὴν ἀγνοεῖν ἐστιν ἐπ’ ἀλήθειαν ὁρμωμένης
<span class="lb" data-page="5.453" data-line="10" id="l5.453.10"></span>ψυχῆς παραφόρου ξυνέσεως γιγνομένης οὐδὲν ἄλλο
<span class="lb" data-page="5.453" data-line="11" id="l5.453.11"></span>πλὴν παραφροσύνη. ΘΕ. πάνυ μὲν οὖν. ΞΕ. ψυχὴν ἄρ’
<span class="lb" data-page="5.453" data-line="12" id="l5.453.12"></span>ἀνόητον αἰσχρὰν καὶ ἄμετρον θετέον. οὕτω μὲν ἐν τῷ
<span class="lb" data-page="5.453" data-line="13" id="l5.453.13"></span>Σοφιστῇ Πλάτων ἀπεφήνατο, καὶ καθόλου καὶ κατὰ μέρος
<span class="lb" data-page="5.453" data-line="14" id="l5.453.14"></span>ὑπὸ ὑγιείας τε καὶ κάλλους, αἴσχους τε καὶ νόσου, καθόλου
<span class="lb" data-page="5.453" data-line="15" id="l5.453.15"></span>μὲν ὑπογράψας τὴν ἔννοιαν αὐτῶν, κατὰ μέρος δὲ,
<span class="lb" data-page="5.453" data-line="16" id="l5.453.16"></span>ὅπως ἐγγίγνεται ταῖς ψυχαῖς διδάξας. τὰς δ’ ἄλλας αὐτοῦ
<span class="lb" data-page="5.453" data-line="17" id="l5.453.17"></span>ῥήσεις οὐκ ὀλίγας οὔσας ἐν πολλοῖς τῶν συγγραμμάτων, ἐν
<span class="pb" data-page="5.454" id="p5.454"></span>
<span class="lb" data-page="5.454" data-line="1" id="l5.454.1"></span>οἷς ὑπὲρ ὑγιείας τε καὶ κάλλους, αἴσχους τε καὶ νόσου
<span class="lb" data-page="5.454" data-line="2" id="l5.454.2"></span>διῆλθεν, οὔ μοι δοκεῖ νῦν εἶναι παρατίθεσθαι καιρός·
<span class="lb" data-page="5.454" data-line="3" id="l5.454.3"></span>ἀλλ’ ἐπειδὰν ὑπὲρ ὑγιείας τε καὶ νόσων ὁ λόγος ἡμῖν περαίνηται,
<span class="lb" data-page="5.454" data-line="4" id="l5.454.4"></span>δεικνύουσιν ὡσαύτως Ἱπποκράτην καὶ τὸν Πλάτωνα
<span class="lb" data-page="5.454" data-line="5" id="l5.454.5"></span>γιγνώσκειν ὑπὲρ αὐτῶν, ἐπὶ πλέον ἐν ἐκείνοις τῶν
<span class="lb" data-page="5.454" data-line="6" id="l5.454.6"></span>τοιούτων μνημονεύσω ῥήσεων.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg032.1st1K-grc1:7.2">
<span class="pb page1" data-page="5.595" id="p5.595"></span>
<span class="milestone ed1page page1" data-n="1.310" data-unit="ed1page" id="ed1page.1.310"></span>
<span class="milestone ed2page page1" data-n="5.208" data-unit="ed2page" id="ed2page.5.208"></span>
            <p>
<span class="lb" data-page="5.595" data-line="11" id="l5.595.11"></span>Μεταβῶμεν δ’ ἑξῆς ἐπὶ τὸ διημαρτημένον.
<span class="lb" data-page="5.595" data-line="12" id="l5.595.12"></span>ἔστι γὰρ οὐδ’ αὐτὸ μακρὸν ἀνδρὶ κατὰ φύσιν ἔχοντι. νομίσας
<span class="lb" data-page="5.595" data-line="13" id="l5.595.13"></span>γοῦν ὁ Ἀρίστων, μίαν εἶναι τῆς ψυχῆς δύναμιν, ᾗ λογιζόμεθα,
<span class="lb" data-page="5.595" data-line="14" id="l5.595.14"></span>καὶ τὴν ἀρετὴν τῆς ψυχῆς ἔθετο μίαν, ἐπιστήμην
<span class="lb" data-page="5.595" data-line="15" id="l5.595.15"></span>ἀγαθῶν καὶ κακῶν. ὅταν μὲν οὖν αἱρεῖσθαί τε δέη
<span class="lb" data-page="5.595" data-line="16" id="l5.595.16"></span>τἀγαθὰ καὶ φεύγειν τὰ κακὰ, τὴν ἐπιστήμην τήνδε καλεῖ
<span class="pb" data-page="5.596" id="p5.596"></span>
<span class="lb" data-page="5.596" data-line="1" id="l5.596.1"></span>σωφροσύνην· ὅταν δὲ πράττειν μὲν τἀγαθὰ, μὴ πράττειν
<span class="lb" data-page="5.596" data-line="2" id="l5.596.2"></span>δὲ τὰ κακὰ, φρόνησιν· ἀνδρείαν δ’, ὅταν τὰ μὲν θαῤῥῇ,
<span class="lb" data-page="5.596" data-line="3" id="l5.596.3"></span>τὰ δὲ φεύγῃ· ὅταν δὲ τὸ κατ’ ἀξίαν ἑκάστῳ νέμῃ, δικαιοσύνην.
<span class="lb" data-page="5.596" data-line="4" id="l5.596.4"></span>ἑνὶ δὲ λόγῳ γινώσκουσα μὲν ἡ ψυχὴ χωρὶς τοῦ
<span class="lb" data-page="5.596" data-line="5" id="l5.596.5"></span>πράττειν τἀγαθά τε καὶ κακὰ σοφία τ’ ἐστὶ καὶ ἐπιστήμη,
<span class="lb" data-page="5.596" data-line="6" id="l5.596.6"></span>πρὸς δὲ τὰς πράξεις ἀφικνουμένη τὰς κατὰ τὸν βίον ὀνόματα
<span class="lb" data-page="5.596" data-line="7" id="l5.596.7"></span>πλείω λαμβάνει τὰ προειρημένα, φρόνησίς τε καὶ
<span class="lb" data-page="5.596" data-line="8" id="l5.596.8"></span>σωφροσύνη καὶ δικαιοσύνη καὶ ἀνδρεία καλουμένη. τοιαύτη μέν
<span class="lb" data-page="5.596" data-line="9" id="l5.596.9"></span>τις ἡ Ἀρίστωνος δόξα περὶ τῶν τῆς ψυχῆς ἀρετῶν. ὅ γε μὴν
<span class="lb" data-page="5.596" data-line="10" id="l5.596.10"></span>Χρύσιππος οὐκ οἶδ’ ὅπως ἀντιλέγειν ἐπιχειρεῖ τἀνδρὶ,
<span class="lb" data-page="5.596" data-line="11" id="l5.596.11"></span>τὴν κοινὴν πρὸς ἑαυτὸν ὑπόθεσιν ἀκριβῶς διαφυλάττοντι.
<span class="lb" data-page="5.596" data-line="12" id="l5.596.12"></span>καλῶς γὰρ ἅπαντα γιγνωσκόντων τε καὶ πραττόντων ἡμῶν
<span class="lb" data-page="5.596" data-line="13" id="l5.596.13"></span>ἂν ὁ βίος διοικοῖτο κατ’ ἐπιστήμην, κακῶς δὲ καὶ ψευδῶς
<span class="lb" data-page="5.596" data-line="14" id="l5.596.14"></span>γιγνωσκόντων τε καὶ πραττόντων κατ’ ἄγνοιαν, ὡς αὐτὸς ὁ
<span class="lb" data-page="5.596" data-line="15" id="l5.596.15"></span>Χρύσιππος βούλεται. καὶ διὰ ταῦτα μία μὲν ἀρετὴ γίγνοιτ’
<span class="lb" data-page="5.596" data-line="16" id="l5.596.16"></span>ἂν ἡ ἐπιστήμη, μία δ’ ὡσαύτως καὶ ἡ κακία, προσαγορευομένη
<span class="lb" data-page="5.596" data-line="17" id="l5.596.17"></span>καὶ ἥδε ποτὲ μὲν ἄγνοια, ποτὲ δ’ ἀνεπιστημοσύνη.
<span class="lb" data-page="5.596" data-line="18" id="l5.596.18"></span>ἐὰν οὖν τις τὸν θάνατον, ἢ τὴν πενίαν, ἢ τὴν νόσον ὡς
<span class="pb" data-page="5.597" id="p5.597"></span>
<span class="lb" data-page="5.597" data-line="1" id="l5.597.1"></span>κακὰ δεδιὼς ᾖ, δέον θαῤῥεῖν, ὡς ἐπὶ ἀδιαφόροις, ἐνδείᾳ
<span class="lb" data-page="5.597" data-line="2" id="l5.597.2"></span>μὲν ἐπιστήμης αὐτὸν τίθενται ἀγνοεῖν τἀληθὲς, ὡς ἂν
<span class="lb" data-page="5.597" data-line="3" id="l5.597.3"></span>Ἀρίστων τε καὶ Χρύσιππος εἴποι, κακίαν δ’ ἔχει ψυχῆς,
<span class="lb" data-page="5.597" data-line="4" id="l5.597.4"></span>ἢν ὀνομάζουσι δειλίαν· οἷς ἐναντίαν ἀρετὴν αὐτοί φασιν
<span class="lb" data-page="5.597" data-line="5" id="l5.597.5"></span>εἶναι τὴν ἀνδρείαν ἐπιστήμην οὖσαν, ὧν χρὴ θαῤῥεῖν, ἢ μὴ
<span class="lb" data-page="5.597" data-line="6" id="l5.597.6"></span>θαῤῥεῖν, τουτέστιν ἀγαθῶν τε καὶ κακῶν τῶν ὄντως δηλονότι
<span class="lb" data-page="5.597" data-line="7" id="l5.597.7"></span>τοιούτων, οὐ κατὰ ψευδῆ δόξαν ὑπειλημμένων, οἷά πέρ
<span class="lb" data-page="5.597" data-line="8" id="l5.597.8"></span>ἐστιν ὑγίεια, καὶ πλοῦτος, καὶ νόσος, καὶ πενία. τούτων
<span class="lb" data-page="5.597" data-line="9" id="l5.597.9"></span>γὰρ οὐδὲν οὔτ’ ἀγαθὸν οὔτε κακὸν εἶναί φασιν, ἀλλ’
<span class="lb" data-page="5.597" data-line="10" id="l5.597.10"></span>ἀδιάφορα πάντα. καὶ τοίνυν, εἰ τὸ μὲν ἡδὺ νομίσας τις
<span class="lb" data-page="5.597" data-line="11" id="l5.597.11"></span>ἀγαθὸν, τὸ δ’ ἀνιαρὸν κακὸν, ἀκολουθῶν τῇ δόξῃ τῇδε,
<span class="lb" data-page="5.597" data-line="12" id="l5.597.12"></span>τοῦ μὲν τὴν αἵρεσιν ποιοῖτο, τοῦ δὲ τὴν φυγὴν, ἀμαθής
<span class="lb" data-page="5.597" data-line="13" id="l5.597.13"></span>ἐστιν οὐσίας ἀγαθοῦ, καὶ διὰ ταῦτ’ ἀκόλαστος. ἐν ἁπάσαις
<span class="lb" data-page="5.597" data-line="14" id="l5.597.14"></span>γὰρ πράξεσιν αἱρουμένων ἡμῶν τὸ φαινόμενον ἀγαθὸν,
<span class="lb" data-page="5.597" data-line="15" id="l5.597.15"></span>φευγόντων δὲ τὸ φαινόμενον κακὸν, <span class="milestone ed2page" data-n="5.209" data-unit="ed2page" id="ed2page.5.209"></span>ἐχόντων δὲ φύσει τὰς
<span class="lb" data-page="5.597" data-line="16" id="l5.597.16"></span>ὁρμὰς ταύτας ἐφ’ ἑκάτερον, ἡ φιλοσοφία διδάσκουσα τὸ κατ’
<span class="lb" data-page="5.597" data-line="17" id="l5.597.17"></span>ἀλήθειαν ἀγαθόν τε καὶ κακὸν, ἀναμαρτήτους ἐργάζεται. Χρύσιππος
<span class="pb" data-page="5.598" id="p5.598"></span>
<span class="lb" data-page="5.598" data-line="1" id="l5.598.1"></span>δὲ οὐκ οἶδ’ ὅπως, ὥσπερ οἱ ἰδιῶται λόγων, τῇ διαφορᾷ
<span class="lb" data-page="5.598" data-line="2" id="l5.598.2"></span>τῶν φωνῶν, οὐ τοῖς τυγχάνουσιν αὐταῖς πράγμασι προσέχει
<span class="lb" data-page="5.598" data-line="3" id="l5.598.3"></span>τὸν νοῦν, ἕτερόν τι νομίζων δηλοῦσθαι καθ’ ἑκάστην τῶνδε
<span class="lb" data-page="5.598" data-line="4" id="l5.598.4"></span>τῶν φωνῶν, αἱρετέον, ποιητέον, θαῤῥητέον ἀγαθόν.
<span class="lb" data-page="5.598" data-line="5" id="l5.598.5"></span><span class="milestone ed1page" data-n="1.311" data-unit="ed1page" id="ed1page.1.311"></span>ἔστι δ’ οὐχ ἕτερον, ἀλλ’ ἐν ἁπάσαις ταὐτὸν, ὅπερ ἐκ τῆς
<span class="lb" data-page="5.598" data-line="6" id="l5.598.6"></span>ἀγαθὸν δηλοῦται. τοῦτο γάρ ἐστι μόνον, ὅπερ ἂν ἕλοιτό
<span class="lb" data-page="5.598" data-line="7" id="l5.598.7"></span>τις, ἢ πράξειεν, ἢ θαῤῥήσειεν, ὥσπερ γε καὶ τὸ κακὸν, ὃ
<span class="lb" data-page="5.598" data-line="8" id="l5.598.8"></span>μήτε ἂν ἕλοιτο, μήτε πράξειε, μήτε θαῤῥήσειεν, ὡς οὖν ὁ
<span class="lb" data-page="5.598" data-line="9" id="l5.598.9"></span>λέγων, ἔχειν ἡμᾶς ὀφθαλμοὺς, οὐχ ἕτερόν τι λέγει τοῦ
<span class="lb" data-page="5.598" data-line="10" id="l5.598.10"></span>φάσκοντος, ἔχειν ἡμᾶς ὦπας, ἢ ὄμματα, καθάπερ οὐδ’ εἰ
<span class="lb" data-page="5.598" data-line="11" id="l5.598.11"></span>τούτων ἀποχωρήσας τῶν ὀνομάτων ἡμᾶς ἔχειν φαίη μόριον
<span class="lb" data-page="5.598" data-line="12" id="l5.598.12"></span>ὀπτικὸν, ἢ μόριον ὁρατικὸν, ἢ ὄργανον ὁρατικὸν, οὕτως ὁ
<span class="lb" data-page="5.598" data-line="13" id="l5.598.13"></span>λέγων, ἔχειν ἡμᾶς ἐπιστήμην ἀγαθῶν τε καὶ κακῶν, οὐχ
<span class="lb" data-page="5.598" data-line="14" id="l5.598.14"></span>ἕτερόν τι λέγει φάσκοντος ἐπιστήμην αἱρετέων καὶ οὐχ
<span class="lb" data-page="5.598" data-line="15" id="l5.598.15"></span>αἱρετέων, ἢ ποιητέων καὶ οὐ ποιητέων, ἢ θαῤῥαλέων καὶ
<span class="lb" data-page="5.598" data-line="16" id="l5.598.16"></span>οὐ θαῤῥαλέων ἔχειν ἡμᾶς. ἁπάσαις γὰρ ταύταις ταῖς
<span class="lb" data-page="5.598" data-line="17" id="l5.598.17"></span>λέξεσιν ἀγαθὸν καὶ κακὸν λέγει καὶ κατ’ αὐτὸν τὸν
<span class="pb" data-page="5.599" id="p5.599"></span>
<span class="lb" data-page="5.599" data-line="1" id="l5.599.1"></span>Χρύσιππον, εἴ γε δὴ τὸ ἀγαθὸν αὐτὸ μόνον ἐστὶν αἱρετέον,
<span class="lb" data-page="5.599" data-line="2" id="l5.599.2"></span>καὶ ποιητέον, καὶ θαῤῥητέον. ὥστε τὴν τῶν ἀγαθῶν
<span class="lb" data-page="5.599" data-line="3" id="l5.599.3"></span>ἐπιστήμην ἐν διαφόροις ὕλαις ἢ πράξεσιν ἐργαζομένην
<span class="lb" data-page="5.599" data-line="4" id="l5.599.4"></span>ὀνόματα πλείω λαμβάνειν, ἕκαστον ἐν τῷ πρός τι κατὰ
<span class="lb" data-page="5.599" data-line="5" id="l5.599.5"></span>τὴν ὕλην ἢ τὴν πρᾶξιν ὑφιστάμενον. ὥσπερ οὖν τὸν περὶ
<span class="lb" data-page="5.599" data-line="6" id="l5.599.6"></span>τῆς ψυχῆς ἡμῶν μερῶν λόγον ὁ Πλάτων ἑνὶ λόγῳ βραχεῖ
<span class="lb" data-page="5.599" data-line="7" id="l5.599.7"></span>περιέλαβεν ἐπιστημονικῷ κατὰ τὸ τέταρτον τῆς Πολιτείας,
<span class="lb" data-page="5.599" data-line="8" id="l5.599.8"></span>οὕτω καὶ περὶ τῶν ἀρετῶν αὐτῆς ἐφεξῆς ἐδίδαξε διὰ βραχέων.
<span class="lb" data-page="5.599" data-line="9" id="l5.599.9"></span>ἐν δέ γε τῷ Λάχητι παρέγραψεν· εἴ τις ἐπιστήμας εἶναι
<span class="lb" data-page="5.599" data-line="10" id="l5.599.10"></span>νομίζει τὰς ἀρετὰς, οὐ πολλαὶ γίνοιντ’ ἂν, ἀλλὰ καὶ μία
<span class="lb" data-page="5.599" data-line="11" id="l5.599.11"></span>γνῶσις ἀγαθῶν τε καὶ κακῶν. οὐκοῦν οὔτε Πλάτων οὔτ’
<span class="lb" data-page="5.599" data-line="12" id="l5.599.12"></span>ἐγὼ πολυλογίας αἴτιος, καθάπερ οὐδ’ Ἀρίστων, ἀλλ’ ὁ
<span class="lb" data-page="5.599" data-line="13" id="l5.599.13"></span>μακροὺς μὲν ἀποτείνων λόγους ἐκ λημμάτων ἀρχομένους
<span class="lb" data-page="5.599" data-line="14" id="l5.599.14"></span>ἤτοι διαλεκτικῶν μόνον, οὐ μὴν ἐπιστημονικῶν, ἢ οὐδὲ
<span class="lb" data-page="5.599" data-line="15" id="l5.599.15"></span>τοιούτων, ἀλλ’ ἤτοι ῥητορικῶν, ἢ σοφιστικῶν. ἐπιδέδεικται
<span class="lb" data-page="5.599" data-line="16" id="l5.599.16"></span>δέ μοι τοῦτο κατὰ τὸ δεύτερον ὑπόμνημα τῆσδε τῆς πραγματείας,
<span class="lb" data-page="5.599" data-line="17" id="l5.599.17"></span>δεικνύντι τὴν διαφορὰν τῶν λημμάτων, ὅπερ οὐ τοῦ
<span class="lb" data-page="5.599" data-line="18" id="l5.599.18"></span>προκειμένου ἐστὶ σκέμματος. οὕτως οὖν κᾀν τοῖς περὶ τῆς
<span class="pb" data-page="5.600" id="p5.600"></span>
<span class="lb" data-page="5.600" data-line="1" id="l5.600.1"></span>τῶν ἀρετῶν διαφορᾶς ὁ Χρύσιππος ἀποχωρῶν τῶν ἐπιστημονικῶν
<span class="lb" data-page="5.600" data-line="2" id="l5.600.2"></span>καὶ ἀποδεικτικῶν λημμάτων ἐν τοῖς ὑπολοίποις
<span class="lb" data-page="5.600" data-line="3" id="l5.600.3"></span>ἀλᾶται τρισὶ γένεσιν, ὡς ἔν γε τῷ ποιὰς εἶναι τὰς ἀρετὰς
<span class="lb" data-page="5.600" data-line="4" id="l5.600.4"></span>ἐπιστημονικῶν μᾶλλον ἅπτεται, καταβαλλόντων μὲν ὄντως
<span class="lb" data-page="5.600" data-line="5" id="l5.600.5"></span>τὸν Ἀρίστωνος λόγον, οὐ μὴν τῇ γε οἰκείᾳ πρεπόντων
<span class="lb" data-page="5.600" data-line="6" id="l5.600.6"></span>ὑποθέσει.
</p>
          </article>

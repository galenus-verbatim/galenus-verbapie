<article xmlns="http://www.w3.org/1999/xhtml" id="urn:cts:greekLit:tlg0057.tlg032.1st1K-grc1:7.4">
<span class="pb page1" data-page="5.611" id="p5.611"></span>
<span class="milestone ed1page page1" data-n="1.312" data-unit="ed1page" id="ed1page.1.312"></span>
<span class="milestone ed2page page1" data-n="5.213" data-unit="ed2page" id="ed2page.5.213"></span>
            <p>
<span class="lb" data-page="5.611" data-line="6" id="l5.611.6"></span>Πότερον οὖν, ὥσπερ ἐπὶ τῶν κοιλιῶν τοῦ
<span class="lb" data-page="5.611" data-line="7" id="l5.611.7"></span>ἐγκεφάλου κενωθέντος τοῦ πνεύματος ὅλον τὸ ζῶον ἀναίσθητον
<span class="lb" data-page="5.611" data-line="8" id="l5.611.8"></span><span class="milestone ed1page" data-n="1.313" data-unit="ed1page" id="ed1page.1.313"></span>ἐγίνετο, καὶ διὰ τοῦτ’ ἔφαμεν αὐτὸ χρήσιμον
<span class="lb" data-page="5.611" data-line="9" id="l5.611.9"></span>ὑπάρχειν εἰς τὰς τῶν μορίων αἰσθήσεις τε καὶ κινήσεις,
<span class="lb" data-page="5.611" data-line="10" id="l5.611.10"></span>οὕτως ἡγητέον ἐστὶ, καὶ καθ’ ἕκαστον νεῦρον εἶναί τι
<span class="lb" data-page="5.611" data-line="11" id="l5.611.11"></span>πνεῦμα, καὶ πότερον ἐγχώριόν τέ τι καὶ σύμφυτον αὐτοῖς
<span class="lb" data-page="5.611" data-line="12" id="l5.611.12"></span>εἶναι τοῦτο τὸ πληττόμενον ὑπὸ τοῦ παρὰ τῆς ἀρχῆς ἥκοντος
<span class="lb" data-page="5.611" data-line="13" id="l5.611.13"></span>ὥσπερ ἀγγέλου τινὸς, ἢ σύμφυτον μέν ἐστιν αὐτοῖς
<span class="lb" data-page="5.611" data-line="14" id="l5.611.14"></span>οὐδὲν, ἐπιῤῥεῖ δ’ ἐξ ἐγκεφάλου κατ’ ἐκεῖνον τὸν καιρὸν, ἐν
<span class="lb" data-page="5.611" data-line="15" id="l5.611.15"></span>ᾧ κινῆσαι προαιρούμεθα τὸ μέρος, ἐγὼ μὲν οὐκ ἔχω προχείρως
<span class="lb" data-page="5.611" data-line="16" id="l5.611.16"></span>ἀποφῄνασθαι, προκείσθω δ’ ἐν κοινῷ σκοπεῖσθαι
<span class="lb" data-page="5.611" data-line="17" id="l5.611.17"></span>καὶ ταῦτα μὲν ἄμφω τὰ νῦν εἰρημένα, καὶ πρὸς τοῖσδε
<span class="lb" data-page="5.611" data-line="18" id="l5.611.18"></span>τρίτον ἡ κατὰ ποιότητα τῶν συνεχῶν ἀλλοίωσις, ὅπερ
<span class="pb" data-page="5.612" id="p5.612"></span>
<span class="lb" data-page="5.612" data-line="1" id="l5.612.1"></span>αἰνίττεσθαί μοι δοκοῦσιν οἱ κατὰ δύναμιν ἐπιῤῥεῖν τινα
<span class="lb" data-page="5.612" data-line="2" id="l5.612.2"></span>χωρὶς οὐσίας φάσκοντες. αἱ γὰρ κατ’ ἀλλοίωσιν εἰς τὰ
<span class="lb" data-page="5.612" data-line="3" id="l5.612.3"></span>συνεχῆ σώματα διαδόσεις τῶν ποιοτήτων ἐπιῤῥοαὶ δυνάμεως
<span class="lb" data-page="5.612" data-line="4" id="l5.612.4"></span>ὑπ’ αὐτῶν λέγονται, καθάπερ, ὅταν ἐπὶ τοῦ περιέχοντος
<span class="lb" data-page="5.612" data-line="5" id="l5.612.5"></span>ἀέρος ἐκ τῆς ἡλιακῆς αὐγῆς ὁρμηθεῖσά τις ποιότης εἰς
<span class="lb" data-page="5.612" data-line="6" id="l5.612.6"></span>ἅπαν αὐτοῦ μέρος ἀφικνῆται, διάδοσις αὐτῆς τῆς οὐσίας
<span class="lb" data-page="5.612" data-line="7" id="l5.612.7"></span>τοῦ ἡλίου μενούσης κατὰ χώραν. ἐπιδέδεικται γὰρ ἡμῖν
<span class="lb" data-page="5.612" data-line="8" id="l5.612.8"></span>τοῦτο κατὰ τὴν περὶ τῆς ἀποδείξεως πραγματείαν. οὔκουν
<span class="lb" data-page="5.612" data-line="9" id="l5.612.9"></span>οἷόν τε προχείρως ἀποφῄνασθαι, πότερον οὕτως ἐξ ἐγκεφάλου
<span class="lb" data-page="5.612" data-line="10" id="l5.612.10"></span>δύναμις ἐπιῤῥεῖ τοῖς μέλεσι διὰ νεύρων, ἢ τῆς τοῦ
<span class="lb" data-page="5.612" data-line="11" id="l5.612.11"></span>πνεύματος οὐσίας παραγινομένης ἄχρι τῶν αἰσθανομένων
<span class="lb" data-page="5.612" data-line="12" id="l5.612.12"></span>καὶ κινουμένων μορίων, ἢ μέχρι τινὸς ἐμπιπτούσης τοῖς
<span class="lb" data-page="5.612" data-line="13" id="l5.612.13"></span>νεύροις, ὡς ἀλλοιῶσαι σφοδρῶς αὐτὰ, κᾄπειθ’ οὕτως τῆς
<span class="lb" data-page="5.612" data-line="14" id="l5.612.14"></span>ἀλλοιώσεως ἄχρι τῶν κινουμένων μελῶν διαδιδομένης. τοιοῦτον
<span class="lb" data-page="5.612" data-line="15" id="l5.612.15"></span>γοῦν τι καὶ κατὰ τὴν ὀπτικὴν αἴσθησιν ἐν τοῖς περὶ
<span class="lb" data-page="5.612" data-line="16" id="l5.612.16"></span>τῆς ἀποδείξεως ἐδείχθη γιγνόμενον. ὅτι γὰρ ἐπ’ ἐκείνων
<span class="lb" data-page="5.612" data-line="17" id="l5.612.17"></span>τῶν νεύρων αὐγοειδὲς φέρεται πνεῦμα, τρήματα ἐχόντων
<span class="lb" data-page="5.612" data-line="18" id="l5.612.18"></span>σαφῆ κατά τε τὴν ἄνωθεν ἀρχὴν καὶ τὴν εἰς τοὺς ὀφθαλμοὺς
<span class="pb" data-page="5.613" id="p5.613"></span>
<span class="lb" data-page="5.613" data-line="1" id="l5.613.1"></span>ἔμφυσιν, ἐν ταῖς τῶν μεγάλων ζώων ἀνατομαῖς ἔστι
<span class="lb" data-page="5.613" data-line="2" id="l5.613.2"></span>θεάσασθαι. τὸ μὲν οὖν κάτωθεν καὶ πρὸς τοῖς ὀφθαλμοῖς
<span class="lb" data-page="5.613" data-line="3" id="l5.613.3"></span>οἱ πλεῖστοι τῶν ἀνατομικῶν ἐγνώκασιν, ἡ δ’ ἄνωθεν ἀρχὴ
<span class="lb" data-page="5.613" data-line="4" id="l5.613.4"></span>τῶνδε τῶν νεύρων σχεδὸν ἅπασιν αὐτοῖς ἠγνόηται κατὰ τὴν
<span class="lb" data-page="5.613" data-line="5" id="l5.613.5"></span>εἰς τὸ πλάγιον ἐπιστροφὴν οὖσαν τῶν προσθίων κοιλιῶν,
<span class="lb" data-page="5.613" data-line="6" id="l5.613.6"></span>ἑκατέρας γε αὐτῶν στενὴν καὶ προμήκη τὴν κάτω τελευτὴν
<span class="lb" data-page="5.613" data-line="7" id="l5.613.7"></span>ἐχούσης, ἔνθα τῶν τῆς ῥινὸς πόρων ἐστὶν ἡ ῥίζα. τὸ
<span class="lb" data-page="5.613" data-line="8" id="l5.613.8"></span>δὲ ἄνω πέρας, ὃ πρὸς τὴν μέσην ἀνήκει κοιλίαν εὐρυνόμενον,
<span class="lb" data-page="5.613" data-line="9" id="l5.613.9"></span>ἐπιστροφή τις ἐντεῦθεν εἰς τὸ πλάγιον γίγνεται ῥέπουσα
<span class="lb" data-page="5.613" data-line="10" id="l5.613.10"></span>βραχὺ πρός τε τὸ κάτω καὶ τὴν βάσιν. οὐ μὴν ἐξικνοῦνταί
<span class="lb" data-page="5.613" data-line="11" id="l5.613.11"></span>γ’ ἐπ’ ἐκείνην, ἀλλὰ κατ’ ὀλίγον στενωθεῖσαι παύονται
<span class="lb" data-page="5.613" data-line="12" id="l5.613.12"></span>κέρατος δίκην, οὐκ ἀκριβῶς εὐθέως, ἀλλ’ ἀτρέμα πως ἀποστρεφομένου.
<span class="lb" data-page="5.613" data-line="13" id="l5.613.13"></span>πρὸς τοῦτο οὖν τὸ πέρας τῶν κοιλιῶν ἀνήκει
<span class="lb" data-page="5.613" data-line="14" id="l5.613.14"></span>τῶν ὀπτικῶν νεύρων ἡ ἀρχὴ, <span class="milestone ed2page" data-n="5.214" data-unit="ed2page" id="ed2page.5.214"></span>τρῆμα δυσθεώρητον
<span class="lb" data-page="5.613" data-line="15" id="l5.613.15"></span>ἔχουσα. θεάσῃ δὲ αὐτὸ τριῶν τούτων στοχασάμενος, ἑνὸς
<span class="lb" data-page="5.613" data-line="16" id="l5.613.16"></span>μὲν τοῦ μέγα τὸ ζῶον εἶναι, δευτέρου δὲ τοῦ παραχρῆμα
<span class="lb" data-page="5.613" data-line="17" id="l5.613.17"></span>μετὰ τὸν θάνατον ἀνατέμνεσθαι, καὶ τρίτου τοῦ τὸν πέριξ
<span class="lb" data-page="5.613" data-line="18" id="l5.613.18"></span>ἀέρα φωτεινὸν εἶναι. ἐὰν γὰρ ἐπὶ τούτοις οὕτω παρεσκευασμένοις
<span class="pb" data-page="5.614" id="p5.614"></span>
<span class="lb" data-page="5.614" data-line="1" id="l5.614.1"></span>γυμνώσῃς, ἐπιτηδείως τὸ πέρας τῆς κοιλίας ἀφελὼν,
<span class="lb" data-page="5.614" data-line="2" id="l5.614.2"></span>ἅπαντα τὰ κατ’ αὐτῆς ἐπικείμενα σώματα χωρὶς τοῦ διασπάσαι
<span class="lb" data-page="5.614" data-line="3" id="l5.614.3"></span>τε καὶ θλάσαι τὴν ἔκφυσιν τοῦ νεύρου, θεάσῃ τὸ
<span class="lb" data-page="5.614" data-line="4" id="l5.614.4"></span>κατὰ τὴν ἀρχὴν αὐτοῦ τρῆμα. ὅτι μὲν οὖν φέρεταί τι πνεῦμα
<span class="lb" data-page="5.614" data-line="5" id="l5.614.5"></span>διὰ τῶν πόρων τούτων ἐπὶ τοὺς ὀφθαλμοὺς, ἥ τε κατασκευή
<span class="lb" data-page="5.614" data-line="6" id="l5.614.6"></span>σε διδάσκει καὶ προσέτι τὸ κλεισθέντος μὲν αὐτῶν ἑνὸς
<span class="lb" data-page="5.614" data-line="7" id="l5.614.7"></span>εὐρύνεσθαι θατέρου τὴν κόρην, ἀνοιχθέντος δὲ παραχρῆμα
<span class="lb" data-page="5.614" data-line="8" id="l5.614.8"></span>πάλιν εἰς τὸ κατὰ φύσιν ἐπανέρχεσθαι μέγεθος. ὅτι τε γὰρ
<span class="lb" data-page="5.614" data-line="9" id="l5.614.9"></span>ὑπό τινος οὐσίας διατεινομένου τοῦ ῥαγοειδοῦς χιτῶνος ἐν
<span class="lb" data-page="5.614" data-line="10" id="l5.614.10"></span>τῷ πληροῦσθαι τὴν ἔνδον αὐτοῦ χώραν ἀναγκαῖόν ἐστιν
<span class="lb" data-page="5.614" data-line="11" id="l5.614.11"></span>εὐρύνεσθαι τῷ κατὰ τὴν κόρην τρήματι καὶ ἄλλως ἀμήχανον,
<span class="lb" data-page="5.614" data-line="12" id="l5.614.12"></span>ὅτι τε τὸ τάχος τῆς κενώσεώς τε καὶ πληρώσεως οὐχ
<span class="lb" data-page="5.614" data-line="13" id="l5.614.13"></span>ὑγροῦ τινος ἐπιῤῥέοντος, ἀλλὰ μόνης ἐστὶ πνευματικῆς
<span class="lb" data-page="5.614" data-line="14" id="l5.614.14"></span>ἔργον οὐσίας, οὐ χαλεπὸν συνιδεῖν. ἐπεὶ δ’ ἐς ταὐτὸ ἀμφότεροι
<span class="lb" data-page="5.614" data-line="15" id="l5.614.15"></span>οἱ πόροι παραγίγνονται, (καὶ γὰρ καὶ τοῦτ’ ἐναργῶς
<span class="lb" data-page="5.614" data-line="16" id="l5.614.16"></span>φαίνεται διὰ τῆς ἀνατομῆς,) εἰκός ἐστι, τὴν κοινὴν χώραν
<span class="lb" data-page="5.614" data-line="17" id="l5.614.17"></span>ἐξ ἀμφοτέρων τῶν πόρων τὸ πνεῦμα δεχομένην ἐν τῷ μῦσαι
<span class="lb" data-page="5.614" data-line="18" id="l5.614.18"></span>τὸν ἕτερον ὀφθαλμὸν ἐπιπέμπειν τῷ λοιπῷ σύμπαν αὐτό.
<span class="pb" data-page="5.615" id="p5.615"></span>
<span class="lb" data-page="5.615" data-line="1" id="l5.615.1"></span>μέγιστον δὲ μαρτύριον τοῦ λεγομένου καὶ τὸ τῶν ὑποκεχυμένων,
<span class="lb" data-page="5.615" data-line="2" id="l5.615.2"></span>οἷς μὲν ἂν εὐρύνηται τὸ τρῆμα, κλεισθέντος θατέρου
<span class="lb" data-page="5.615" data-line="3" id="l5.615.3"></span>τῶν ὀφθαλμῶν, ἔτι σώζεσθαι τὴν ὀπτικὴν δύναμιν, οἷς
<span class="lb" data-page="5.615" data-line="4" id="l5.615.4"></span>δ’ ἂν μὴ γίγνηται τοῦτο, τελέως ἀπολωλέναι, καὶ διὰ τοῦτο,
<span class="lb" data-page="5.615" data-line="5" id="l5.615.5"></span>κᾂν καλῶς καταχθῇ τὸ ὑπόχυμα, μὴ βλέπειν αὐτούς. ἄλλοις
<span class="lb" data-page="5.615" data-line="6" id="l5.615.6"></span>δέ τισι συνέβη μὴ βλέπειν ὑποχύματος χωρὶς, ἐφ’ ὧν εἰ
<span class="lb" data-page="5.615" data-line="7" id="l5.615.7"></span>κλεισθείη θατέρου τὸ βλέφαρον, ἡ κόρη τὸν ἴσον ὁρᾶται
<span class="lb" data-page="5.615" data-line="8" id="l5.615.8"></span>κύκλον ἔχουσα τῷ πρόσθεν, ὡς ἂν μηκέτι πνευματικῆς
<span class="lb" data-page="5.615" data-line="9" id="l5.615.9"></span>οὐσίας ἀφικνουμένης εἰς τὸν ὀφθαλμὸν, ὑφ’ ἧς διατείνεται
<span class="lb" data-page="5.615" data-line="10" id="l5.615.10"></span>πληρούμενος ἔνδοθεν ὁ ῥαγοειδὴς χιτών. εἰκότως οὖν ἐπὶ
<span class="lb" data-page="5.615" data-line="11" id="l5.615.11"></span>τούτων ἐμπεφράχθαι τοὺς πόρους τῶν ὀπτικῶν νεύρων ὑπὸ
<span class="lb" data-page="5.615" data-line="12" id="l5.615.12"></span>πολλῶν εὐδοκίμων ἰατρῶν εἴρηται. καὶ οἶδά γέ τινα τῶν
<span class="lb" data-page="5.615" data-line="13" id="l5.615.13"></span>οὕτω παθόντων διηγούμενον ἡμῖν, ὡς, πρὶν μὲν παθεῖν, ἐπὶ
<span class="lb" data-page="5.615" data-line="14" id="l5.615.14"></span>τοῖς ὕπνοις, ἀνοιχθέντων τῶν βλεφάρων, ἑώρα φῶς πολὺ
<span class="lb" data-page="5.615" data-line="15" id="l5.615.15"></span>πρὸ τῶν ὀφθαλμῶν, ὅπερ ἀμέλει κᾀμοὶ καὶ πολλοῖς ἄλλοις
<span class="lb" data-page="5.615" data-line="16" id="l5.615.16"></span>ὑπάρχειν, κατὰ βραχὺ δ’ ἔφη μειωθῆναι τό τε φῶς αὐτοῦ
<span class="lb" data-page="5.615" data-line="17" id="l5.615.17"></span>μέχρι τοῦ μηδ’ ὅλως ἔτι φαίνεσθαι, καὶ τὴν ὀπτικὴν
<span class="pb" data-page="5.616" id="p5.616"></span>
<span class="lb" data-page="5.616" data-line="1" id="l5.616.1"></span>αἴσθησιν ἀμαυρουμένην ὁμοίως εἰς ἀπώλειαν ἀφικέσθαι
<span class="lb" data-page="5.616" data-line="2" id="l5.616.2"></span>παντελῶς. λέουσι δὲ καὶ παρδάλεσι, καὶ τῶν ἄλλων ζώων
<span class="lb" data-page="5.616" data-line="3" id="l5.616.3"></span>οἷς αὐγοειδής ἐστιν ἱκανῶς ὁ ὀφθαλμὸς, ἔνεστί σοι θεάσασθαι
<span class="lb" data-page="5.616" data-line="4" id="l5.616.4"></span>νύκτωρ, ὅταν ἐπιστρέψωσι τὴν κόρην ἐπὶ τὴν ῥῖνα,
<span class="lb" data-page="5.616" data-line="5" id="l5.616.5"></span>κύκλον αὐγῆς ἐπ’ αὐτῆς φαινόμενον, ὡς ἀναλογίσασθαι, τοσοῦτον
<span class="lb" data-page="5.616" data-line="6" id="l5.616.6"></span>ἀπὸ τῆς κόρης ἐν τῷ μεταξὺ τὸν ὀπτικὸν ηὐξῆσθαι
<span class="lb" data-page="5.616" data-line="7" id="l5.616.7"></span>κῶνον, ἡλίκος ἂν ᾖ κατὰ τὴν ἀναλογίαν τοῦ διαστήματος ὁ
<span class="lb" data-page="5.616" data-line="8" id="l5.616.8"></span>κύκλος αὐτῆς. τοῖς μὲν γὰρ μείζονα τοῦτον ἔχουσι φύσει
<span class="lb" data-page="5.616" data-line="9" id="l5.616.9"></span>καὶ ὁ τῆς αὐγῆς κύκλος μείζων φαίνεται, τοῖς δ’ ἐλάττονα
<span class="lb" data-page="5.616" data-line="10" id="l5.616.10"></span>τοσοῦτον ἀνάλογον ἐλάττων, ὅσον κᾀκεῖνος. πότερον οὖν,
<span class="lb" data-page="5.616" data-line="11" id="l5.616.11"></span>ὥσπερ ἐπὶ τοὺς ὀφθαλμοὺς ἀφικνεῖταί τι πνεῦμα διὰ τῶν
<span class="lb" data-page="5.616" data-line="12" id="l5.616.12"></span>ὀπτικῶν νεύρων, οὕτω καὶ κατὰ τἄλλα ἔχει σύμπαντα, καί
<span class="lb" data-page="5.616" data-line="13" id="l5.616.13"></span>τις ὁδός ἐστι καθ’ ἕκαστον αὐτῶν ἀόρατος ὑπὸ σμικρότητος,
<span class="lb" data-page="5.616" data-line="14" id="l5.616.14"></span>ἢ τοῦτο ἀδύνατον ἐπὶ τῶν ἐν τοῖς νεύροις λεπτοτάτων ὑπάρχειν
<span class="lb" data-page="5.616" data-line="15" id="l5.616.15"></span>ἰνῶν;δεήσει γὰρ ἡμᾶς ἐπινοῆσαι τῷ πόρῳ περικείμενον
<span class="lb" data-page="5.616" data-line="16" id="l5.616.16"></span>ἐν κύκλῳ τι τοῦ νεύρου σῶμα, λεπτότερον καὶ τῶν ἀραχνίων,
<span class="lb" data-page="5.616" data-line="17" id="l5.616.17"></span>ὥστ’ αὐτό τε διασπασθήσεται τάχιστα, καὶ ὁ πόρος ἐμφραχθήσεται
<span class="lb" data-page="5.616" data-line="18" id="l5.616.18"></span>μόνον οὐ καθ’ ἑκάστην ῥοπήν. διὰ ταῦτα μὲν
<span class="pb" data-page="5.617" id="p5.617"></span>
<span class="lb" data-page="5.617" data-line="1" id="l5.617.1"></span>ἡγοῦμαι μὴ πᾶσι τοῖς νεύροις ὑπάρχειν πόρους. <span class="milestone ed2page" data-n="5.215" data-unit="ed2page" id="ed2page.5.215"></span>ἴσως
<span class="lb" data-page="5.617" data-line="2" id="l5.617.2"></span>οὖν ἐρεῖ τις, εἴπερ ὅλως ἓν νεῦρον οἷόν τ’ ἐστὶ διακομίζειν
<span class="lb" data-page="5.617" data-line="3" id="l5.617.3"></span>τοῖς κάτω μέλεσι τὰς ἀπὸ τῆς ἀρχῆς δυνάμεις, ἀκοίλιον
<span class="lb" data-page="5.617" data-line="4" id="l5.617.4"></span>ὑπάρχον, ἐγχωρήσειν καὶ πάντα. τί δήποτ’ οὖν ὅγε κατὰ τὴν
<span class="lb" data-page="5.617" data-line="5" id="l5.617.5"></span>ἔκφυσιν τοῦ νωτιαίου πόρος αἰσθητός ἐστιν οὕτως, ὡς ἐν
<span class="lb" data-page="5.617" data-line="6" id="l5.617.6"></span>τοῖς ὀπτικοῖς νεύροις; ἢ ὅτι τῷ μὲν συνεχεῖ ἡ μετάδοσις
<span class="lb" data-page="5.617" data-line="7" id="l5.617.7"></span>ἀσθενὴς γίγνεται τῶν δυνάμεων, καὶ μάλισθ’ ὅταν ἤτοι
<span class="lb" data-page="5.617" data-line="8" id="l5.617.8"></span>μεῖζον ἢ σκληρότερον ᾖ τὸ δεχόμενον ἢ σφοδροτέρας ἀλλοιώσεως
<span class="lb" data-page="5.617" data-line="9" id="l5.617.9"></span>δεόμενον, εἰ δέ γε λεπτομεροῦς οὐσίας ἄχρι τινὸς
<span class="lb" data-page="5.617" data-line="10" id="l5.617.10"></span>ἔμπτωσις γίγνοιτο μετὰ βίας τε καὶ πληγῆς, αὐξηθήσεται τὰ
<span class="lb" data-page="5.617" data-line="11" id="l5.617.11"></span>τῆς ἀλλοιώσεως; ἐλέχθη γὰρ, ὅτι τοῦτο δὴ τὸ καλούμενον
<span class="lb" data-page="5.617" data-line="12" id="l5.617.12"></span>ὑπὸ τῶν πολλῶν διάδοσις δυνάμεως ἀλλοιώσεώς ἐστι μετάδοσις,
<span class="lb" data-page="5.617" data-line="13" id="l5.617.13"></span>οἵα καὶ κατὰ τὸν ἀέρα γίγνεται πρὸς τῆς ἡλιακῆς
<span class="lb" data-page="5.617" data-line="14" id="l5.617.14"></span>αὐγῆς. οὕτως γοῦν εἰκός ἐστι καὶ τὸ παραγιγνόμενον
<span class="lb" data-page="5.617" data-line="15" id="l5.617.15"></span><span class="milestone ed1page" data-n="1.314" data-unit="ed1page" id="ed1page.1.314"></span>εἰς ὀφθαλμοὺς πνεῦμα κατὰ μὲν τὴν πρώτην ἔμπτωσιν
<span class="lb" data-page="5.617" data-line="16" id="l5.617.16"></span>ἑνοῦσθαί τε τῷ περιέχοντι καὶ συναλλοιοῦν αὐτὸ πρὸς τὴν
<span class="lb" data-page="5.617" data-line="17" id="l5.617.17"></span>ἰδιότητα τῆς ἑαυτοῦ φύσεως, οὐ μὴν ἐπὶ πλεῖστόν γ’
<span class="lb" data-page="5.617" data-line="18" id="l5.617.18"></span>ἐκτείνεσθαι.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg032.1st1K-grc1:7.5">
<span class="pb page1" data-page="5.618" id="p5.618"></span>
<span class="milestone ed1page page1" data-n="1.314" data-unit="ed1page" id="ed1page.1.314"></span>
<span class="milestone ed2page page1" data-n="5.215" data-unit="ed2page" id="ed2page.5.215"></span>
            <p>
<span class="lb" data-page="5.618" data-line="1" id="l5.618.1"></span>Μάλιστα δ’ ἂν πεισθείη τις τοῦτο γίνεσθαι
<span class="lb" data-page="5.618" data-line="2" id="l5.618.2"></span>μαθὼν, ὅπως εὔλογόν ἐστιν ὁρᾷν ἡμᾶς. ἀρχὴ δὲ καὶ τοῦδε
<span class="lb" data-page="5.618" data-line="3" id="l5.618.3"></span>τοῦ λόγου τοιάδε. τὸ βλεπόμενον σῶμα δυοῖν θάτερον ἢ
<span class="lb" data-page="5.618" data-line="4" id="l5.618.4"></span>πέμπον τι πρὸς ἡμᾶς ἀφ’ ἑαυτοῦ σὺν ἐκείνῳ καὶ τὴν ἰδίαν
<span class="lb" data-page="5.618" data-line="5" id="l5.618.5"></span>ἐνδείκνυται διάγνωσιν, ἢ, εἴπερ αὐτὸ μηδὲν πέμπει, περιμένει
<span class="lb" data-page="5.618" data-line="6" id="l5.618.6"></span>τινὰ παρ’ ἡμῶν ἀφικέσθαι δύναμιν αἰσθητικὴν ἑαυτῷ.
<span class="lb" data-page="5.618" data-line="7" id="l5.618.7"></span>πότερον οὖν αὐτῶν ἐστιν ἀληθέστερον, ὧδ’ ἂν μάλιστα
<span class="lb" data-page="5.618" data-line="8" id="l5.618.8"></span>κριθείη. διὰ τοῦ κατὰ τὴν κόρην τρήματος ὁρῶμεν, ὅπερ εἰ
<span class="lb" data-page="5.618" data-line="9" id="l5.618.9"></span>περιέμενε πρὸς ἑαυτὸ παραγενέσθαι τινὰ μοῖραν, ἢ δύναμιν,
<span class="lb" data-page="5.618" data-line="10" id="l5.618.10"></span>ἢ εἴδωλον, ἢ ποιότητα τῶν ἐκτὸς ὑποκειμένων σωμάτων, οὐκ
<span class="lb" data-page="5.618" data-line="11" id="l5.618.11"></span>ἂν τοῦ βλεπομένου τὸ μέγεθος ἐγνώκειμεν, οἷον ὄρους, εἰ τύχοι,
<span class="lb" data-page="5.618" data-line="12" id="l5.618.12"></span>μεγίστου. τηλικοῦτον γὰρ εἴδωλον ἐνέπιπτεν ἂν ἀπ’ αὐτοῦ τοῖς
<span class="lb" data-page="5.618" data-line="13" id="l5.618.13"></span>ὀφθαλμοῖς ἡμῶν, ἡλίκον ἐστὶν αὐτὸ, ὅπερ παντάπασιν
<span class="lb" data-page="5.618" data-line="14" id="l5.618.14"></span>ἄλογον, ἅμα τῷ καὶ κατὰ μίαν ῥοπὴν καιροῦ πρὸς ἕκαστον
<span class="lb" data-page="5.618" data-line="15" id="l5.618.15"></span>τῶν ὁρώντων, εἰ καὶ μυρίοι τύχοιεν ὄντες, ἀφικνεῖσθαι. τῷ
<span class="lb" data-page="5.618" data-line="16" id="l5.618.16"></span>τε ὀπτικῷ οὐχ οἷόν τε τοσαύτην ῥύσιν ἐκτεινομένῳ λαμβάνειν,
<span class="lb" data-page="5.618" data-line="17" id="l5.618.17"></span>ὡς περιχεῖσθαι παντὶ τῷ βλεπομένῳ σώματι. τοῦτο
<span class="pb" data-page="5.619" id="p5.619"></span>
<span class="lb" data-page="5.619" data-line="1" id="l5.619.1"></span>γὰρ ὅμοιόν ἐστι τῷ τῶν Στωϊκῶν σταλαγμῷ κεραννυμένῳ
<span class="lb" data-page="5.619" data-line="2" id="l5.619.2"></span>τῇ πάσῃ θαλάττῃ. λείπεται οὖν ἔτι τὸν πέριξ ἀέρα τοιοῦτον
<span class="lb" data-page="5.619" data-line="3" id="l5.619.3"></span>ὄργανον ἡμῖν γίγνεσθαι, καθ’ ὃν ὁρῶμεν χρόνον, ὁποῖον
<span class="lb" data-page="5.619" data-line="4" id="l5.619.4"></span>ἐν τῶ σώματι τὸ νεῦρον ὑπάρχει διὰ παντός. τοιοῦτον
<span class="lb" data-page="5.619" data-line="5" id="l5.619.5"></span>γάρ τι πάσχειν ἔοικεν ὁ περιέχων ἡμᾶς ἀὴρ ὑπὸ τῆς τοῦ
<span class="lb" data-page="5.619" data-line="6" id="l5.619.6"></span>πνεύματος ἐκπτώσεως, ὁποῖόν τι καὶ πρὸς τῆς ἡλιακῆς αὐγῆς.
<span class="lb" data-page="5.619" data-line="7" id="l5.619.7"></span>ἐκείνη τε γὰρ ψαύουσα τοῦ ἄνω πέρατος αὐτοῦ δίδωσιν εἰς
<span class="lb" data-page="5.619" data-line="8" id="l5.619.8"></span>ὅλην τὴν δύναμιν, ἥ τε διὰ τῶν ὀπτικῶν νεύρων ὄψις φαινομένη
<span class="lb" data-page="5.619" data-line="9" id="l5.619.9"></span>τὴν μὲν οὐσίαν ἔχει πνευματικὴν, ἐμπίπτουσα δὲ
<span class="lb" data-page="5.619" data-line="10" id="l5.619.10"></span>τῷ περιέχοντι καὶ τῇ πρώτῃ προσβολῇ τὴν ἀλλοίωσιν ἐργαζομένη
<span class="lb" data-page="5.619" data-line="11" id="l5.619.11"></span>διαδίδωσιν ἄχρι πλείστου συνεχοῦς αὐτῷ, δηλονότι
<span class="lb" data-page="5.619" data-line="12" id="l5.619.12"></span>τοῦ πέριξ σώματος ὑπάρχοντος, ὡς ἐν ἀκαρεῖ χρόνῳ τὴν
<span class="lb" data-page="5.619" data-line="13" id="l5.619.13"></span>ἀλλοίωσιν εἰς ὅλον αὐτὸ διαπέμπειν. ἐναργῶς γὰρ τοιοῦτον
<span class="lb" data-page="5.619" data-line="14" id="l5.619.14"></span>φαίνεται κᾀπὶ τῆς κατὰ τὸν ἥλιον ὑπάρχον δυνάμεως. θέντες
<span class="lb" data-page="5.619" data-line="15" id="l5.619.15"></span>γοῦν τι στερεὸν σῶμα μεταξὺ τὸν ἐφεξῆς ἀέρα βλέπομεν
<span class="lb" data-page="5.619" data-line="16" id="l5.619.16"></span>εὐθέως ἀπολλύντα τὴν αὐγὴν, ὡς ἐν τῷ μεταβάλλειν φωτοειδῆ
<span class="lb" data-page="5.619" data-line="17" id="l5.619.17"></span>γιγνόμενον, οὐκ ἐν τῷ μεταβεβληκέναι διαμένοντα.
<span class="lb" data-page="5.619" data-line="18" id="l5.619.18"></span>μόνιμον γὰρ ἂν ἦν τὸ φῶς ἐν ἑαυτῷ μέχρι πολλοῦ, κᾂν
<span class="pb" data-page="5.620" id="p5.620"></span>
<span class="lb" data-page="5.620" data-line="1" id="l5.620.1"></span>ᾔρθη τὸ| φωτίζον. <span class="milestone ed2page" data-n="5.216" data-unit="ed2page" id="ed2page.5.216"></span>οὕτω δὲ καὶ νεύρου τμηθέντος, ὅσον
<span class="lb" data-page="5.620" data-line="2" id="l5.620.2"></span>ἂν ἡ τομὴ χωρήσῃ τῆς πρὸς τὸν ἐγκέφαλον συνεχείας, ἀναίσθητον
<span class="lb" data-page="5.620" data-line="3" id="l5.620.3"></span>εὐθέως γίγνεται. φαίνεται γοῦν ὅμοιόν τι πάθος
<span class="lb" data-page="5.620" data-line="4" id="l5.620.4"></span>ἀμφοτέροις συμβαῖνον, τῷ τε νεύρῳ καὶ τῷ πέριξ ἀέρι,
<span class="lb" data-page="5.620" data-line="5" id="l5.620.5"></span>κατὰ μὲν τὴν ἑαυτῶν φύσιν ἔχουσιν ἤδη τινὰ ὁμοιότητα,
<span class="lb" data-page="5.620" data-line="6" id="l5.620.6"></span>πρός τε τὸ μεταβάλλον ὁμοιουμένοις ἀκριβῶς ὡσαύτως τῇ
<span class="lb" data-page="5.620" data-line="7" id="l5.620.7"></span>συνεχείᾳ, καὶ τοῦ πάσχειν ἀεὶ δεομένοις, ὥσπερ ὁ πέριξ
<span class="lb" data-page="5.620" data-line="8" id="l5.620.8"></span>ἡμῶν ἀὴρ, ὁπότε φωτίζεται. σαφῶς γοῦν ἡ μὲν κατ’
<span class="lb" data-page="5.620" data-line="9" id="l5.620.9"></span>αὐτὸν θερμασία μέχρι πολλοῦ διαμένει, κᾂν χωρισθῇ τὸ
<span class="lb" data-page="5.620" data-line="10" id="l5.620.10"></span>θερμαῖνον, ὡσαύτως δὲ καὶ ἡ ψύξις, οὐκέτι παρόντος τοῦ
<span class="lb" data-page="5.620" data-line="11" id="l5.620.11"></span>ψύχοντος, ἡ δ’ αὐγὴ παραχρῆμα τῷ φωτίζοντι συναπέρχεται.
<span class="lb" data-page="5.620" data-line="12" id="l5.620.12"></span>φαίνεται δὲ καὶ κατὰ τὰς ἀρτηρίας ἡ αὐτὴ φύσις.
<span class="lb" data-page="5.620" data-line="13" id="l5.620.13"></span>ὁμοίως γοῦν τοῖς νεύροις καὶ αὗται διατμηθεῖσαί τε καὶ
<span class="lb" data-page="5.620" data-line="14" id="l5.620.14"></span>βρόχῳ διαληφθεῖσαι ἄσφυκτοι γίνονται, στερηθεῖσαι οὐχ,
<span class="lb" data-page="5.620" data-line="15" id="l5.620.15"></span>ὡς Ἐρασίστρατος οἴεται, τοῦ παρὰ τῆς καρδίας ἐπιπεμπομένου
<span class="lb" data-page="5.620" data-line="16" id="l5.620.16"></span>πνεύματος, (δέδεικται γὰρ ἐν ἄλλοις ὑφ’ ἡμῶν ἀδύνατον
<span class="lb" data-page="5.620" data-line="17" id="l5.620.17"></span>τοῦτο, δειχθήσεταί τε καὶ νῦν ἐν τοῖς ἐφεξῆς, ὡς
<span class="lb" data-page="5.620" data-line="18" id="l5.620.18"></span>μηδὲν τῷ λόγῳ λείπειν,) ἀλλὰ τῷ τοὺς χιτῶνας αὐτῶν
<span class="pb" data-page="5.621" id="p5.621"></span>
<span class="lb" data-page="5.621" data-line="1" id="l5.621.1"></span>συνεχεῖς ὑπάρχοντας τῷ τῆς καρδίας σώματι παρ’ ἐκείνου
<span class="lb" data-page="5.621" data-line="2" id="l5.621.2"></span>τὴν δύναμιν ἐπιῤῥέουσαν ἴσχειν ἀεί. κοινὸν μὲν οὖν ἁπασῶν
<span class="lb" data-page="5.621" data-line="3" id="l5.621.3"></span>ἐστι τῶν αἰσθητικῶν δυνάμεων ἀπ’ ἐγκεφάλου τὴν ἀρχὴν
<span class="lb" data-page="5.621" data-line="4" id="l5.621.4"></span>ἐχουσῶν φέρεσθαι διὰ τῶν νεύρων ἄχρι τῶν οἰκείων ὀργάνων,
<span class="lb" data-page="5.621" data-line="5" id="l5.621.5"></span>ὁμοειδὲς δὲ καὶ κατὰ τὴν οὐσίαν τὸ νεῦρον ὑπάρχειν τῷ
<span class="lb" data-page="5.621" data-line="6" id="l5.621.6"></span>ἐγκεφάλῳ, πλὴν ὅσον ἐπιλήθη δυσπαθείας ἕνεκεν εὐθὺς ἐν
<span class="lb" data-page="5.621" data-line="7" id="l5.621.7"></span>αὐτῷ τούτῳ, τοσοῦτον ἀπεχώρησε τῆς ἐγκεφάλου φύσεως.
<span class="lb" data-page="5.621" data-line="8" id="l5.621.8"></span>ὅσον δὲ ἐσκληρύνθη πιληθὲν, εὐθὺς καὶ διὰ τοῦτ’ αὐτὸ
<span class="lb" data-page="5.621" data-line="9" id="l5.621.9"></span>δεῖται τῆς ἐκείνου διηνεκοῦς ἐπικουρίας, ὡς, εἴ γε τοιοῦτον
<span class="lb" data-page="5.621" data-line="10" id="l5.621.10"></span>ἔμεινεν, οἷόν ἐστιν ὁ ἐγκέφαλος, οὐκ ἂν ἐδεῖτο τῆς ἐξ αὐτοῦ
<span class="lb" data-page="5.621" data-line="11" id="l5.621.11"></span>βοηθείας. αἱ γὰρ τῶν οὐσιῶν ἰδιότητες οἰκείας ἑαυταῖς
<span class="lb" data-page="5.621" data-line="12" id="l5.621.12"></span>ἔχουσι καὶ τὰς τῶν δυνάμεων ἰδιότητας. εἰς ὅσον οὖν ἕκαστον
<span class="lb" data-page="5.621" data-line="13" id="l5.621.13"></span>τῶν αἰσθητικῶν ἰδίως ὀνομαζομένων νεύρων ἀποκεχώρηκε
<span class="lb" data-page="5.621" data-line="14" id="l5.621.14"></span>τῆς ἐγκεφάλου φύσεως, εἰς τοσοῦτον καὶ τῆς δυνάμεως
<span class="lb" data-page="5.621" data-line="15" id="l5.621.15"></span>αὐτοῦ. καλεῖται δ’ ἰδίως αἰσθητικὰ νεῦρα τὰ τοῖς αἰσθητικοῖς
<span class="lb" data-page="5.621" data-line="16" id="l5.621.16"></span>ὀργάνοις ἐπιπεμπόμενα, μαλακώτερα τῶν ἄλλων ὑπάρχοντα
<span class="lb" data-page="5.621" data-line="17" id="l5.621.17"></span>τῶν κινούντων τὰ μόρια, προμηθῶς καὶ τοῦτο τῆς
<span class="lb" data-page="5.621" data-line="18" id="l5.621.18"></span>φύσεως ἐργασαμένης. ἐπειδὴ γὰρ ἡ μὲν αἴσθησις οὐκ ἄνευ
<span class="pb" data-page="5.622" id="p5.622"></span>
<span class="lb" data-page="5.622" data-line="1" id="l5.622.1"></span>τοῦ διατεθῆναί πως τὸ νεῦρον, ἡ δὲ κίνησις ἐν τῷ δρᾷν
<span class="lb" data-page="5.622" data-line="2" id="l5.622.2"></span>μόνῳ τὴν ἐνέργειαν ἔχει, κατὰ λόγον ἁπαλώτερον μὲν τὸ
<span class="lb" data-page="5.622" data-line="3" id="l5.622.3"></span>αἰσθητικὸν, σκληρότερον δὲ τὸ κινητικὸν νεῦρον ἐγένετο.
<span class="lb" data-page="5.622" data-line="4" id="l5.622.4"></span>μέτεστι δὲ καὶ τοῖς κινητικοῖς ἅπασιν αἰσθήσεως ἁπτικῆς,
<span class="lb" data-page="5.622" data-line="5" id="l5.622.5"></span>ἐπειδὴ παχυμερές ἐστι τὸ ταύτης αἰσθητόν. ἔμπαλιν δὲ
<span class="lb" data-page="5.622" data-line="6" id="l5.622.6"></span>τούτῳ τὸ τῆς ὄψεως νεῦρον οὐ τῷ τετρῆσθαι μόνον αἰσθητῷ
<span class="lb" data-page="5.622" data-line="7" id="l5.622.7"></span>τρήματι τὴν ὑπεροχὴν ἐνδείκνυται τῆς δυνάμεως, ἀλλὰ
<span class="lb" data-page="5.622" data-line="8" id="l5.622.8"></span>καὶ τῇ μαλακότητι, καὶ τῷ μεγέθει, καὶ τῷ δύεσθαι πάλιν
<span class="lb" data-page="5.622" data-line="9" id="l5.622.9"></span>ἐν ὀφθαλμοῖς γενόμενον ἐξομοιοῦσθαί τε κατὰ πάντα ἐγκεφάλῳ.
<span class="lb" data-page="5.622" data-line="10" id="l5.622.10"></span>καὶ αὐτὸ δὲ τὸ νεῦρον ὅλον ἐστὶν ἐγκεφάλου τε καὶ
<span class="lb" data-page="5.622" data-line="11" id="l5.622.11"></span>ὀφθαλμοῦ μεταξύ· τὸ μὲν ἔνδον ἑαυτοῦ μαλακώτερον ἔχει,
<span class="lb" data-page="5.622" data-line="12" id="l5.622.12"></span>τὸ δ’ ἔξω σκληρότερον, ἀμφοτέρων στοχασαμένου τοῦ δημιουργοῦ,
<span class="lb" data-page="5.622" data-line="13" id="l5.622.13"></span>τῆς τε κατὰ τὴν ὁδοιπορίαν ἀσφαλείας καὶ τοῦ
<span class="lb" data-page="5.622" data-line="14" id="l5.622.14"></span>διασώζειν, εἰς ὅσον οἷόν τε, τὴν ἐγκεφάλου φύσιν. εἰκότως
<span class="lb" data-page="5.622" data-line="15" id="l5.622.15"></span>οὖν ἁπάντων νεύρων, οὐ μόνον τῶν ἐξ ἐγκεφάλου πεφυκότων,
<span class="lb" data-page="5.622" data-line="16" id="l5.622.16"></span>ἀλλὰ καὶ τῶν ἐκ τοῦ νωτιαίου, μέγιστον ἀπειργάσθη
<span class="lb" data-page="5.622" data-line="17" id="l5.622.17"></span>τὸ τῆς ὄψεως. ἐξαίρετα γὰρ ἐχρῆν αὐτῷ παρὰ τἄλλα ὑπάρχειν
<span class="lb" data-page="5.622" data-line="18" id="l5.622.18"></span>πολλὰ, τετρῆσθαί τε διὰ τοῦ βάθους, καὶ μαλακὰ μὲν
<span class="pb" data-page="5.623" id="p5.623"></span>
<span class="lb" data-page="5.623" data-line="1" id="l5.623.1"></span>εἶναι ταῦτα, σκληρὰ δὲ τὰ πέριξ, ἀφικνεῖσθαί τε δι’
<span class="lb" data-page="5.623" data-line="2" id="l5.623.2"></span>αὐτοῦ πολλὴν ἐξ ἐγκεφάλου πνευματικὴν οὐσίαν εἰς τὰς
<span class="lb" data-page="5.623" data-line="3" id="l5.623.3"></span>χώρας τῶν ὀφθαλμῶν. τό τ’ οὖν τρῆμα πάντως ἐχρῆν ὑπό
<span class="lb" data-page="5.623" data-line="4" id="l5.623.4"></span>τινος οὐσίας περιέχεσθαι στεγανῆς, ἥτις ἄνευ τοῦ παχυνθῆναι
<span class="lb" data-page="5.623" data-line="5" id="l5.623.5"></span>τὸ νεῦρον οὐκ ἂν ἐγένετο, τό τε πάχος αὐτοῦ διττὴν
<span class="lb" data-page="5.623" data-line="6" id="l5.623.6"></span>ἔχει ἰδέαν, μαλακοῦ μὲν ἔνδον, ἔξωθεν δὲ σκληροῦ γενομένου.
<span class="lb" data-page="5.623" data-line="7" id="l5.623.7"></span>ὅτι δὲ καὶ τὸν ὀφθαλμὸν οὐκ ὀλίγης ἐχρῆν οὐσίας
<span class="lb" data-page="5.623" data-line="8" id="l5.623.8"></span>ἐγκεφάλου μετειληφέναι, πεισθείης ἂν σαφῶς ἀνατεμὼν
<span class="lb" data-page="5.623" data-line="9" id="l5.623.9"></span>αὐτόν. εὑρήσεις γὰρ ὑπὸ <span class="milestone ed2page" data-n="5.217" data-unit="ed2page" id="ed2page.5.217"></span>τοῖς χιτῶσιν ἔνδον ὑγρὰ
<span class="lb" data-page="5.623" data-line="10" id="l5.623.10"></span>σφαιροειδῆ διττὰ, τὸ μὲν οὕτω μαλακὸν, οἵαπέρ ἐστιν
<span class="lb" data-page="5.623" data-line="11" id="l5.623.11"></span>ὕαλος ἡ μετρίως λυθεῖσα, τὸ δ’ οὕτω σκληρὸν, οἷος ὁ
<span class="lb" data-page="5.623" data-line="12" id="l5.623.12"></span>μετρίως παγεὶς κρύσταλλος. ὀνομάζεται δ’ ὑπὸ τῶν ἰατρῶν
<span class="lb" data-page="5.623" data-line="13" id="l5.623.13"></span>ὑαλοειδὲς μὲν τὸ μαλακώτερον, κρυσταλλοειδὲς δὲ τὸ σκληρότερον,
<span class="lb" data-page="5.623" data-line="14" id="l5.623.14"></span>ἀπὸ τῆς πρὸς ὕαλόν τε καὶ κρύσταλλον ὁμοιότητος,
<span class="lb" data-page="5.623" data-line="15" id="l5.623.15"></span>οἷς οὐ μόνον ταῖς συστάσεσιν, ἀλλὰ καὶ ταῖς χροιαῖς ἔοικεν·
<span class="lb" data-page="5.623" data-line="16" id="l5.623.16"></span>ἀκριβῶς γάρ ἐστι καθαρὰ, καὶ διαυγὴς, καὶ λαμπρά. πρότερον
<span class="lb" data-page="5.623" data-line="17" id="l5.623.17"></span>μὲν οὖν ἐκδέχεται τὸν ἐξ ἐγκεφάλου καθήκοντα πόρον
<span class="lb" data-page="5.623" data-line="18" id="l5.623.18"></span>εἰς ἑκάτερον αὐτῶν τὸ ὑαλοειδὲς, ἐφεξῆς δ’ αὐτῷ τὸ κρυσταλλοειδὲς
<span class="pb" data-page="5.624" id="p5.624"></span>
<span class="lb" data-page="5.624" data-line="1" id="l5.624.1"></span>ἐοικὸς ἀτρέμα πεπλατυσμένῃ σφαίρᾳ. καὶ τοίνυν
<span class="lb" data-page="5.624" data-line="2" id="l5.624.2"></span>ὁ πόρος αὐτὸς ἅμα τῷ περιέχοντι νεύρῳ διεξελθὼν τὸν
<span class="lb" data-page="5.624" data-line="3" id="l5.624.3"></span>ἔξωθεν χιτῶνα κατὰ <span class="milestone ed1page" data-n="1.315" data-unit="ed1page" id="ed1page.1.315"></span>τὸν ὀφθαλμὸν ἄμφω ταῦτα πάσχει
<span class="lb" data-page="5.624" data-line="4" id="l5.624.4"></span>κατὰ τὴν πρώτην ἔκπτωσιν, ἣν εἰς τὴν χώραν αὐτοῦ ποιεῖται,
<span class="lb" data-page="5.624" data-line="5" id="l5.624.5"></span>ἐκεῖ μὲν τὸ πνεῦμα κεραννύον τοῖς ὑγροῖς ὑγροῖς ἕνεκα τοῦ γενέσθαι
<span class="lb" data-page="5.624" data-line="6" id="l5.624.6"></span>τὴν οὐσίαν αὐτῶν ὅλην αἰσθητικήν· περιλαμβάνει δ’
<span class="lb" data-page="5.624" data-line="7" id="l5.624.7"></span>αὖθις λυθείσῃ τε καὶ πλατυνθείσῃ τῇ κατὰ τὸ νεῦρον οὐσίᾳ
<span class="lb" data-page="5.624" data-line="8" id="l5.624.8"></span>τὸ ὑαλοειδὲς ὑγρὸν ἐμφυόμενος κατὰ τὸ πέρας ἑαυτοῦ τῷ
<span class="lb" data-page="5.624" data-line="9" id="l5.624.9"></span>μεγίστῳ κύκλῳ τοῦ κρυσταλλοειδοῦς. ὥστε σοι τὸ σχῆμα
<span class="lb" data-page="5.624" data-line="10" id="l5.624.10"></span>δόξει τοῦ πλατυνθέντος νεύρου παραπλήσιον ἀμφιβλήστρῳ
<span class="lb" data-page="5.624" data-line="11" id="l5.624.11"></span>γεγονέναι· διὸ καὶ προσηγορεύκασιν ἀμφιβληστροειδῆ χιτῶνα
<span class="lb" data-page="5.624" data-line="12" id="l5.624.12"></span>τουτὶ τὸ σῶμα. καὶ εἰ περιελὼν ὅλον αὐτὸ πειραθείης ὁμοῦ
<span class="lb" data-page="5.624" data-line="13" id="l5.624.13"></span>πᾶν ἀθροῖσαι μόριον, ἐγκέφαλός σοι φανεῖται, καὶ εἰ δείξαις
<span class="lb" data-page="5.624" data-line="14" id="l5.624.14"></span>γέ τινι μὴ τεθεαμένῳ, πόθεν ἠθροίσθη, φήσει μέρος ὑπάρχειν
<span class="lb" data-page="5.624" data-line="15" id="l5.624.15"></span>ἐγκεφάλου τὸ δεικνύμενον σῶμα, καὶ ἀπιστήσει κατὰ
<span class="lb" data-page="5.624" data-line="16" id="l5.624.16"></span>τοὺς ὀφθαλμοὺς αὐτὸ περιέχεσθαι. τοσαύτῃ μὲν ὑπεροχῇ
<span class="lb" data-page="5.624" data-line="17" id="l5.624.17"></span>τῆς κατασκευῆς ὀφθαλμὸς κέχρηται παρὰ τἄλλα τῶν αἰσθήσεων
<span class="lb" data-page="5.624" data-line="18" id="l5.624.18"></span>ὄργανα· καὶ θαυμαστὸν οὐδὲν, εἰς ὅσον αὐτοῦ τὸ
<span class="pb" data-page="5.625" id="p5.625"></span>
<span class="lb" data-page="5.625" data-line="1" id="l5.625.1"></span>πρῶτον αἰσθητὸν ἀκριβέστερόν τ’ ἐστὶ καὶ λεπτομερέστερον,
<span class="lb" data-page="5.625" data-line="2" id="l5.625.2"></span>ἢ τοῖς ἄλλοις, εἰς τοσοῦτον καὶ τῆς ἐγκεφάλου φύσεως αὐτὸ
<span class="lb" data-page="5.625" data-line="3" id="l5.625.3"></span>ἐπὶ πλέον ἐκείνων μετειληφέναι. οὔτε γὰρ εὑρήσεις αὐτὴν
<span class="lb" data-page="5.625" data-line="4" id="l5.625.4"></span>ἔτι τὴν κατὰ τὸν ἐγκέφαλον οὐσίαν ἐν οὐδενὶ τῶν ἄλλων
<span class="lb" data-page="5.625" data-line="5" id="l5.625.5"></span>ὀργάνων, οὔτε κατὰ τὰς κοιλίας, ὡς ἐν αὐτῷ, πνεύματος
<span class="lb" data-page="5.625" data-line="6" id="l5.625.6"></span>ψυχικοῦ τοσοῦτον πλῆθος. εἰκότως δ’, ὡς ἔφην, οὕτω
<span class="lb" data-page="5.625" data-line="7" id="l5.625.7"></span>κατεσκευάσθη, δεόμενος ὀργάνῳ χρῆσθαι τῷ πέριξ ἀέρι.
<span class="lb" data-page="5.625" data-line="8" id="l5.625.8"></span>καὶ γίγνεται δὲ τοιοῦτον ὄργανον αὐτῷ πρὸς τὴν τῶν αἰσθητῶν
<span class="lb" data-page="5.625" data-line="9" id="l5.625.9"></span>οἰκείαν διάγνωσιν, οἷον ἐγκεφάλῳ τὸ νεῦρον, ὥσθ’, ὃν
<span class="lb" data-page="5.625" data-line="10" id="l5.625.10"></span>ἔχει λόγον ἐγκέφαλος πρὸς τὸ νεῦρον, τοιοῦτον ὀφθαλμὸς
<span class="lb" data-page="5.625" data-line="11" id="l5.625.11"></span>ἔχει πρὸς τὸν ἀέρα. τὸ δ’ οἰκεῖον αἰσθητὸν ὄψεως, ὅπερ
<span class="lb" data-page="5.625" data-line="12" id="l5.625.12"></span>καὶ πρῶτον αὐτῆς αἰσθητὸν ὠνόμασα, τὸ τῶν χρωμάτων ἐστὶ
<span class="lb" data-page="5.625" data-line="13" id="l5.625.13"></span>γένος. ἐκείνου μὲν γὰρ πρώτου τε καὶ καθ’ αὑτὴν καὶ
<span class="lb" data-page="5.625" data-line="14" id="l5.625.14"></span>μόνη τῶν ἄλλων αἰσθάνεται, καθάπερ ἡ γεῦσις τῶν χυμῶν.
<span class="lb" data-page="5.625" data-line="15" id="l5.625.15"></span>συνδιαγιγνώσκει δ’ αὐτῷ τὸ κεχρωσμένον σῶμα, καθάπερ ἡ
<span class="lb" data-page="5.625" data-line="16" id="l5.625.16"></span>γεῦσις τὸ τοὺς χυμοὺς ἔχον. ἀλλ’ ἡ μὲν γεῦσις ὁμοίως ταῖς
<span class="lb" data-page="5.625" data-line="17" id="l5.625.17"></span>ἄλλαις αἰσθήσεσιν ἐπὶ τὸ τοῦ ζώου σῶμα περιμένει παραγενέσθαι
<span class="lb" data-page="5.625" data-line="18" id="l5.625.18"></span>τὸ αἰσθητόν· ἡ δ’ ὄψις ἐκτείνεται διὰ μέσου τοῦ
<span class="lb" data-page="5.625" data-line="19" id="l5.625.19"></span>ἀέρος ἐπὶ τὸ κεχρωσμένον. ὅθεν αὐτῇ μόνῃ συνδιαγιγνώσκειν
<span class="pb" data-page="5.626" id="p5.626"></span>
<span class="lb" data-page="5.626" data-line="1" id="l5.626.1"></span>ὑπάρχει τῇ χροιᾷ τοῦ βλεπομένου τό τε μέγεθος αὐτοῦ καὶ
<span class="lb" data-page="5.626" data-line="2" id="l5.626.2"></span>τὸ σχῆμα, μηδὲ τούτου δυναμένης αἰσθάνεσθαι αἰσθήσεως
<span class="lb" data-page="5.626" data-line="3" id="l5.626.3"></span>ἄλλης, ὅτι μὴ κατὰ συμβεβηκὸς ἐνίοτε τῆς ἁφῆς. ἐξείργασται
<span class="lb" data-page="5.626" data-line="4" id="l5.626.4"></span>γοῦν τοσοῦτον ὁ λόγος ἐν τῷ πέμπτῳ περὶ ἀποδείξεως.
<span class="lb" data-page="5.626" data-line="5" id="l5.626.5"></span>τῇ δ’ οὖν ὄψει πρὸς τοῖς ἄλλοις ὑπάρχει καὶ θέσιν καὶ
<span class="lb" data-page="5.626" data-line="6" id="l5.626.6"></span>διάστημα συνδιαγιγνώσκειν τοῦ κεχρωσμένου σώματος, οὐδενὸς
<span class="lb" data-page="5.626" data-line="7" id="l5.626.7"></span>τῶν ἄλλων αἰσθέσθαι δυναμένου ὅσοι δ’ ἐπιχειροῦσι
<span class="lb" data-page="5.626" data-line="8" id="l5.626.8"></span>καὶ ὀσφρήσει καὶ ἀκοῇ τὴν θέσιν τὸν ἀτμὸν ἀποπέμποντος
<span class="lb" data-page="5.626" data-line="9" id="l5.626.9"></span>σώματος, ἢ τοῦ πλήξαντος τὸν ἀέρα μεταδιδόναι τῆς διαγνώσεως,
<span class="lb" data-page="5.626" data-line="10" id="l5.626.10"></span>ὅπως ἁμαρτάνουσιν, οὐ νῦν καιρὸς ἐρεῖν. εἴρηται
<span class="lb" data-page="5.626" data-line="11" id="l5.626.11"></span>γὰρ ἐπὶ πλεῖστον ὑπὲρ ἁπάντων τῶν κατὰ τὰς δύο αἰσθήσεις
<span class="lb" data-page="5.626" data-line="12" id="l5.626.12"></span>φαινομένων ἐν τῷ πέμπτῳ περὶ τῆς ἀποδείξεως, ὥσπερ
<span class="lb" data-page="5.626" data-line="13" id="l5.626.13"></span>γ’ ἔφαμεν· ἐν ᾗ πραγματείᾳ γυμνασάμενός τις ἑτοιμότερον
<span class="lb" data-page="5.626" data-line="14" id="l5.626.14"></span>ἀκολουθήσει τοῖς νῦν λεγομένοις. ἐπιδέδεικται<span class="milestone ed2page" data-n="5.218" data-unit="ed2page" id="ed2page.5.218"></span> γὰρ ἐν
<span class="lb" data-page="5.626" data-line="15" id="l5.626.15"></span>ἐκείνοις ἅπαντα μαρτυροῦντα τῷ τὸ βλεπόμενον σῶμα καθ’
<span class="lb" data-page="5.626" data-line="16" id="l5.626.16"></span>ὃν ἂν ὑπάρχῃ τόπον ὁρᾶσθαι. φαίνεται δὲ τοῦτ’ ἐναργῶς
<span class="lb" data-page="5.626" data-line="17" id="l5.626.17"></span>καὶ δι’ αὐτῆς τῆς αἰσθήσεως· ὅθεν οὐδ’ οἱ γεωμετρικοὶ
<span class="lb" data-page="5.626" data-line="18" id="l5.626.18"></span>μετ’ ἀποδείξεως, ἀλλ’ αὐτόθεν ὡς ἐναργὲς αὐτὸ τιθέασι,
<span class="pb" data-page="5.627" id="p5.627"></span>
<span class="lb" data-page="5.627" data-line="1" id="l5.627.1"></span>καίτοι τοῦ γε κατ’ εὐθείας ὁρᾷν ἡμᾶς γραμμὰς, ἢ τοῦ τὴν
<span class="lb" data-page="5.627" data-line="2" id="l5.627.2"></span>ὄψιν, ἐπειδὰν ἀκριβῶς τινι λείῳ καὶ στίλβοντι προσπέσῃ,
<span class="lb" data-page="5.627" data-line="3" id="l5.627.3"></span>κατὰ τὴν ἴσην ἀνακλᾶσθαι γωνίαν ᾗ προσέπεσεν, ἀποδείξεις
<span class="lb" data-page="5.627" data-line="4" id="l5.627.4"></span>φέρονταί τινες. εἴπερ οὖν ἡ ὄψις μόνη τῶν ἄλλων αἰσθήσεων
<span class="lb" data-page="5.627" data-line="5" id="l5.627.5"></span>αἰσθάνεται τοῦ κινοῦντος αὐτὴν αἰσθητοῦ διὰ μέσου
<span class="lb" data-page="5.627" data-line="6" id="l5.627.6"></span>τοῦ ἀέρος, οὐχ ὡς βακτηρίας τινὸς, ἀλλ’ ὡς ὁμοειδοῦς τε
<span class="lb" data-page="5.627" data-line="7" id="l5.627.7"></span>καὶ συμφυοῦς ἑαυτῇ μορίου, καὶ μόνῃ τοῦτ’ ἐξαίρετον αὐτῇ
<span class="lb" data-page="5.627" data-line="8" id="l5.627.8"></span>δέδοται μετὰ τοῦ καὶ δι’ ἀνακλάσεως ὁρᾷν, εἰκότως ἐδεήθη
<span class="lb" data-page="5.627" data-line="9" id="l5.627.9"></span>πνεύματος ἄνωθεν ἐπιῤῥέοντος αὐγοειδοῦς, ὃ προσπίπτον τῷ
<span class="lb" data-page="5.627" data-line="10" id="l5.627.10"></span>πέριξ ἀέρι καὶ οἷον ἐπιπλῆττον αὐτὸν ἑαυτῷ συνεξομοιώσει.
<span class="lb" data-page="5.627" data-line="11" id="l5.627.11"></span>δεόντως οὖν ἐροῦμεν, αὐγοειδὲς μὲν εἶναι τὸ τῆς ὄψεως
<span class="lb" data-page="5.627" data-line="12" id="l5.627.12"></span>ὄργανον, ἀεροειδὲς δὲ τὸ τῆς ἀκοῆς, ἀτμοειδὲς δὲ τὸ τῆς
<span class="lb" data-page="5.627" data-line="13" id="l5.627.13"></span>ὀδμῆς, καὶ τὸ μὲν τῆς γεύσεως ὑγρὸν, τὸ δὲ τῆς ἁφῆς
<span class="lb" data-page="5.627" data-line="14" id="l5.627.14"></span>γεῶδες. οὐδὲ γὰρ οἷόν τ’ ἦν ἑτέρως ἔχειν αὐτὰ τῆς ἐκ τῶν
<span class="lb" data-page="5.627" data-line="15" id="l5.627.15"></span>ὁμοίων ἀλλοιώσεως χρῄζοντα, καὶ τοῦτ’ ἄρ’ ἦν, ὃ βούλεται
<span class="lb" data-page="5.627" data-line="16" id="l5.627.16"></span>δηλοῦν ὁ Ἐμπεδοκλῆς ἐν οἷς φησι·
</p>
            <div class="lg">
              <div class="l"><span class="lb" data-page="5.627" data-line="17" id="l5.627.17"></span>Γαίῃ μὲν γὰρ γαῖαν ὀπώπαμεν, ὕδατι δ’ ὕδωρ,</div>
              <span class="pb" data-page="5.628" id="p5.628"></span>
              <div class="l"><span class="lb" data-page="5.628" data-line="1" id="l5.628.1"></span>Αἰθέρι δ’ αἰθέρα δῖον, ἀτὰρ πυρὶ πῦρ ἀΐδηλον.</div>
            </div>
            <p>
<span class="lb" data-page="5.628" data-line="2" id="l5.628.2"></span>αἰσθανόμεθα γὰρ ὄντως τῷ μὲν γεωδεστέρῳ τῶν αἰσθητηριῶν,
<span class="lb" data-page="5.628" data-line="3" id="l5.628.3"></span>ὅπερ ἐστὶν ἡ ἁφὴ, τῆς γεώδους φύσεως ἐν τοῖς
<span class="lb" data-page="5.628" data-line="4" id="l5.628.4"></span>αἰσθητοῖς, τῷ δ’ αὐγοειδεστάτῳ, τῷ τῆς ὄψεως, τῆς αὐγοειδοῦς,
<span class="lb" data-page="5.628" data-line="5" id="l5.628.5"></span>καθάπερ γε καὶ τῷ κατὰ τὴν ἀκοὴν ἀεροειδεῖ γιγνομένῳ
<span class="lb" data-page="5.628" data-line="6" id="l5.628.6"></span>τῶν ἰδίων ἀέρος παθημάτων ἡ διάγνωσις ἀποτελεῖται. καὶ
<span class="lb" data-page="5.628" data-line="7" id="l5.628.7"></span>μὲν δὴ καὶ τῷ κατὰ τὴν |γεῦσιν ὑγρῷ καὶ σπογγοειδεῖ τὴν
<span class="lb" data-page="5.628" data-line="8" id="l5.628.8"></span>φύσιν ὄντι τῶν χυμῶν ἡμῖν αἴσθησις γίγνεται. λοιπὸν δ’
<span class="lb" data-page="5.628" data-line="9" id="l5.628.9"></span>ἐστὶ τὸ τῆς ὀσφρήσεως ὄργανον, οὐκ ἐν τοῖς κατὰ τὴν ῥῖνα
<span class="lb" data-page="5.628" data-line="10" id="l5.628.10"></span>πόροις, ὡς οἱ πολλοὶ νομίζουσιν, ἀλλ’ ἐν τοῖς πέρασι τῶν
<span class="lb" data-page="5.628" data-line="11" id="l5.628.11"></span>ἐμπροσθίων ἐγκεφάλου κοιλιῶν, εἰς ἅπερ ἀνήκουσιν οἱ κατὰ
<span class="lb" data-page="5.628" data-line="12" id="l5.628.12"></span>τὴν ῥῖνα πόροι· κατὰ τοῦτο γάρ τοι τὸ μόριον ἀτμοειδεστάτας
<span class="lb" data-page="5.628" data-line="13" id="l5.628.13"></span>εἶναι συμβέβηκε τὰς κοιλίας αὐτοῦ. γέγραπται δὲ
<span class="lb" data-page="5.628" data-line="14" id="l5.628.14"></span>τῷ βουλομένῳ καὶ περὶ τοῦδε βιβλίον ἓν ἡμέτερον, ᾧ καὶ
<span class="lb" data-page="5.628" data-line="15" id="l5.628.15"></span>τὸ ἐπίγραμμά ἐστι περὶ τοῦ τῆς ὀσφρήσεως ὀργάνου.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg032.1st1K-grc1:7.6">
<span class="pb page1" data-page="5.628" id="p5.628"></span>
<span class="milestone ed1page page1" data-n="1.315" data-unit="ed1page" id="ed1page.1.315"></span>
<span class="milestone ed2page page1" data-n="5.218" data-unit="ed2page" id="ed2page.5.218"></span>
            <p>
<span class="lb" data-page="5.628" data-line="16" id="l5.628.16"></span>Πέμπτον γὰρ δὴ τοῦτ’ ἔστιν αἰσθητήριον,
<span class="lb" data-page="5.628" data-line="17" id="l5.628.17"></span>οὐκ ὄντων πέντε στοιχείων, ἐπειδὴ τὸ τῶν ὀσμῶν γένος ἐν
<span class="lb" data-page="5.628" data-line="18" id="l5.628.18"></span>τῷ μεταξὺ τὴν φύσιν ἐστὶν ἀέρος καὶ ὕδατος, ὡς καὶ
<span class="pb" data-page="5.629" id="p5.629"></span>
<span class="lb" data-page="5.629" data-line="1" id="l5.629.1"></span>Πλάτων εἶπεν ἐν Τιμαίῳ μετὰ τήνδε τὴν ῥῆσιν· μεταβάλλοντος
<span class="lb" data-page="5.629" data-line="2" id="l5.629.2"></span>γὰρ ὕδατος εἰς ἀέρα, ἀέρος τε εἰς ὕδωρ, ἐν τῷ μεταξὺ
<span class="lb" data-page="5.629" data-line="3" id="l5.629.3"></span>γεγόνασιν ὀδμαὶ σύμπασαι. λέγει δὲ καὶ περὶ τοῦ τῆς ὄψεως
<span class="lb" data-page="5.629" data-line="4" id="l5.629.4"></span>ὀργάνου, ὅτι πυρός ἐστι τοῦ καθαρωτάτου γένους, ὅπερ
<span class="lb" data-page="5.629" data-line="5" id="l5.629.5"></span>αὐτὸς αὐγήν τε καὶ φῶς ὀνομάζει, διαφέρον ἄνθρακός τε
<span class="lb" data-page="5.629" data-line="6" id="l5.629.6"></span>καὶ φλογός. φησὶ γοῦν· μετὰ δὲ ταῦτα δεῖ νοεῖν, ὅτι πυρός
<span class="lb" data-page="5.629" data-line="7" id="l5.629.7"></span>τε γένη πολλὰ γέγονεν, οἶον φλὸξ τό τ’ ἀπὸ τῆς φλογὸς
<span class="lb" data-page="5.629" data-line="8" id="l5.629.8"></span>ἀπιὸν, ὃ καίει μὲν οὒ, φῶς δὲ τοῖς ὄμμασι παρέχει, τό τε
<span class="lb" data-page="5.629" data-line="9" id="l5.629.9"></span>φλογὸς ἀποσβεσθείσης ἐν τοῖς διαπύροις καταλειπόμενον
<span class="lb" data-page="5.629" data-line="10" id="l5.629.10"></span>αὐτοῦ. τούτων οὖν τῶν τριῶν γενῶν τὸ μὴ καῖον μὲν, ὡς
<span class="lb" data-page="5.629" data-line="11" id="l5.629.11"></span>αὐτὸς ἔφη, φῶς δὲ τοῖς ὄμμασι παρέχον ἐν τῷ τῆς ὄψεως
<span class="lb" data-page="5.629" data-line="12" id="l5.629.12"></span>ὀργάνῳ πλεῖστόν ἐστιν, ὃ καὶ τοῦτο πάλιν αὐτὸς ἐδήλωσεν
<span class="lb" data-page="5.629" data-line="13" id="l5.629.13"></span>ἐν ταὐτῷ βιβλίῳ τῷ Τιμαίῳ κατὰ τήνδε τὴν ῥῆσιν. τῶν
<span class="lb" data-page="5.629" data-line="14" id="l5.629.14"></span>δ’ ὀργάνων πρῶτον μὲν φωσφόρα συνετεκτήναντο ὄμματα,
<span class="lb" data-page="5.629" data-line="15" id="l5.629.15"></span>τοιᾷδε ἐνδήσαντες αἰτίᾳ· τοῦ πυρὸς ὅσον τὸ μὲν καίειν
<span class="lb" data-page="5.629" data-line="16" id="l5.629.16"></span>οὐκ ἔσχε, τὸ δὲ <span class="milestone ed2page" data-n="5.219" data-unit="ed2page" id="ed2page.5.219"></span>παρέχειν φῶς ἥμερον, οἰκεῖον ἑκάστης
<span class="lb" data-page="5.629" data-line="17" id="l5.629.17"></span>ἡμέρας σῶμα ἐμηχανήσαντο γίγνεσθαι. τὸ γὰρ ἐντὸς ἡμῶν
<span class="pb" data-page="5.630" id="p5.630"></span>
<span class="lb" data-page="5.630" data-line="1" id="l5.630.1"></span>ἀδελφὸν ὂν τούτου πῦρ εἰλικρινὲς ἐποίησαν διὰ τῶν ὀμμάτων
<span class="lb" data-page="5.630" data-line="2" id="l5.630.2"></span>ῥεῖν λεῖον καὶ πυκνὸν, ὅλον μὲν, μάλιστα δὲ τὸ μέσον
<span class="lb" data-page="5.630" data-line="3" id="l5.630.3"></span>ξυμπιλήσαντες τῶν ὀμμάτων· ὥστε τὸ μὲν ἄλλο, ὅσον παχύτερον,
<span class="lb" data-page="5.630" data-line="4" id="l5.630.4"></span>στέγειν πᾶν, τὸ τοιοῦτον δὲ μόνον αὐτὸ καθαρὸν
<span class="lb" data-page="5.630" data-line="5" id="l5.630.5"></span>διηθεῖν. ὁποῖον μὲν οὖν τι τὸ τῆς ὄψεώς ἐστιν ὄργανον,
<span class="lb" data-page="5.630" data-line="6" id="l5.630.6"></span>ἐν τούτοις ἐδήλωσεν· ὅπως δὲ ὁρῶμεν, ἐν τοῖς ἐφεξῆς.
<span class="lb" data-page="5.630" data-line="7" id="l5.630.7"></span>συνάπτων γοῦν τοῖς προειρημένοις φησίν· ὅταν μὲν οὖν
<span class="lb" data-page="5.630" data-line="8" id="l5.630.8"></span>μεθημερινὸν ᾖ φῶς περὶ τὸ τῆς ὄψεως ῥεῦμα, τό τ’ ἐκπίπτον
<span class="lb" data-page="5.630" data-line="9" id="l5.630.9"></span>ὅμοιον πρὸς ὅμοιον ξυμπαγὲς γενόμενον, ἓν σῶμα
<span class="lb" data-page="5.630" data-line="10" id="l5.630.10"></span>οἰκειωθὲν ξυνέστη κατὰ τὴν τῶν ὀμμάτων εὐθυωρίαν, ὅπηπερ
<span class="lb" data-page="5.630" data-line="11" id="l5.630.11"></span>ἂν ἀντερείδῃ τὸ προσπίπτον ἔνδοθεν, πρὸς ὃ τὸ ἔξω συνέπεσεν.
<span class="lb" data-page="5.630" data-line="12" id="l5.630.12"></span>ὁμοιοπαθὲς δὴ δι’ ὁμοιότητα πᾶν γενόμενον, ὅτου
<span class="lb" data-page="5.630" data-line="13" id="l5.630.13"></span>τε ἂν αὐτό ποτε ἐφάπτηται, καὶ ὃ ἂν ἄλλο ἐκείνου, τούτῳ
<span class="lb" data-page="5.630" data-line="14" id="l5.630.14"></span><span class="milestone ed1page" data-n="1.316" data-unit="ed1page" id="ed1page.1.316"></span>τὰς κινήσεις διαδιδὸν εἰς ἅπαν τὸ σῶμα μέχρι τῆς
<span class="lb" data-page="5.630" data-line="15" id="l5.630.15"></span>ψυχῆς αἴσθησιν παρέχεται ταύτην, ᾗ δὴ ὁρᾷν φαμεν. αὗται
<span class="lb" data-page="5.630" data-line="16" id="l5.630.16"></span>μὲν αἱ τοῦ Πλάτωνος ῥήσεις, αὐγοειδὲς τὸ τῆς ὄψεως ὄργανον
<span class="lb" data-page="5.630" data-line="17" id="l5.630.17"></span>εἶναι λέγοντος, αἴσθησίν τε γίγνεσθαι δι’ αὐτοῦ τῶν
<span class="lb" data-page="5.630" data-line="18" id="l5.630.18"></span>κατὰ τὴν αὐγὴν παθημάτων, ὥσπερ τῶν κατὰ τὸν ἀέρα διὰ
<span class="pb" data-page="5.631" id="p5.631"></span>
<span class="lb" data-page="5.631" data-line="1" id="l5.631.1"></span>τῆς ἀκοῆς. τῷ γὰρ ὁμοίῳ τὸ ὅμοιον εἰς τὴν τῶν παθημάτων
<span class="lb" data-page="5.631" data-line="2" id="l5.631.2"></span>ἀφικνεῖται κοινωνίαν. δύο δὲ σημαινούσης ἁπάσης τῆς τοιαύτης
<span class="lb" data-page="5.631" data-line="3" id="l5.631.3"></span>λέξεως, οἵαν καὶ ὁ Ἐμπεδοκλῆς ἐποιήσατο λέγων,
</p>
            <div class="l"><span class="lb" data-page="5.631" data-line="4" id="l5.631.4"></span>γαίῃ μὲν γὰρ γαῖαν ὀπώπαμεν, ὕδατι δ’ ὕδωρ,</div>
            <p>
<span class="lb" data-page="5.631" data-line="5" id="l5.631.5"></span>ἓν μὲν, ὅτι δι’ ὀργάνου τοιοῦδε, δεύτερον δὲ, ὅτι διὰ δυνάμεως
<span class="lb" data-page="5.631" data-line="6" id="l5.631.6"></span>τοιᾶσδε, τὸ μὲν, ὡς δι’ ὀργάνου, συγχωρητέον ἀληθὲς
<span class="lb" data-page="5.631" data-line="7" id="l5.631.7"></span>εἶναι, τὸ δ’, ὡς διὰ δυνάμεως, οὐκέτι. τὸ γάρ τοι πρῶτον
<span class="lb" data-page="5.631" data-line="8" id="l5.631.8"></span>αἰσθητικὸν, ὅ τι περ ἂν ᾖ, κοινὸν ἁπασῶν ἐστι τῶν κατὰ
<span class="lb" data-page="5.631" data-line="9" id="l5.631.9"></span>μέρος αἰσθήσεων, ὡς καὶ τοῦτο Πλάτων ἐν ἄλλοις τέ τισι
<span class="lb" data-page="5.631" data-line="10" id="l5.631.10"></span>καὶ μέντοι καὶ Θεαιτήτῳ διδάσκει κατ’ ἐκεῖνο τὸ μέρος τοῦ
<span class="lb" data-page="5.631" data-line="11" id="l5.631.11"></span>συγγράμματος, ἔνθα φησί· δεινὸν γάρ που, ὦ παῖ, εἰ πολλαί
<span class="lb" data-page="5.631" data-line="12" id="l5.631.12"></span>τινες ἐν ἡμῖν ὥσπερ ἐν δουρείοις ἵπποις αἰσθήσεις ἐγκάθηνται,
<span class="lb" data-page="5.631" data-line="13" id="l5.631.13"></span>ἀλλὰ μὴ εἰς μίαν τινὰ ἰδέαν, εἴτε ψυχὴν, εἴθ’ ὅτι δεῖ
<span class="lb" data-page="5.631" data-line="14" id="l5.631.14"></span>καλεῖν, πάντα ταῦτα συντείνει, ᾗ διὰ τούτων οἷον ὀργάνων
<span class="lb" data-page="5.631" data-line="15" id="l5.631.15"></span>αἰσθανόμεθα, ὅσα αἰσθητά. καὶ κατασκευάζων γε διὰ πλειόνων
<span class="lb" data-page="5.631" data-line="16" id="l5.631.16"></span>ἑξῆς ὁ Πλάτων τὸν λόγον ᾧδέ φησι· θερμὰ καὶ σκληρὰ
<span class="lb" data-page="5.631" data-line="17" id="l5.631.17"></span>καὶ κοῦφα καὶ γλυκέα, δι’ ὧν αἰσθάνῃ, ἆρ’ αὐτοῦ τοῦ σώματος
<span class="pb" data-page="5.632" id="p5.632"></span>
<span class="lb" data-page="5.632" data-line="1" id="l5.632.1"></span>ἕκαστα τίθης, ἢ ἄλλου τινός; οὐδενὸς ἄλλου. ἢ καὶ ἐθελήσεις
<span class="lb" data-page="5.632" data-line="2" id="l5.632.2"></span>ὁμολογεῖν, ἃ δι’ ἑτέρας δυνάμεως αἰσθάνῃ, ἀδύνατον
<span class="lb" data-page="5.632" data-line="3" id="l5.632.3"></span>εἶναι δι’ ἄλλης ταῦτ’ αἰσθέσθαι, οἷον ἃ δι’ ἀκοῆς, δι’
<span class="lb" data-page="5.632" data-line="4" id="l5.632.4"></span>ὄψεως, ἢ ἃ δι’ ὄψεως, δι’ ἀκοῆς; πῶς γὰρ οὐκ ἐθελήσω;
<span class="lb" data-page="5.632" data-line="5" id="l5.632.5"></span>εἴ τι ἄρα περὶ ἀμφοτέρων διανοῇ, οὐκ ἂν διά γε τοῦ ἑτέρου
<span class="lb" data-page="5.632" data-line="6" id="l5.632.6"></span>ὀργάνου, οὐδ’ αὖ διὰ τοῦ ἑτέρου περὶ ἀμφοτέρων αἰσθάνοιο
<span class="lb" data-page="5.632" data-line="7" id="l5.632.7"></span>ἄν; οὐ γὰρ οὖν. περὶ δὴ φωνῆς καὶ τῆς χρόας, πρῶτον
<span class="lb" data-page="5.632" data-line="8" id="l5.632.8"></span>μὲν αὐτὸ τοῦτο περὶ ἀμφοτέρων διανοῇ, ὅτι ἀμφοτέρω ἐστόν;
<span class="lb" data-page="5.632" data-line="9" id="l5.632.9"></span>ἔγωγε. οὐκοῦν καὶ ὅτι ἑκατέρου μὲν ἑκάτερον ἕτερον, ἑαυτῷ
<span class="lb" data-page="5.632" data-line="10" id="l5.632.10"></span>δὲ ταὐτόν; τί μήν; καὶ ὅτι ἀμφοτέρω δύο, ἑκάτερον δὲ ἕν;
<span class="lb" data-page="5.632" data-line="11" id="l5.632.11"></span>καὶ τοῦτο. οὐκοῦν καὶ εἴτε ἀνομοίω, εἴτε ὁμοίω ἀλλήλοιν,
<span class="lb" data-page="5.632" data-line="12" id="l5.632.12"></span>δυνατὸς εἶ ἐπισκέψασθαι; ἴσως. ταῦτα δὴ πάντα διά τινος
<span class="lb" data-page="5.632" data-line="13" id="l5.632.13"></span>περὶ αὐτῶν διανοῇ· οὔτε γὰρ δι’ ἀκοῆς, οὔτε δι’ ὄψεως
<span class="lb" data-page="5.632" data-line="14" id="l5.632.14"></span>οἷόν τε τὸ κοινὸν λαμβάνειν περὶ αὐτῶν. ἔτι δὲ καὶ τόδε
<span class="lb" data-page="5.632" data-line="15" id="l5.632.15"></span>τεκμήριον περὶ οὗ λέγομεν. εἰ γὰρ δυνατὸν εἴη ἀμφοτέρω
<span class="lb" data-page="5.632" data-line="16" id="l5.632.16"></span>σκέψασθαι, ἆρ’ ἐστὸν ἁλμυρὸν ἢ οὒ, οἶσθ’ ὅτι ἔξεις εἰπεῖν,
<span class="lb" data-page="5.632" data-line="17" id="l5.632.17"></span>ᾧ ἐπισκέψῃ, καὶ τοῦτο οὔτε ὄψις οὔτε ἀκοὴ φαίνεται,
<span class="pb" data-page="5.633" id="p5.633"></span>
<span class="lb" data-page="5.633" data-line="1" id="l5.633.1"></span>ἀλλά τι ἄλλο. τί δ’ οὐ μέλλει ἥ γε διὰ τῆς γλώττης δύναμις;
<span class="lb" data-page="5.633" data-line="2" id="l5.633.2"></span>καλῶς λέγεις. ἡ δὲ δὴ διά τινος δύναμις τό τ’ ἐφ’
<span class="lb" data-page="5.633" data-line="3" id="l5.633.3"></span>ἅπασι κοινὸν καὶ τὸ ἐπὶ τούτοις δηλοῖ σοι, ᾧ τὸ ἔστιν
<span class="lb" data-page="5.633" data-line="4" id="l5.633.4"></span>ὀνομάζεις, καὶ τὸ οὐκ ἔστι, καὶ ἃ νῦν δὴ ἐρωτῶμεν περὶ
<span class="lb" data-page="5.633" data-line="5" id="l5.633.5"></span>αὐτῶν, πᾶσι ποιὰ ἀποδώσεις ὄργανα, δι’ ὧν αἰσθάνεται
<span class="lb" data-page="5.633" data-line="6" id="l5.633.6"></span>ἡμῶν τὸ αἰσθανόμενον ἕκαστα. <span class="milestone ed2page" data-n="5.220" data-unit="ed2page" id="ed2page.5.220"></span>ἔν τε οὖν τούτοις ὁ
<span class="lb" data-page="5.633" data-line="7" id="l5.633.7"></span>Πλάτων, ὥσπερ οὖν κᾀν τοῖς ἐφεξῆς, ἐν ἄλλοις τέ τισι
<span class="lb" data-page="5.633" data-line="8" id="l5.633.8"></span>διαλόγοις ἐδίδαξεν ἡμᾶς ὑπὲρ τῆς κοινῆς δυνάμεως, ἥτις ἐξ
<span class="lb" data-page="5.633" data-line="9" id="l5.633.9"></span>ἐγκεφάλου διὰ τῶν νεύρων εἰς ἕκαστον τῶν αἰσθητηρίων
<span class="lb" data-page="5.633" data-line="10" id="l5.633.10"></span>ἀφικνουμένη τῶν ἐν αὐτοῖς ἀλλοιώσεων αἰσθάνεται. ὡς, εἴ
<span class="lb" data-page="5.633" data-line="11" id="l5.633.11"></span>γε δυνατὸν ἦν τοῖς ἰδίοις παθήμασιν αὐτῆς ἄλλο τι συναλλοιωθῆναι
<span class="lb" data-page="5.633" data-line="12" id="l5.633.12"></span>παρὰ τὸ φωτοειδὲς ὄργανον, ἢ τοῖς τῶν ἀτμῶν
<span class="lb" data-page="5.633" data-line="13" id="l5.633.13"></span>ἕτερόν τι τοῦ ἀτμοειδοῦς, ἢ τοῖς τοῦ ἀέρος ἄλλο τι παρὰ
<span class="lb" data-page="5.633" data-line="14" id="l5.633.14"></span>τὸ ἀεροειδὲς, ἢ τοῖς τῶν ὑγρῶν ἕτερόν τι παρὰ τὸ γευστόν
<span class="lb" data-page="5.633" data-line="15" id="l5.633.15"></span>τε καὶ πλῆρες χυμῶν, οὐκ ἂν ἐγεγόνει τὰ τῶν αἰσθητηρίων
<span class="lb" data-page="5.633" data-line="16" id="l5.633.16"></span>ὄργανα· νυνὶ δ’ οὐχ οὕτως ἔχει. τὰ μὲν γὰρ ἐν τοῖς ἀντιβαίνουσι
<span class="lb" data-page="5.633" data-line="17" id="l5.633.17"></span>σώμασιν, ὅσα περ ἦν ἴδια τῆς οἰκείας διαφορᾶς,
<span class="pb" data-page="5.634" id="p5.634"></span>
<span class="lb" data-page="5.634" data-line="1" id="l5.634.1"></span>ἅπαντι μορίῳ νεύρων μεταλαβόντι δυνατὸν αἰσθάνεσθαι,
<span class="lb" data-page="5.634" data-line="2" id="l5.634.2"></span>διότι μηδὲ παθεῖν ἅπαν ὑπὸ τῆς τοῦ γηΐνου σώματος προσβολῆς
<span class="lb" data-page="5.634" data-line="3" id="l5.634.3"></span>ἐπιτήδειόν ἐστιν. ἦν δ’ αὐτῶν πρώτη μὲν ἡ κατ’
<span class="lb" data-page="5.634" data-line="4" id="l5.634.4"></span>ὀξύτητα καὶ ἀμβλύτητα, δευτέρα δ’ ἡ κατὰ θερμότητα
<span class="lb" data-page="5.634" data-line="5" id="l5.634.5"></span>καὶ ψυχρότητα, κατὰ συμβεβηκὸς δ’ αἱ λοιπαὶ, μέγεθός
<span class="lb" data-page="5.634" data-line="6" id="l5.634.6"></span>τε καὶ σχῆμα, καὶ κίνησις, καὶ ἀριθμὸς, αἳ καὶ μετὰ συλλογισμοῦ,
<span class="lb" data-page="5.634" data-line="7" id="l5.634.7"></span>καὶ μνήμης, οὐ μόνον ἧς αἰσθήσεως ἐδείχθησαν
<span class="lb" data-page="5.634" data-line="8" id="l5.634.8"></span>γινόμεναι κατά τε τὴν ἁφὴν καὶ τὴν ὄψιν ἐν τῇ περὶ τῆς
<span class="lb" data-page="5.634" data-line="9" id="l5.634.9"></span>ἀποδείξεως πραγματείᾳ, καθ’ ἣν πρώτην ἀξιῶ γεγυμνάσθαι
<span class="lb" data-page="5.634" data-line="10" id="l5.634.10"></span>τὸν ἀκριβῶς ἕπεσθαι τοῖς νῦν λεγομένοις ἐφιέμενον. ὥσπερ
<span class="lb" data-page="5.634" data-line="11" id="l5.634.11"></span>δὲ τὰ τῆς ἁπτικῆς αἰσθήσεως αἰσθητὰ δι’ ἀντιβάσεως,
<span class="lb" data-page="5.634" data-line="12" id="l5.634.12"></span>οὕτω τὰ τῆς γευστικῆς δι’ ὑγρότητός τε καὶ χυμῶν εἰς γνῶσιν
<span class="lb" data-page="5.634" data-line="13" id="l5.634.13"></span>ἥκει. καὶ ἢν ξηρανθεῖσά ποτε τύχῃ σφοδρῶς ἡ γλῶττα, διαφθείρεται
<span class="lb" data-page="5.634" data-line="14" id="l5.634.14"></span>τῶν χυμῶν ἡ διάγνωσις, μὴ δυναμένου τοῦ παθόντος
<span class="lb" data-page="5.634" data-line="15" id="l5.634.15"></span>αὐτὸ διακρῖναι, τί μὲν ὀξὺ, τί δὲ πικρόν ἐστιν, ἢ
<span class="lb" data-page="5.634" data-line="16" id="l5.634.16"></span>δριμὺ, τί δὲ αὐστηρὸν, ἢ στρυφνὸν, ἢ ὅλως στῦφον, ὥσπερ
<span class="lb" data-page="5.634" data-line="17" id="l5.634.17"></span>οὐδὲ, τί μὲν γλυκὺ, τί δ’ ἁλμυρόν. ἐμφράξεως δὲ γενομένης
<span class="lb" data-page="5.634" data-line="18" id="l5.634.18"></span>τῶν πόρων τῆς ῥινὸς, ἡ ἐκ τῶν ὀδμῶν αἴσθησις ἀπόλλυται,
<span class="pb" data-page="5.635" id="p5.635"></span>
<span class="lb" data-page="5.635" data-line="1" id="l5.635.1"></span>καθάπερ γε καὶ ἡ τῶν φωνῶν, ἐὰν ἐμφραχθῇ τὰ
<span class="lb" data-page="5.635" data-line="2" id="l5.635.2"></span>ὦτα, μὴ διϊκνουμένης εἰς ἑκάτερον τῶν ὀργάνων τῆς οἰκείας
<span class="lb" data-page="5.635" data-line="3" id="l5.635.3"></span>ἀλλοιώσεως, εἰς μὲν τὸ ἀτμοειδὲς, ἐκ τῶν ὀδμῶν, (ἀτμὸς γὰρ
<span class="lb" data-page="5.635" data-line="4" id="l5.635.4"></span>ἡ τούτων οὐσία,) εἰς δὲ τὸ ἀεροειδὲς ἐκ τῶν φωνῶν, ἐπειδὴ
<span class="lb" data-page="5.635" data-line="5" id="l5.635.5"></span>καὶ τούτων ἀήρ ἐστιν ἡ οὐσία. ταῖς τοιαύταις ἐμφράξεσιν
<span class="lb" data-page="5.635" data-line="6" id="l5.635.6"></span>ἀνάλογόν ἐστι καὶ τὸ τῶν ὀφθαλμῶν πάθημα· καλεῖται
<span class="lb" data-page="5.635" data-line="7" id="l5.635.7"></span>δὲ ὑπόχυσις. ἐμφράττεται δὲ ἐν αὐτῷ τῆς ἡλιοειδοῦς αὐγῆς
<span class="lb" data-page="5.635" data-line="8" id="l5.635.8"></span>ὁ κατὰ τὸν ῥαγοειδῆ χιτῶνα πόρος, ὡς μηκέτι συνάπτεσθαι
<span class="lb" data-page="5.635" data-line="9" id="l5.635.9"></span>τὸ τῆς ὄψεως ἴδιον ὄργανον τῷ περιέχοντι τὸν ὅλον ὀφθαλμὸν
<span class="lb" data-page="5.635" data-line="10" id="l5.635.10"></span>ἔξωθεν ἀέρι. τοῦτ’ οὖν αὐτὸ καὶ κατ’ ἐκείνην τὴν ῥῆσιν
<span class="lb" data-page="5.635" data-line="11" id="l5.635.11"></span>ὁ Πλάτων ἐδήλωσεν, ἔνθα φησί· σωματοειδὲς δὴ καὶ ὁρατὸν
<span class="lb" data-page="5.635" data-line="12" id="l5.635.12"></span>αὐτὸ τέλειον γενόμενον εἶναι, χωρισθὲν δὲ πυρὸς, οὐδὲν ἄν
<span class="lb" data-page="5.635" data-line="13" id="l5.635.13"></span>ποτε ὁρατὸν γένοιτο, οὐδὲ ἁπτὸν ἄνευ τινὸς στερεοῦ· στερεὸν
<span class="lb" data-page="5.635" data-line="14" id="l5.635.14"></span>δὲ οὐκ ἄνευ γῆς, ὅθεν ἐκ πυρὸς καὶ γῆς τὸ τοῦ
<span class="lb" data-page="5.635" data-line="15" id="l5.635.15"></span>παντὸς σῶμα ἀρχόμενον συνιστᾷν ὁ θεὸς ἐποίει. ἐκ πυρὸς
<span class="lb" data-page="5.635" data-line="16" id="l5.635.16"></span>γὰρ καὶ γῆς πεποιῆσθαί φησι τὸ σῶμα τοῦ παντὸς, ἵν’
<span class="lb" data-page="5.635" data-line="17" id="l5.635.17"></span>ὁρατόν τε καὶ ἁπτὸν ᾖ. διὰ τοῦτ’ οὖν καὶ τὰ τῶν
<span class="lb" data-page="5.635" data-line="18" id="l5.635.18"></span>ζώων σώματα, τὸ μὲν ἁπτικὸν ὄργανον γεῶδές ἐστι, τὸ δ’
<span class="pb" data-page="5.636" id="p5.636"></span>
<span class="lb" data-page="5.636" data-line="1" id="l5.636.1"></span>ὀπτικὸν πυροειδὲς, ἅπερ ἀλλοιοῦσθαι μὲν ἠδύνατο καὶ
<span class="lb" data-page="5.636" data-line="2" id="l5.636.2"></span>χωρὶς αἰσθήσεως, εἰ μὴ μετέσχεν νεύρων, αἰσθάνεται δὲ τῆς
<span class="lb" data-page="5.636" data-line="3" id="l5.636.3"></span>ἀλλοιώσεως μετουσία τούτων. οὔκουν ἀλλοίωσίς ἐστιν ἡ
<span class="lb" data-page="5.636" data-line="4" id="l5.636.4"></span>αἴσθησις, ὡς ἔνιοί φασιν, ἀλλὰ διάγνωσις ἀλλοιώσεως. οὐ
<span class="lb" data-page="5.636" data-line="5" id="l5.636.5"></span>μὴν οὐδ’ ἀρκεῖ λείαν ἢ τραχεῖαν ἐν τῷ σώματι γενέσθαι
<span class="lb" data-page="5.636" data-line="6" id="l5.636.6"></span>κίνησιν εἰς ἡδονῆς ἢ πόνου γένεσιν, ἀλλὰ χρὴ προσελθεῖν
<span class="lb" data-page="5.636" data-line="7" id="l5.636.7"></span>αἴσθησιν ἑκατέρᾳ τῶν τοιούτων κινήσεων. εἰ δὲ καὶ τὴν
<span class="lb" data-page="5.636" data-line="8" id="l5.636.8"></span>διάθεσιν αὐτὴν ἐθέλοις καλεῖν ὀδύνην ἢ πόνον, οὔ μοι
<span class="lb" data-page="5.636" data-line="9" id="l5.636.9"></span>διαφέρει. μόνον γὰρ ἀξιῶ σε μεμνῆσθαι τοῦ διαφέρειν ἀλλήλων
<span class="lb" data-page="5.636" data-line="10" id="l5.636.10"></span>τήν τε διάθεσιν, ἣν ἴσχει τὰ σώματα τῆς φύσεως
<span class="lb" data-page="5.636" data-line="11" id="l5.636.11"></span>ἐξιστάμενα, καὶ τὴν αἴσθησιν αὐτῆς, ἐπεί τισί γε, καθάπερ
<span class="lb" data-page="5.636" data-line="12" id="l5.636.12"></span><span class="milestone ed2page" data-n="5.221" data-unit="ed2page" id="ed2page.5.221"></span>Ἱπποκράτει, κέκληταί ποθ’ ἡ αἴσθησις μόνη πόνος,
<span class="lb" data-page="5.636" data-line="13" id="l5.636.13"></span>ἔνθα φησίν· ὁκόσοι πονέοντές τι τοῦ σώματος τὰ πολλὰ
<span class="lb" data-page="5.636" data-line="14" id="l5.636.14"></span>τῶν πόνων οὐκ αἰσθάνονται, τούτοισιν ἡ γνώμη νοσεῖ. τοὺς
<span class="lb" data-page="5.636" data-line="15" id="l5.636.15"></span>γὰρ βεβλαμμένους ὁτιοῦν μέρος οὕτως σφοδρῶς, ὡς, εἰ μὴ
<span class="lb" data-page="5.636" data-line="16" id="l5.636.16"></span>παρεφρόνουν, ἀλγεῖν, ὠνόμασε πονοῦντας. ὅτε οὖν φησι.
<span class="lb" data-page="5.636" data-line="17" id="l5.636.17"></span>ὀδύνη γίγνεται καὶ διὰ τὸ θερμὸν, καὶ διὰ τὸ ψυχρὸν,
<span class="lb" data-page="5.636" data-line="18" id="l5.636.18"></span>καὶ διὰ τὸ πλέον, καὶ διὰ τὸ ἔλαττον, καὶ ἐν μὲν τοῖσιν
<span class="pb" data-page="5.637" id="p5.637"></span>
<span class="lb" data-page="5.637" data-line="1" id="l5.637.1"></span>ἐψυγμένοισι τοῦ σώματος διὰ τὸ θερμὸν, ἐν δὲ τοῖσι
<span class="lb" data-page="5.637" data-line="2" id="l5.637.2"></span>τεθερμασμένοισι διὰ τὸ ψυχρὸν, καὶ τοῖσι τὴν φύσιν διαφθειρομένοισιν
<span class="lb" data-page="5.637" data-line="3" id="l5.637.3"></span>ὀδύναι γίγνονται, μὴ νομίσῃς αὐτὸν ἀλλοίωσίν τινα
<span class="lb" data-page="5.637" data-line="4" id="l5.637.4"></span>βραχεῖαν φάναι, ἀλλὰ σφοδρᾶς ἀλλοιώσεως αἴσθησιν, ἥτις
<span class="lb" data-page="5.637" data-line="5" id="l5.637.5"></span>αἴσθησις οὐ δύναται γενέσθαι χωρὶς τῆς τοῦ πάσχοντος σώματος
<span class="lb" data-page="5.637" data-line="6" id="l5.637.6"></span>εἰς τὸ παρὰ φύσιν ἐξαλλαγῆς. ἡδέ<span class="milestone ed1page" data-n="1.317" data-unit="ed1page" id="ed1page.1.317"></span> γε βραχεῖα μεταβολὴ
<span class="lb" data-page="5.637" data-line="7" id="l5.637.7"></span>τῶν σωμάτων αἴσθησιν μὲν ἐργάζεται διαγνωστικὴν τῆς
<span class="lb" data-page="5.637" data-line="8" id="l5.637.8"></span>τοῦ ποιήσαντος δυνάμεως, ὅταν γ’ αἰσθητικὸν ὑπάρχῃ δηλονότι
<span class="lb" data-page="5.637" data-line="9" id="l5.637.9"></span>τὸ ἀλλοιούμενον, ὀδύνην δ’ οὐδέπω παρέχει. πάσχει δ’ ἑτοίμως
<span class="lb" data-page="5.637" data-line="10" id="l5.637.10"></span>τὰς βραχείας μεταβολὰς ἀπὸ τῶν ὁμογενῶν ἓν ἕκαστον.
</p>
          </article>

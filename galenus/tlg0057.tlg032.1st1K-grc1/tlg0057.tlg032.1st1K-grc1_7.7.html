<article xmlns="http://www.w3.org/1999/xhtml" id="urn:cts:greekLit:tlg0057.tlg032.1st1K-grc1:7.7">
<span class="pb page1" data-page="5.637" id="p5.637"></span>
<span class="milestone ed1page page1" data-n="1.317" data-unit="ed1page" id="ed1page.1.317"></span>
<span class="milestone ed2page page1" data-n="5.221" data-unit="ed2page" id="ed2page.5.221"></span>
            <p>
<span class="lb" data-page="5.637" data-line="11" id="l5.637.11"></span>Αὐτίκα γέ τοι τὸ τῆς ὄψεως ὄργανον, ἐπειδὴ
<span class="lb" data-page="5.637" data-line="12" id="l5.637.12"></span>χρωμάτων ἐχρῆν αὐτὸ διαγνωστικὸν ὑπάρχειν, αὐγοειδὲς
<span class="lb" data-page="5.637" data-line="13" id="l5.637.13"></span>ἐγένετο, μόνων τῶν τοιούτων σωμάτων ἀλλοιοῦσθαι πεφυκότων
<span class="lb" data-page="5.637" data-line="14" id="l5.637.14"></span>ὑπὸ χρωμάτων, ὡς δηλοῖ καὶ ὁ περιέχων ἀὴρ, ἡνίκα
<span class="lb" data-page="5.637" data-line="15" id="l5.637.15"></span>μάλιστα καθαρὸς ὑπάρχῃ, τηνικαῦθ’ ὑπὸ χρωμάτων ἀλλοιούμενος.
<span class="lb" data-page="5.637" data-line="16" id="l5.637.16"></span>ἰδεῖν γοῦν ἔστιν, ὅταν ἐν ἀέρι τοιούτῳ τις ὑπὸ
<span class="lb" data-page="5.637" data-line="17" id="l5.637.17"></span>δένδρῳ κατακείμενος ᾖ, τὸ τοῦ δένδρου χρῶμα περιεχόμενον
<span class="pb" data-page="5.638" id="p5.638"></span>
<span class="lb" data-page="5.638" data-line="1" id="l5.638.1"></span>αὐτῷ. καὶ τὸ τοῦ τείχους δὲ χρῶμα πολλάκις ἀὴρ λαμπρὸς
<span class="lb" data-page="5.638" data-line="2" id="l5.638.2"></span>ψαύσας ἐδέξατό τε καὶ διεκόμισεν ἐφ’ ἕτερον σῶμα, καὶ
<span class="lb" data-page="5.638" data-line="3" id="l5.638.3"></span>μάλισθ’ ὅταν ᾖ τὸ χρῶμα κυανοῦν, ἢ ξανθὸν, ἢ ὁπωσοῦν
<span class="lb" data-page="5.638" data-line="4" id="l5.638.4"></span>ἑτέρως εὐανθές. καὶ μὲν δὴ καὶ ὥσπερ ὑπὸ τῆς ἡλιακῆς
<span class="lb" data-page="5.638" data-line="5" id="l5.638.5"></span>αὐγῆς αὐτῷ τῷ ψαῦσαι μόνον ὁ πᾶς ἀὴρ ἀθρόως ὁμοιοῦται,
<span class="lb" data-page="5.638" data-line="6" id="l5.638.6"></span>κατὰ τὸν αὐτὸν τρόπον ὑπὸ τοῦ χρώματος αὐτίκα μεταβάλλεται.
<span class="lb" data-page="5.638" data-line="7" id="l5.638.7"></span>ταυτὶ μὲν οὖν ὀρθότατα καὶ πρὸς Ἀριστοτέλους
<span class="lb" data-page="5.638" data-line="8" id="l5.638.8"></span>εἴρηται περί τε τῆς παραχρῆμα μεταβολῆς τῶν οὕτως ἀλλοιουμένων,
<span class="lb" data-page="5.638" data-line="9" id="l5.638.9"></span>ὡς κινδυνεύειν ἄχρονον εἶναι καὶ ἐπὶ ταύτην,
<span class="lb" data-page="5.638" data-line="10" id="l5.638.10"></span>καὶ διότι πέφυκεν ὑπὸ χρωμάτων ὁ λαμπρὸς ἀὴρ ἀλλοιούμενος,
<span class="lb" data-page="5.638" data-line="11" id="l5.638.11"></span>ἄχρι τοῦ τῆς ὄψεως ὀργάνου διαπέμπων τὴν ἀλλοίωσιν.
<span class="lb" data-page="5.638" data-line="12" id="l5.638.12"></span>οὐ μὴν ὅπως γε τὴν θέσιν, ἢ τὸ μέγεθος, ἢ τὸ διάστημα
<span class="lb" data-page="5.638" data-line="13" id="l5.638.13"></span>γνωρίζομεν ἑκάστου τῶν αἰσθητῶν, εἶπεν ὁ Ἀριστοτέλης.
<span class="lb" data-page="5.638" data-line="14" id="l5.638.14"></span>ἀλλὰ καὶ συλλογιζόμενοι περὶ τὸ δόγμα πολλοὶ τῶν
<span class="lb" data-page="5.638" data-line="15" id="l5.638.15"></span>ἀπ’ αὐτοῦ κατάφωροι γίγνονται ψευδόμενοι, μήτ’ ὀσμῶν,
<span class="lb" data-page="5.638" data-line="16" id="l5.638.16"></span>μήτε φωνῶν συνενδεικνυμένων τὸν τόπον, ὅθεν ἥκουσιν, ὡς
<span class="lb" data-page="5.638" data-line="17" id="l5.638.17"></span>ἐν τῷ πρώτῳ δέδεικται περὶ ἀποδείξεως. καὶ μὲν δὴ καὶ τὸ
<span class="lb" data-page="5.638" data-line="18" id="l5.638.18"></span>διὰ τῶν κατόπτρων, ὅσα τε ἄλλα στιλπνὰ σώματα, ποτὲ
<span class="pb" data-page="5.639" id="p5.639"></span>
<span class="lb" data-page="5.639" data-line="1" id="l5.639.1"></span>μὲν ἡμᾶς αὐτοὺς θεᾶσθαι, ποτὲ δὲ ἄλλους τινὰς ἐκ πλαγίων
<span class="lb" data-page="5.639" data-line="2" id="l5.639.2"></span>ἢ ὄπισθεν, ὥσπερ τοῖς ἄλλοις ἅπασιν, πλὴν Πλάτωνος,
<span class="lb" data-page="5.639" data-line="3" id="l5.639.3"></span>οὕτω καὶ Ἀριστοτέλει μάχεται, μόνου τοῦ χρώματος
<span class="lb" data-page="5.639" data-line="4" id="l5.639.4"></span>δυναμένου κατ’ ἀνάκλασιν ἀπὸ τῶν ὁρωμένων ἐπὶ τὴν ἡμετέραν
<span class="lb" data-page="5.639" data-line="5" id="l5.639.5"></span>ὄψιν ἀφικέσθαι, μορφῆς δ’ ἢ μεγέθους οὐκέτι.
<span class="lb" data-page="5.639" data-line="6" id="l5.639.6"></span>μορφὴν μὲν γὰρ τῆς ποικιλίας τῶν περὶ τὰ μόρια σχημάτων
<span class="lb" data-page="5.639" data-line="7" id="l5.639.7"></span>ἐργαζομένης, οὔτ’ ἐπινοῆσαι δυνατὸν, ἀπ’ αὐτῶν τινα γενέσθαι
<span class="lb" data-page="5.639" data-line="8" id="l5.639.8"></span>προσβολὴν τοῖς κατόπτροις, οὔτ’, εἰ καὶ γένοιτο, χωρὶς
<span class="lb" data-page="5.639" data-line="9" id="l5.639.9"></span>τοῦ κλασθῆναι τὴν ἀνάκλασιν ἐφ’ ἡμᾶς ἀφικέσθαι· πιθανώτερα
<span class="lb" data-page="5.639" data-line="10" id="l5.639.10"></span>γὰρ ὅσον ἐπὶ τῷδε τὰ κατ’ Ἐπίκουρον εἴδωλα· τὸ
<span class="lb" data-page="5.639" data-line="11" id="l5.639.11"></span>δὲ μέγεθος ἔτ’ ἀδυνατώτερον ἐγκαταβαίνειν τῇ κόρῃ.
<span class="lb" data-page="5.639" data-line="12" id="l5.639.12"></span><span class="milestone ed2page" data-n="5.222" data-unit="ed2page" id="ed2page.5.222"></span>καίτοι τοῦτό γε τὰς ἁπάντων τῶν ἄλλων καταβάλλον δόξας
<span class="lb" data-page="5.639" data-line="13" id="l5.639.13"></span>ὥσπερ τι μικρὸν παρέρχονται, περὶ μὲν τοῦ διαστήματός τε
<span class="lb" data-page="5.639" data-line="14" id="l5.639.14"></span>καὶ τῆς θέσεως ἐπιχειροῦντες σοφίζεσθαι, τὴν δὲ τοῦ μεγέθους
<span class="lb" data-page="5.639" data-line="15" id="l5.639.15"></span>διάγνωσιν, ὅπως γίγνεται, παρερχόμενοι, καίπερ διαῤῥήδην
<span class="lb" data-page="5.639" data-line="16" id="l5.639.16"></span>αὐτῶν ἀνατρέπουσαν τὰς δόξας. ἀδύνατον γὰρ αἰσθέσθαι
<span class="lb" data-page="5.639" data-line="17" id="l5.639.17"></span>τοῦ μεγέθους τῶν ὁρατῶν ἄνευ τοῦ θεωρεῖσθαι τὸ
<span class="lb" data-page="5.639" data-line="18" id="l5.639.18"></span>βλεπόμενον, ἐν ᾧπερ ἂν ὑπάρχῃ τόπῳ. καίτοι περὶ τῆς
<span class="lb" data-page="5.639" data-line="19" id="l5.639.19"></span>ἀνακλάσεως, ἣν ἀπὸ τῶν αἰσθητῶν ἐφ’ ἡμᾶς ὁ Ἀριστοτέλης
<span class="pb" data-page="5.640" id="p5.640"></span>
<span class="lb" data-page="5.640" data-line="1" id="l5.640.1"></span>ἥκειν λέγει, τῷ λόγῳ δοκεῖ μοι κατανενοηκέναι τὴν ἀτοπίαν,
<span class="lb" data-page="5.640" data-line="2" id="l5.640.2"></span>οὐδαμόθι τολμῶν αὐτῇ χρῆσθαι, παρελκόμενος δ’ ὡς ἀπίθανον
<span class="lb" data-page="5.640" data-line="3" id="l5.640.3"></span>ἀεί. καὶ γὰρ ὅπως ἡ ἶρις γίγνεται, καὶ ὅπως ἅλως
<span class="lb" data-page="5.640" data-line="4" id="l5.640.4"></span>ἤτοι περὶ τὸν ἥλιον ἢ τὴν σελήνην, οἵ τ’ ἀνθήλιοι καὶ οἱ
<span class="lb" data-page="5.640" data-line="5" id="l5.640.5"></span>προήλιοι καλούμενοι, τά τε διὰ τῶν κατόπτρων ὁρώμενα
<span class="lb" data-page="5.640" data-line="6" id="l5.640.6"></span>διερχόμενος, εἰς ἀνάκλασιν ὄψεως ἀναφέρει πάντα, μηδενὶ
<span class="lb" data-page="5.640" data-line="7" id="l5.640.7"></span>διαφέρειν λέγων, ἢ τὴν ὄψιν ἀνακλᾶσθαι νομίζειν, ἢ τὰς
<span class="lb" data-page="5.640" data-line="8" id="l5.640.8"></span>ἀπὸ τῶν ὁρωμένων ἀλλοιώσεις τοῦ περιέχοντος ἡμᾶς ἀέρος,
<span class="lb" data-page="5.640" data-line="9" id="l5.640.9"></span>ὁμοιότατον κατά γε τοῦτο σοφιζόμενος Ἀσκληπιάδῃ τῷ τῆς
<span class="lb" data-page="5.640" data-line="10" id="l5.640.10"></span>ὁλκῆς ἀντὶ τοῦ τῆς φορᾶς ὀνόματι χρωμένῳ· τὸ γὰρ ἀπίθανον
<span class="lb" data-page="5.640" data-line="11" id="l5.640.11"></span>τῆς φορᾶς ὑπειδόμενος ἐπετόλμησε τῇ μεταθέσει
<span class="lb" data-page="5.640" data-line="12" id="l5.640.12"></span>τῆς προσηγορίας. οὕτως οὖν καὶ ὁ Ἀριστοτέλης, ἐπειδὴ
<span class="lb" data-page="5.640" data-line="13" id="l5.640.13"></span>σαφῶς ἠπίστατο τὰ κατὰ μέρος ἀπιθάνους ἐρεῖν τὰς ὀπτικὰς
<span class="lb" data-page="5.640" data-line="14" id="l5.640.14"></span>αἰτίας, εἰ φυλάττοι τὴν ἑαυτοῦ δόξαν, ἐπὶ τὴν ἀλλοτρίαν
<span class="lb" data-page="5.640" data-line="15" id="l5.640.15"></span>ἀφίκετο, μηδὲν διαφέρειν λέγων, ὁποτέρως ἂν ἑρμηνεύῃ.
<span class="lb" data-page="5.640" data-line="16" id="l5.640.16"></span>καίτοι δικαιότατ’ εἴποι πρὸς αὐτὸν ἄν τις· Εἰ μηδὲν διαφέρει
<span class="lb" data-page="5.640" data-line="17" id="l5.640.17"></span>λέγειν οὕτως ἢ ἐκείνως, τί καταλιπὼν τὴν ἀληθῆ τε
<span class="pb" data-page="5.641" id="p5.641"></span>
<span class="lb" data-page="5.641" data-line="1" id="l5.641.1"></span>καὶ σὴν δόξαν ἀλλοτρίᾳ χρῇ ψευδεῖ; εἰς γὰρ τοὐναντίον
<span class="lb" data-page="5.641" data-line="2" id="l5.641.2"></span>σοι περιτραπήσεται τὸ σόφισμα, μηδεμίαν αἰτίαν εἰπόντι
<span class="lb" data-page="5.641" data-line="3" id="l5.641.3"></span>τῆς ἀλόγου τῶν δογμάτων μεταλλαγῆς, ὥστε ὑποπτευθήσῃ
<span class="lb" data-page="5.641" data-line="4" id="l5.641.4"></span>μᾶλλον ἢ πιστευθήσῃ. καὶ μὴν εἰ, διότι πιθανώτερόν σοι τὸ
<span class="lb" data-page="5.641" data-line="5" id="l5.641.5"></span>λέγειν ἐστὶν, διὰ τοῦτο φαίης προσχρῆσθαι δόγμασιν ἀλλοτρίοις,
<span class="lb" data-page="5.641" data-line="6" id="l5.641.6"></span>ἐρωτηθήσεται πάλιν αὐτοῦ τοῦ πιθανοῦ τὴν αἰτίαν.
<span class="lb" data-page="5.641" data-line="7" id="l5.641.7"></span>εἰ γὰρ ἡ ψευδὴς δόξα τὰς κατὰ μέρος ἁπάσας αἰτίας πιθανωτέρας
<span class="lb" data-page="5.641" data-line="8" id="l5.641.8"></span>ἔχει τῆς ἀληθοῦς, ἀπιστηθήσεται πάντ’ αὐτοῦ τὰ
<span class="lb" data-page="5.641" data-line="9" id="l5.641.9"></span>τῶν προβλημάτων βιβλία. τὸ μὲν οὖν διὰ μέσου τοῦ ἀέρος
<span class="lb" data-page="5.641" data-line="10" id="l5.641.10"></span>ὁρᾷν ἡμᾶς ἐναργές ἐστι καὶ πᾶσιν ὁμολογούμενον, ἡ ζήτησις
<span class="lb" data-page="5.641" data-line="11" id="l5.641.11"></span>δὲ ἐπὶ τῷδε γίγνεται, πότερον ὡς δι’ ὁδοῦ τινος
<span class="lb" data-page="5.641" data-line="12" id="l5.641.12"></span>μέσης ἀπὸ τῶν ὁρωμένων ἀφικνεῖταί τι πρὸς ἡμᾶς, ἢ τοιοῦτον
<span class="lb" data-page="5.641" data-line="13" id="l5.641.13"></span>ὄργανον ὁ ἀήρ ἐστιν ἡμῖν εἰς τὴν τῶν ὁρατῶν διάγνωσιν,
<span class="lb" data-page="5.641" data-line="14" id="l5.641.14"></span>οἷόν περ τὸ νεῦρον εἰς τὴν τῶν ἁπτῶν. οἴονται μὲν
<span class="lb" data-page="5.641" data-line="15" id="l5.641.15"></span>οὖν οἱ πλεῖστοι, καὶ διὰ τοῦ νεύρου τὴν ἀπὸ τῶν προσπιπτόντων
<span class="lb" data-page="5.641" data-line="16" id="l5.641.16"></span>ἀλλοίωσιν ἀναδιδομένην ἐπὶ τὸ τῆς ψυχῆς ἡγεμονικὸν
<span class="lb" data-page="5.641" data-line="17" id="l5.641.17"></span>εἰς διάγνωσιν ἄγειν ἡμᾶς αὐτῶν, οὐκ ἐννοοῦντες, ὡς
<span class="lb" data-page="5.641" data-line="18" id="l5.641.18"></span>οὐκ ἂν ἡ τῆς ὀδύνης αἴσθησις ἐγίγνετο κατὰ τὸ τεμνόμενον
<span class="pb" data-page="5.642" id="p5.642"></span>
<span class="lb" data-page="5.642" data-line="1" id="l5.642.1"></span>ἢ θλώμενον ἢ καιόμενον μόριον, εἰ μὴ καὶ τῆς αἰσθήσεως
<span class="lb" data-page="5.642" data-line="2" id="l5.642.2"></span>ἡ δύναμις ἦν ἐν αὐτοῖς. ἔχει δ’ ἐναντίως ἢ δοξάζουσιν
<span class="lb" data-page="5.642" data-line="3" id="l5.642.3"></span>ἐκεῖνοι τὸ ἀληθές. αὐτό τε γὰρ τὸ νεῦρον ἐγκεφάλου μέρος
<span class="lb" data-page="5.642" data-line="4" id="l5.642.4"></span>ἐστὶν, οἷόν περ ἀκρέμων ἢ βλάστημα δένδρου, τό τε μέρος,
<span class="lb" data-page="5.642" data-line="5" id="l5.642.5"></span>εἰς ὃ ἐμφύεται, τὴν δύναμιν αὐτοῦ δεχόμενον εἰς ὅλον ἑαυτῷ
<span class="lb" data-page="5.642" data-line="6" id="l5.642.6"></span>διαγνωστικὸν γίνεται τῶν ψαυόντων αὐτοῦ. παραπλήσιον
<span class="lb" data-page="5.642" data-line="7" id="l5.642.7"></span>οὖν τι κᾀπὶ τοῦ περιέχοντος ἡμᾶς ἀέρος γίγνεται. πεφωτισμένος
<span class="lb" data-page="5.642" data-line="8" id="l5.642.8"></span>γὰρ ὑφ’ ἡλίου τοιοῦτόν ἐστιν ἤδη τὸ τῆς ὄψεως
<span class="lb" data-page="5.642" data-line="9" id="l5.642.9"></span>ὄργανον, οἷον τὸ παραγιγνόμενον ἐξ ἐγκεφάλου πνεῦμα·
<span class="lb" data-page="5.642" data-line="10" id="l5.642.10"></span>πρὶν φωτισθῆναι δὲ κατὰ τὴν ὑπὸ τοῦ πνεύματος εἰς αὐτὸν
<span class="lb" data-page="5.642" data-line="11" id="l5.642.11"></span>ἐκ τῆς βολῆς ἐναποτελουμένην ἀλλοίωσιν ὁμοιοπαθὲς ὄργανον
<span class="lb" data-page="5.642" data-line="12" id="l5.642.12"></span>οὐ γίγνεται. μὴ τοίνυν ὡς διὰ βακτηρίας τοῦ πέριξ
<span class="lb" data-page="5.642" data-line="13" id="l5.642.13"></span>ἀέρος ὁρᾷν ἡμᾶς οἱ Στωϊκοὶ λεγέτωσαν. ἡ γὰρ τοιαύτη
<span class="lb" data-page="5.642" data-line="14" id="l5.642.14"></span>διάγνωσις ἀντιβαινόντων ἐστὶ σωμάτων κατὰ συλλογισμὸν,
<span class="lb" data-page="5.642" data-line="15" id="l5.642.15"></span>ἔτι δὲ μᾶλλον οὐ πιλητοῦ αἰσθητικὴ ἡ τοῦ ὄμματος αἴσθησις
<span class="lb" data-page="5.642" data-line="16" id="l5.642.16"></span>ἡμῖν ἐστιν, οὔτε <span class="milestone ed2page" data-n="5.223" data-unit="ed2page" id="ed2page.5.223"></span>τῆς σκληρότητος, ἢ μαλακότητος,
<span class="lb" data-page="5.642" data-line="17" id="l5.642.17"></span>ἀλλὰ χρόας, καὶ μεγέθους, καὶ θέσεως, ὧν οὐδὲν ἡ
<span class="lb" data-page="5.642" data-line="18" id="l5.642.18"></span>βακτηρία διαγνῶναι δύναται. πολὺ τοίνυν ἄμεινον, ὃ ἐν
<span class="pb" data-page="5.643" id="p5.643"></span>
<span class="lb" data-page="5.643" data-line="1" id="l5.643.1"></span>ἐσφαλμένοις Ἐπίκουρος ἀπεφῄνατο τῶν Στωϊκῶν. ἐκεῖνοι
<span class="lb" data-page="5.643" data-line="2" id="l5.643.2"></span>μὲν γὰρ τῶν ὁρατῶν οὐδὲν ἄγουσιν ἄχρι τῆς ὀπτικῆς δυνάμεως·
<span class="lb" data-page="5.643" data-line="3" id="l5.643.3"></span>ὁ δ’ Ἐπίκουρος, καὶ πολύ γε τούτου κρεῖττον Ἀριστοτέλης,
<span class="lb" data-page="5.643" data-line="4" id="l5.643.4"></span>οὐκ εἴδωλον σωματικὸν, ἀλλὰ ποιότητα δι’ ἀλλοιώσεως
<span class="lb" data-page="5.643" data-line="5" id="l5.643.5"></span>τοῦ πέριξ ἀέρος ἀπὸ τῶν ὁρατῶν ἄγων ἄχρι τῆς
<span class="lb" data-page="5.643" data-line="6" id="l5.643.6"></span>ὄψεως. εὐλαβήθη γὰρ ὅλως αἰσθητικὸν ποιῆσαι τὸν πέριξ
<span class="lb" data-page="5.643" data-line="7" id="l5.643.7"></span>ἀέρα, καίτοι τήν γε σάρκα σαφῶς ὁρῶν αἰσθητικὴν γιγνομένην
<span class="lb" data-page="5.643" data-line="8" id="l5.643.8"></span>ἐκ τῆς ἀφικνουμένης εἰς αὐτὴν ἀπὸ τῆς ἀρχῆς δυνάμεως.
<span class="lb" data-page="5.643" data-line="9" id="l5.643.9"></span>τί δὲ χαλεπόν ἐστι τὴν ἡλιακὴν αὐγὴν αἰσθητικὴν
<span class="lb" data-page="5.643" data-line="10" id="l5.643.10"></span>ὑποθέσθαι, οἷον μάλιστα τὸ κατὰ τοὺς ὀφθαλμοὺς πνεῦμα
<span class="lb" data-page="5.643" data-line="11" id="l5.643.11"></span>τὸ παραγόμενον ἐξ ἐγκεφάλου προδήλως ὁρᾶται; καὶ γὰρ
<span class="lb" data-page="5.643" data-line="12" id="l5.643.12"></span>φωτοειδές ἐστιν. εἰ δὲ καὶ περὶ ψυχῆς οὐσίας ἀποφῄνασθαι
<span class="lb" data-page="5.643" data-line="13" id="l5.643.13"></span>χρὴ, δυοῖν θάτερον ἀναγκαῖον εἰπεῖν, ἤγουν εἶναι τὸ οἷον
<span class="lb" data-page="5.643" data-line="14" id="l5.643.14"></span>αὐγοειδές <span class="milestone ed1page" data-n="1.318" data-unit="ed1page" id="ed1page.1.318"></span>τε καὶ αἰθερῶδες σῶμα λεκτέον αὐτὴν,
<span class="lb" data-page="5.643" data-line="15" id="l5.643.15"></span>εἰς ὃ, κᾂν μὴ βούλωνται, κατ’ ἀκολουθίαν ἀφικνοῦνται Στωϊκοί
<span class="lb" data-page="5.643" data-line="16" id="l5.643.16"></span>τε καὶ Ἀριστοτέλης, ἢ αὐτὴν μὲν ἀσώματον ὑπάρχειν οὐσίαν,
<span class="lb" data-page="5.643" data-line="17" id="l5.643.17"></span>ὄχημά τε τὸ πρῶτον αὐτῆς εἶναι τουτὶ τὸ σῶμα, δι’ οὗ
<span class="lb" data-page="5.643" data-line="18" id="l5.643.18"></span>μέσου τὴν πρὸς τἄλλα σώματα κοινωνίαν λαμβάνει. τοῦτο
<span class="pb" data-page="5.644" id="p5.644"></span>
<span class="lb" data-page="5.644" data-line="1" id="l5.644.1"></span>μὲν οὖν αὐτὸ δι’ ὅλου λεκτέον ἡμῖν ἐκτετάσθαι τοῦ ἐγκεφάλου,
<span class="lb" data-page="5.644" data-line="2" id="l5.644.2"></span>τῇ δέ γε πρὸς αὐτὸ κοινωνίᾳ τὸ κατὰ τὰς ὄψεις
<span class="lb" data-page="5.644" data-line="3" id="l5.644.3"></span>αὐτῶν πνεῦμα φωτοειδὲς γίγνεσθαι.
</p>
          </article>

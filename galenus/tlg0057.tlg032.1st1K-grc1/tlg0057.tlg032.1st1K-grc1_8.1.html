<article xmlns="http://www.w3.org/1999/xhtml" id="urn:cts:greekLit:tlg0057.tlg032.1st1K-grc1:8.1">
<span class="pb page1" data-page="5.648" id="p5.648"></span>
<span class="milestone ed1page page1" data-n="1.318" data-unit="ed1page" id="ed1page.1.318"></span>
<span class="milestone ed2page page1" data-n="5.224" data-unit="ed2page" id="ed2page.5.224"></span>
            <h2>ΓΑΛΗΝΟΥ ΠΕΡΙ ΤΩΝ ΚΑΘ’ ΠΙΠΟΚΡΑΤΗΝ
<br></br>ΚΑΙ ΠΛΑΤΩΝΑ ΔΟΓΜΑΤΩΝ ΒΙΒΛΙΟΝ
<br></br>ΟΓΔΟΟΝ.
</h2>
            <p>
<span class="lb" data-page="5.648" data-line="1" id="l5.648.1"></span>Περὶ τῶν Ἱπποκράτους καὶ Πλάτωνος δογμάτων
<span class="lb" data-page="5.648" data-line="2" id="l5.648.2"></span>ἐπισκέψασθαι προθέμενοι, πρῶτον μὲν ἐδιδάξαμεν,
<span class="lb" data-page="5.648" data-line="3" id="l5.648.3"></span>ἀναγκαιότατον ὑπάρχειν ἰατρικῇ τε καὶ φιλοσοφίᾳ, εἴτε
<span class="lb" data-page="5.648" data-line="4" id="l5.648.4"></span>πλείους εἰσὶ δυνάμεις αἱ διοικοῦσαι τὸν ἄνθρωπον, εἴτε
<span class="lb" data-page="5.648" data-line="5" id="l5.648.5"></span>μία, βεβαίως ἐξευρεῖν· ἐφεξῆς δ’ ἐπὶ τὴν ζήτησιν αὐτῶν
<span class="lb" data-page="5.648" data-line="6" id="l5.648.6"></span>τραπόμενοι κατὰ τὸν ἀποδεικτικὸν νόμον, ἔννοιαν ὁμολογουμένην
<span class="lb" data-page="5.648" data-line="7" id="l5.648.7"></span>ἔφαμεν εἶναι τοῦ τῆς ψυχῆς ἡγεμονικοῦ τὸ κατάρχον
<span class="pb" data-page="5.649" id="p5.649"></span>
<span class="lb" data-page="5.649" data-line="1" id="l5.649.1"></span>αἰσθήσεώς τε καὶ κινήσεως τῆς κατὰ προαίρεσιν, οὐδὲν ὡς
<span class="lb" data-page="5.649" data-line="2" id="l5.649.2"></span>πρὸς τὰ παρόντα διαφέροντος, ἢ κατὰ προαίρεσιν, ἢ καθ’
<span class="lb" data-page="5.649" data-line="3" id="l5.649.3"></span>ὁρμὴν εἰπεῖν. εὔδηλον δὲ, ὅτι ἕτεραι μέν εἰσιν αἱ κινήσεις
<span class="lb" data-page="5.649" data-line="4" id="l5.649.4"></span>ἐκτεινόντων τε καὶ συστελλόντων τὰ κῶλα, βαδιζόντων τε
<span class="lb" data-page="5.649" data-line="5" id="l5.649.5"></span>καὶ τρεχόντων, ἑστώτων τε καὶ καθημένων, ὅσα τ’ ἄλλα τοιαῦτα
<span class="lb" data-page="5.649" data-line="6" id="l5.649.6"></span>πραττόντων, ἕτεραι δ’ αἱ κατὰ τὴν καρδίαν τε καὶ
<span class="lb" data-page="5.649" data-line="7" id="l5.649.7"></span>τὰς ἀρτηρίας, οὐ κατὰ τὴν ἡμετέραν προαίρεσιν ἀποτελούμεναι,
<span class="lb" data-page="5.649" data-line="8" id="l5.649.8"></span>καθάπερ καὶ τρίτον ἄλλο γένος κινήσεων, αἱ περὶ
<span class="lb" data-page="5.649" data-line="9" id="l5.649.9"></span>τὴν τῆς τροφῆς οἰκονομίαν. ἀλλ’ ἀπό γε τῶν προαιρετικῶν
<span class="lb" data-page="5.649" data-line="10" id="l5.649.10"></span>ἀρξάμενοι, καθ’ ἃς καὶ τὸ καλούμενον ἰδίως ἡγεμονικόν
<span class="lb" data-page="5.649" data-line="11" id="l5.649.11"></span>ἐστι τῆς ψυχῆς, ἕνα λόγον ἐδείκνυμεν ἠρωτῆσθαι μόνον
<span class="lb" data-page="5.649" data-line="12" id="l5.649.12"></span>ἐπιστημονικῶς, ἀπ’ αὐτοῦ τοῦ ζητουμένου τῆς οὐσίας ἔχοντα
<span class="lb" data-page="5.649" data-line="13" id="l5.649.13"></span>τὰς προτάσεις, ὄντα τοιοῦτον· ὅπου τῶν νεύρων ἡ ἀρχὴ, ἐνταῦθα
<span class="lb" data-page="5.649" data-line="14" id="l5.649.14"></span>καὶ τὸ τῆς ψυχῆς ἡγεμονικόν. αὕτη μὲν ἡ τοῦ λόγου
<span class="lb" data-page="5.649" data-line="15" id="l5.649.15"></span>κυριωτάτη πρότασις ὡμολογημένη πᾶσιν ἰατροῖς τε καὶ φιλοσόφοις.
<span class="lb" data-page="5.649" data-line="16" id="l5.649.16"></span>ἡ δ’ οἷον <span class="milestone ed2page" data-n="5.226" data-unit="ed2page" id="ed2page.5.226"></span>πρόσληψις αὐτῆς ἀληθὴς μὲν, ἡ
<span class="lb" data-page="5.649" data-line="17" id="l5.649.17"></span>ἀρχὴ τῶν νεύρων ἐν τῷ ἐγκεφάλῳ, ψευδὴς δὲ, ἡ ἀρχὴ τῶν
<span class="lb" data-page="5.649" data-line="18" id="l5.649.18"></span>νεύρων ἐν τῇ καρδίᾳ, γράφειν μὲν ταύτην τὴν πρότασιν
<span class="pb" data-page="5.650" id="p5.650"></span>
<span class="lb" data-page="5.650" data-line="1" id="l5.650.1"></span>ἢ καὶ λέγειν τοῖς ἀπείροις ἀνατομῆς δυναμένου τινὸς, οὐ
<span class="lb" data-page="5.650" data-line="2" id="l5.650.2"></span>μὴν δεῖξαί γε δυναμένου. πάντα γὰρ ἐν τοῖς ζώοις τὰ
<span class="lb" data-page="5.650" data-line="3" id="l5.650.3"></span>μόρια νεύρων μετέχει, τὰ μὲν ἄντικρυς ἐξ ἐγκεφάλου παραγιγνομένων
<span class="lb" data-page="5.650" data-line="4" id="l5.650.4"></span>εἰς αὐτὰ, τὰ δὲ διὰ μέσου τοῦ νωτιαίου. πρῶτοι
<span class="lb" data-page="5.650" data-line="5" id="l5.650.5"></span>οὖν μακρολογίας αἴτιοι κατέστησαν οἱ καταψευσάμενοι τῶν
<span class="lb" data-page="5.650" data-line="6" id="l5.650.6"></span>φαινομένων, οὐχ Ἱπποκράτης, ἢ Ἐρασίστρατος, ἢ Εὔδημος,
<span class="lb" data-page="5.650" data-line="7" id="l5.650.7"></span>ἢ Ἡρόφιλος, ἢ Μαρῖνος, οἱ μετὰ τοὺς παλαιοὺς ἐν τῷ
<span class="lb" data-page="5.650" data-line="8" id="l5.650.8"></span>μεταξὺ χρόνῳ τὴν ἀνατομικὴν θεωρίαν ἠμελημένην ἀνακτησάμενοι·
<span class="lb" data-page="5.650" data-line="9" id="l5.650.9"></span>ὡς, εἴ γε τὸ φαινόμενον ἐκ τῆς ἀνατομῆς εἶπον,
<span class="lb" data-page="5.650" data-line="10" id="l5.650.10"></span>οὐκ ἂν ἐμακρολογοῦμεν, δι’ ἀποδείξεως μιᾶς εὑρημένου τοῦ
<span class="lb" data-page="5.650" data-line="11" id="l5.650.11"></span>ζητουμένου. μακροτέρων οὖν λόγων ἐδεήθημεν <span class="milestone ed1page" data-n="1.319" data-unit="ed1page" id="ed1page.1.319"></span>εὐθὺς
<span class="lb" data-page="5.650" data-line="12" id="l5.650.12"></span>ἐν τῷ πρώτῳ βιβλίῳ διὰ τοὺς, ἃ μηδ’ ὅλως εἶδον, ὡς ἀκριβῶς
<span class="lb" data-page="5.650" data-line="13" id="l5.650.13"></span>ἰδόντας ἐπιχειρήσαντας γράφειν, ἠναγκάσθημέν τε καὶ
<span class="lb" data-page="5.650" data-line="14" id="l5.650.14"></span>νεύρων καὶ ἀρτηριῶν ἀνατομὴν ἐπὶ κεφαλαίων ἐν αὐτῷ
<span class="lb" data-page="5.650" data-line="15" id="l5.650.15"></span>διελθεῖν. ἐν δὲ τῷ δευτέρῳ βιβλίῳ τῶν ἠρωτημένων λόγων
<span class="lb" data-page="5.650" data-line="16" id="l5.650.16"></span>περὶ ψυχῆς ἡγεμονικοῦ τοὺς πιθανωτάτους ἀπεδείξαμεν, οὐ
<span class="lb" data-page="5.650" data-line="17" id="l5.650.17"></span>κατὰ τὴν ἀποδεικτικὴν μέθοδον ὑπ’ αὐτῶν συντεθέντας,
<span class="pb" data-page="5.651" id="p5.651"></span>
<span class="lb" data-page="5.651" data-line="1" id="l5.651.1"></span>ἀλλὰ τοὺς μὲν ἐγγὺς αὐτῶν, οὓς διαλεκτικοὺς ἔθος ἐστὶν
<span class="lb" data-page="5.651" data-line="2" id="l5.651.2"></span>Ἀριστοτέλει καλεῖν, ἐνίους δὲ ποῤῥώτερον, οὓς διαιροῦμεν
<span class="lb" data-page="5.651" data-line="3" id="l5.651.3"></span>εἴς τε τοὺς ῥητορικοὺς καὶ τοὺς σοφιστικούς. ἔπραξα δὲ
<span class="lb" data-page="5.651" data-line="4" id="l5.651.4"></span>τοῦτο καὶ τοῦ ὑποκειμένου μὲν ἕνεκεν αὐτοῦ, καὶ διὰ τοὺς
<span class="lb" data-page="5.651" data-line="5" id="l5.651.5"></span>ἑταίρους δὲ βουλομένους ἐκ παραλλήλου τῶν λόγων ἔχειν
<span class="lb" data-page="5.651" data-line="6" id="l5.651.6"></span>τὰς διαφορὰς ἐφ’ ἑνὸς προβλήματος, ἐσομένης τῆς γυμνασίας
<span class="lb" data-page="5.651" data-line="7" id="l5.651.7"></span>ταύτης εἰς πολλὰ χρησίμης. ἐπεὶ δὲ καὶ τοιοῦτόν τινα λόγον
<span class="lb" data-page="5.651" data-line="8" id="l5.651.8"></span>ὁ Χρύσιππος ἔγραψεν· ἔνθα τὰ πάθη τῆς ψυχῆς, ἐνταῦθα
<span class="lb" data-page="5.651" data-line="9" id="l5.651.9"></span>καὶ τὸ ἡγεμονικόν· τὰ δὲ πάθη τῆς ψυχῆς ἐν καρδίᾳ· ἐν
<span class="lb" data-page="5.651" data-line="10" id="l5.651.10"></span>ταύτῃ ἄρα καὶ τὸ ἡγεμονικόν· ἐδείκνυον αὐτὸ τὸ ζητούμενον
<span class="lb" data-page="5.651" data-line="11" id="l5.651.11"></span>αὐτὸν ἐν τῷ κυριωτάτῳ λήμματι λαμβάνοντα. Πλάτωνος
<span class="lb" data-page="5.651" data-line="12" id="l5.651.12"></span>γὰρ εἰρηκότος, ἐν μὲν τῇ κεφαλῇ τὸ λογιστικὸν
<span class="lb" data-page="5.651" data-line="13" id="l5.651.13"></span>ὑπάρχειν, ἐν δὲ τῇ καρδίᾳ τὸ θυμοειδὲς, ἐν ἥπατι δὲ τὸ
<span class="lb" data-page="5.651" data-line="14" id="l5.651.14"></span>ἐπιθυμητικὸν, ἐχρῆν αὐτὸν ἐλέγξαι πρότερον, ὅσα κατασκευάζων
<span class="lb" data-page="5.651" data-line="15" id="l5.651.15"></span>ἑαυτοῦ τὸ δόγμα διῆλθεν ὁ Πλάτων, οὐχ ἁπλῶς ἀποφῃνάμενον
<span class="lb" data-page="5.651" data-line="16" id="l5.651.16"></span>ἀξιοπιστοτέραν| ἡγεῖσθαι τὴν ἰδίαν ἀπόφασιν
<span class="lb" data-page="5.651" data-line="17" id="l5.651.17"></span>τῶν ὑπὸ Πλάτωνος εἰρημένων λόγων. ἐδείκνυον δὲ καὶ ὡς
<span class="pb" data-page="5.652" id="p5.652"></span>
<span class="lb" data-page="5.652" data-line="1" id="l5.652.1"></span>οὐδ’ ἐπεχείρησέ που τῶν ἑαυτοῦ συγγραμμάτων ὁ Χρύσιππος
<span class="lb" data-page="5.652" data-line="2" id="l5.652.2"></span>ἀντειπεῖν τοῖς τοῦ Πλάτωνος λόγοις. ἅπαντες μὲν οὖν ὅσοι
<span class="lb" data-page="5.652" data-line="3" id="l5.652.3"></span>μηδέπω φιλοσοφίας ἦσαν ἡμμένοι γεωμέτραι, καὶ ἀριθμητικοὶ,
<span class="lb" data-page="5.652" data-line="4" id="l5.652.4"></span>καὶ λογιστικοὶ, καὶ ἀστρονόμοι, καὶ ἀρχιτέκτονες,
<span class="lb" data-page="5.652" data-line="5" id="l5.652.5"></span>ἔτι τε μουσικοὶ, καὶ γνωμονικοὶ, καὶ ῥητορικοὶ, καὶ γραμματικοὶ,
<span class="lb" data-page="5.652" data-line="6" id="l5.652.6"></span>καὶ ὅλως εἴ τις ἐν τέχνῃ λογικῇ γεγύμναστο, πίστιν
<span class="lb" data-page="5.652" data-line="7" id="l5.652.7"></span>βεβαίαν ἔσχον, ἐξηλέγχθαι μὲν τοὺς τῶν ἄλλων λόγους,
<span class="lb" data-page="5.652" data-line="8" id="l5.652.8"></span>ὅσους ἐγεγράφεσαν ὑπὲρ ἡγεμονικοῦ ψυχῆς, ἀληθεῖς δ’ εἶναι
<span class="lb" data-page="5.652" data-line="9" id="l5.652.9"></span>τοὺς Ἱπποκράτους καὶ Πλάτωνος. ἐπεὶ δὲ τὰ τοῦ Χρυσίππου
<span class="lb" data-page="5.652" data-line="10" id="l5.652.10"></span>βιβλία περὶ παθῶν γεγραμμένα, καὶ οἱ ἀπ’ ἐκείνου,
<span class="lb" data-page="5.652" data-line="11" id="l5.652.11"></span>ὡς ἐν ἐκείνοις ἀπέδειξεν ὁ ἀνὴρ, ἐν τῷ λογιστικῷ τῆς
<span class="lb" data-page="5.652" data-line="12" id="l5.652.12"></span>ψυχῆς εἶναι τὰ πάθη, τοὺς θυμοὺς, καὶ τοὺς φόβους, καὶ
<span class="lb" data-page="5.652" data-line="13" id="l5.652.13"></span>τὰς λύπας, ὅσα τ’ ἄλλα τοιαῦτα, δι’ ἐκείνους ἠναγκάσθην
<span class="lb" data-page="5.652" data-line="14" id="l5.652.14"></span>ἐπιδεικνύναι μὴ μόνον ψευδῶς εἰρηκότα πολλὰ κατὰ τὰ
<span class="lb" data-page="5.652" data-line="15" id="l5.652.15"></span>περὶ τῶν παθῶν βιβλία τὸν Χρύσιππον, ἀλλὰ καὶ μαχόμενα
<span class="lb" data-page="5.652" data-line="16" id="l5.652.16"></span>αὐτῷ. καὶ κατὰ τοῦτο προσέθηκα τοῖς πρώτοις δύο βιβλίοις
<span class="lb" data-page="5.652" data-line="17" id="l5.652.17"></span>ἕτερα τρία, δείξας εὐθέως ἐν αὐτοῖς, ὅτι καὶ Ποσειδώνιος
<span class="lb" data-page="5.652" data-line="18" id="l5.652.18"></span>ὁ ἐπιστημονικώτατος τῶν Στωϊκῶν διὰ τὸ γεγυμνάσθαι κατὰ
<span class="lb" data-page="5.652" data-line="19" id="l5.652.19"></span>γεωμετρίαν ἀπέστη τε τοῦ Χρυσίππου καὶ δείκνυσιν ἐν τῇ
<span class="pb" data-page="5.653" id="p5.653"></span>
<span class="lb" data-page="5.653" data-line="1" id="l5.653.1"></span>περὶ παθῶν πραγματείᾳ διοικουμένους ἡμᾶς ὑπὸ τριῶν
<span class="lb" data-page="5.653" data-line="2" id="l5.653.2"></span>δυνάμεων, ἐπιθυμητικῆς τε καὶ θυμοειδοῦς καὶ λογιστικῆς.
<span class="lb" data-page="5.653" data-line="3" id="l5.653.3"></span><span class="milestone ed2page" data-n="5.227" data-unit="ed2page" id="ed2page.5.227"></span>τῆς δ’ αὐτῆς δόξης. ὁ Ποσειδώνιος ἔδειξεν εἶναι
<span class="lb" data-page="5.653" data-line="4" id="l5.653.4"></span>καὶ τὸν Κλεάνθην. καὶ μέντοι καὶ τὸν περὶ τῶν ἀρετῶν λόγον
<span class="lb" data-page="5.653" data-line="5" id="l5.653.5"></span>ἐπὶ ταύταις ταῖς ἀρχαῖς ὀρθῶς φησι περαίνεσθαι, καὶ δείκνυσιν
<span class="lb" data-page="5.653" data-line="6" id="l5.653.6"></span>αὐτὸ τοῦτο διὰ μεγάλης πραγματείας ἰδίᾳ γεγραμμένης
<span class="lb" data-page="5.653" data-line="7" id="l5.653.7"></span>αὐτῷ. ὥστ’ οὐκ ἐγὼ τοῦ μήκους τῶν λόγων αἴτιος,
<span class="lb" data-page="5.653" data-line="8" id="l5.653.8"></span>ἀλλ’ οἱ προπετῶς ἐπαινοῦντες τὰ γεγραμμένα Χρυσίππῳ
<span class="lb" data-page="5.653" data-line="9" id="l5.653.9"></span>περί τε τοῦ τῆς ψυχῆς ἡγεμονικοῦ καὶ |περὶ παθῶν, ἃ
<span class="lb" data-page="5.653" data-line="10" id="l5.653.10"></span>πάντ’ ἐγνώκειν ἐγὼ παρελθεῖν ἐάσας ἀνέλεγκτα. θεοὺς δ’
<span class="lb" data-page="5.653" data-line="11" id="l5.653.11"></span>ἅπαντας ἐπικαλοῦμαι μάρτυρας, ὡς τοὺς ἀναισχύντους τῶν
<span class="lb" data-page="5.653" data-line="12" id="l5.653.12"></span>λόγων ἐλέγχους αὐτὸς αἰδοῦμαι, βέλτιον εἶναι νομίζων
<span class="lb" data-page="5.653" data-line="13" id="l5.653.13"></span>ἀγνοεῖσθαι τοῖς πολλοῖς αὐτοὺς, ὅπως μὴ βλάπτοιντο θεώμενοι
<span class="lb" data-page="5.653" data-line="14" id="l5.653.14"></span>φιλοσόφους ἄνδρας, ἃ μηδέποτ’ εἶδον, ὡς ἰδόντας
<span class="lb" data-page="5.653" data-line="15" id="l5.653.15"></span>γράφοντας· ἧττον γὰρ αἰδοῦνται καὶ αὐτοὶ φωραθῆναι
<span class="lb" data-page="5.653" data-line="16" id="l5.653.16"></span>ψευδόμενοι. αἰδεσθῆναι δ’ ἔστι καὶ οἳ μὴ γινώσκουσιν,
<span class="lb" data-page="5.653" data-line="17" id="l5.653.17"></span>ἐν φιλοσοφίᾳ γεγηρακότες ἄνδρες, ὡς εἷς μόνος οὗτος ἠρώτηται
<span class="lb" data-page="5.653" data-line="18" id="l5.653.18"></span>λόγος ἀποδεικτικῷ νόμῳ περὶ ψυχῆς ἡγεμονικοῦ, καθ’
<span class="pb" data-page="5.654" id="p5.654"></span>
<span class="lb" data-page="5.654" data-line="1" id="l5.654.1"></span>ὃν ἡ μὲν ἀληθὴς πρόσληψίς ἐστιν, ἐγκέφαλον εἶναι τῶν
<span class="lb" data-page="5.654" data-line="2" id="l5.654.2"></span>νεύρων ἀρχὴν, ἡ ψευδὴς δὲ, τὴν καρδίαν. ὥστε οὐ μόνον ἐν
<span class="lb" data-page="5.654" data-line="3" id="l5.654.3"></span>πέντε βιβλίοις οὐκ ἦν ἀνάγκη γραφῆναι τὸν περὶ ψυχῆς
<span class="lb" data-page="5.654" data-line="4" id="l5.654.4"></span>ἡγεμονικοῦ λόγον, ἀλλ’ οὐδὲ δι’ ἑνὸς ὅλου πρός γε τοὺς
<span class="lb" data-page="5.654" data-line="5" id="l5.654.5"></span>μεμαθηκότας, ὁποῖόν τι πρᾶγμά ἐστιν ἀπόδειξις ἐπιστημονικὴ,
<span class="lb" data-page="5.654" data-line="6" id="l5.654.6"></span>προσήκουσα μὲν, ὡς ἐγώ φημι, φιλοσόφοις μᾶλλον,
<span class="lb" data-page="5.654" data-line="7" id="l5.654.7"></span>ἢ γεωμέτραις, ἀριθμητικοῖς τε καὶ λογιστικοῖς, ἀστρονόμοις
<span class="lb" data-page="5.654" data-line="8" id="l5.654.8"></span>τε καὶ ἀρχιτέκτοσιν, οὐ μὴν ἠσκημένοις γ’ αὐτοῖς, ὥσπερ
<span class="lb" data-page="5.654" data-line="9" id="l5.654.9"></span>ἐκείνοις. διὰ τοῦτ’ οὖν Εὐκλείδης μὲν ἑνὶ θεωρήματι τῷ
<span class="lb" data-page="5.654" data-line="10" id="l5.654.10"></span>πρώτῳ κατὰ τὸ τῶν φαινομένων βιβλίον ἐπέδειξε δι’ ὀλιγίστων
<span class="lb" data-page="5.654" data-line="11" id="l5.654.11"></span>ἐπῶν, τὴν γῆν μέσην εἶναι τοῦ κόσμου, καὶ σημείου καὶ
<span class="lb" data-page="5.654" data-line="12" id="l5.654.12"></span>κέντρου λόγον ἔχειν πρὸς αὐτὸν, ἣν οἱ μαθόντες οὕτω
<span class="lb" data-page="5.654" data-line="13" id="l5.654.13"></span>πιστεύουσι τῷ συμπεράσματι τῆς ἀποδείξεως, ὡς καὶ τὸ τὰ
<span class="lb" data-page="5.654" data-line="14" id="l5.654.14"></span>δὶς δύο τέτταρα εἶναι. τῶν φιλοσόφων δ’ ἔνιοι τοιαῦτα
<span class="lb" data-page="5.654" data-line="15" id="l5.654.15"></span>ληροῦσι περὶ μεγέθους τε καὶ θέσεως γῆς, ὡς αἰδεσθῆναί
<span class="lb" data-page="5.654" data-line="16" id="l5.654.16"></span>τινα περὶ τοῦ παντὸς ἐπιτηδεύματος. ὅπου γὰρ οἱ μὲν ἀεὶ
<span class="lb" data-page="5.654" data-line="17" id="l5.654.17"></span>παρακελευόμενοι μηδὲν μήτε πράττειν μήτε λέγειν προπετῶς
<span class="lb" data-page="5.654" data-line="18" id="l5.654.18"></span>ἔργῳ φαίνονται τοιοῦτοι, τῶν δ’ εἰρημένων ἄνωθεν
<span class="pb" data-page="5.655" id="p5.655"></span>
<span class="lb" data-page="5.655" data-line="1" id="l5.655.1"></span>ἀντιτεχνιτῶν οὐδεὶς μὲν ἑαυτὸν νομίζει σοφὸν, ὡς ἐκεῖνοι,
<span class="lb" data-page="5.655" data-line="2" id="l5.655.2"></span>ταῖς δ’ ἀποδείξεσι προσηκόντως χρῶνται, μηδαμόθεν μαχόμενοι,
<span class="lb" data-page="5.655" data-line="3" id="l5.655.3"></span>μηδὲ διαφωνοῦντες ἀλλήλοις, μηδὲ ἀναισχύντως ἀποφαινόμενοι
<span class="lb" data-page="5.655" data-line="4" id="l5.655.4"></span>περὶ ὧν οὐκ ἴσασι, πῶς οὐκ ἄν τις αἰδεσθείη
<span class="lb" data-page="5.655" data-line="5" id="l5.655.5"></span>περὶ παντὸς τοῦ τῆς φιλοσοφίας ἐπιτηδεύματος; οὕτως γοῦν
<span class="lb" data-page="5.655" data-line="6" id="l5.655.6"></span>ὁ ἀληθὴς λόγος ἐστὶ βραχὺς, ὡς ἐγὼ δείξω σοι δι’ ὀλίγων
<span class="lb" data-page="5.655" data-line="7" id="l5.655.7"></span>συλλαβῶν περαινόμενον αὐτὸν ὄντα τοιοῦτον· ἔνθα τῶν
<span class="lb" data-page="5.655" data-line="8" id="l5.655.8"></span>νεύρων ἡ ἀρχὴ, ἐνταῦθα τὸ ἡγεμονικόν· ἡ δ’ ἀρχὴ τῶν
<span class="lb" data-page="5.655" data-line="9" id="l5.655.9"></span>νεύρων ἐν ἐγκεφάλῳ ἐστίν· ἐνταῦθα ἄρα τὸ ἡγεμονικόν. εἷς
<span class="lb" data-page="5.655" data-line="10" id="l5.655.10"></span>μὲν οὗτος ὁ λόγος ἐννέα καὶ τριάκοντα συλλαβῶν, ὅπερ ἐστὶ
<span class="lb" data-page="5.655" data-line="11" id="l5.655.11"></span>δυοῖν καὶ ἡμίσεως ἐπῶν ἑξαμέτρων. ἕτερος δ’ ἐστὶν πέντε
<span class="lb" data-page="5.655" data-line="12" id="l5.655.12"></span>τῶν πάντων ἐπῶν· ἔνθα τὰ πάθη τῆς ψυχῆς ἐπιφανέστερον
<span class="lb" data-page="5.655" data-line="13" id="l5.655.13"></span>κινεῖ τὰ μόρια τοῦ σώματος, ἐνταῦθα τὸ παθητικὸν
<span class="lb" data-page="5.655" data-line="14" id="l5.655.14"></span>τῆς ψυχῆς ἐστιν· ἀλλὰ μὴν ἡ καρδία φαίνεται μεγάλην
<span class="lb" data-page="5.655" data-line="15" id="l5.655.15"></span>ἐξαλλαγὴν ἴσχουσα τῆς κινήσεως ἐν θυμοῖς καὶ φόβοις· ἐν
<span class="lb" data-page="5.655" data-line="16" id="l5.655.16"></span>ταύτῃ ἄρα τὸ παθητικὸν τῆς ψυχῆς ἐστιν. εἰ δὲ συνθείης
<span class="lb" data-page="5.655" data-line="17" id="l5.655.17"></span>ὡδὶ τούτους τοὺς δύο λόγους, οὐ πλείονες τῶν ὀκτὼ ἑξαμέτρων
<span class="lb" data-page="5.655" data-line="18" id="l5.655.18"></span>τὸ συγκείμενον ἐξ αὐτῶν πλῆθος ἔσται. τίνες οὖν
<span class="pb" data-page="5.656" id="p5.656"></span>
<span class="lb" data-page="5.656" data-line="1" id="l5.656.1"></span>αἴτιοι τοῦ πέντε βιβλία γραφῆναι περὶ τούτων, ἃ διὰ ὀκτὼ
<span class="lb" data-page="5.656" data-line="2" id="l5.656.2"></span>στίχων ἡρωϊκῶν ἐπιστημονικὴν ἀπόδειξιν εἶχεν; οὐχ ἡμεῖς
<span class="lb" data-page="5.656" data-line="3" id="l5.656.3"></span>δήπουθεν, ἀλλ’ οἱ μὴ βουλόμενοι γραμμικαῖς χρῆσθαι ἀποδείξεσι
<span class="lb" data-page="5.656" data-line="4" id="l5.656.4"></span>φιλόσοφοι, περὶ ὧν ἔφην αἰδεῖσθαι. τίνες δὲ αἴτιοι
<span class="lb" data-page="5.656" data-line="5" id="l5.656.5"></span>τοῦ καὶ τὸ ἕκτον βιβλίον ἐπ’ αὐτοῖς γραφῆναι περὶ τῆς τρίτης
<span class="lb" data-page="5.656" data-line="6" id="l5.656.6"></span>ἀρχῆς, μακροτέρου μὲν λόγου δεομένης, <span class="milestone ed2page" data-n="5.228" data-unit="ed2page" id="ed2page.5.228"></span>οὐ μὴν
<span class="lb" data-page="5.656" data-line="7" id="l5.656.7"></span>ὥσθ’ ὅλον ἓν πληρωθῆναι βιβλίον; οἱ μὴ γεγυμνασμένοι
<span class="lb" data-page="5.656" data-line="8" id="l5.656.8"></span>γραμμικῶν ἀποδείξεων ἀκούειν, ἐπεί τοι καὶ τούτου τοῦ
<span class="lb" data-page="5.656" data-line="9" id="l5.656.9"></span>σκέμματος ἐν ὀλίγοις κεφαλαίοις ἐστὶν ἡ ἀπόδειξις. ἐδείχθη
<span class="lb" data-page="5.656" data-line="10" id="l5.656.10"></span>γὰρ ἔν τε τοῖς φυτοῖς τὰ παχύτατα μέρη τῆς ἀρχῆς αὐτῶν
<span class="lb" data-page="5.656" data-line="11" id="l5.656.11"></span>ἐκφυόμενα, καὶ τῶν προδεδειγμένων δυοῖν ἀρχῶν, τῆς τῶν
<span class="lb" data-page="5.656" data-line="12" id="l5.656.12"></span>νεύρων καὶ τῶν ἀρτηριῶν, τὰ μὲν οἷον στελέχη πρὸς ταῖς
<span class="lb" data-page="5.656" data-line="13" id="l5.656.13"></span>ἀρχαῖς εἶναι, τὰ δὲ ἀνάλογον κλάδοις ἐν τῷ προϊέναι τὰ
<span class="lb" data-page="5.656" data-line="14" id="l5.656.14"></span>στελέχη γεννώμενα. τοῦτο μὲν ἓν λῆμμα δι’ ἐναργῶν ἀποδείξεων
<span class="lb" data-page="5.656" data-line="15" id="l5.656.15"></span>ἐδείχθη· δεύτερον δὲ ἐπ’ αὐτῷ, τῆς φυτικῆς ἐν ἡμῖν
<span class="lb" data-page="5.656" data-line="16" id="l5.656.16"></span>δυνάμεως, ἣν κοινὴν ἔχομεν πρὸς τὰ φυτὰ, τὰς φλέβας
<span class="lb" data-page="5.656" data-line="17" id="l5.656.17"></span>ὑπάρχειν ὄργανα, καθηκουσῶν μὲν εἴς τε τὴν γαστέρα καὶ
<span class="lb" data-page="5.656" data-line="18" id="l5.656.18"></span>τὰ ἔντερα λεπτῶν φλεβῶν, ὥσπερ εἰς τὴν γῆν αἱ ῥίζαι τῶν
<span class="pb" data-page="5.657" id="p5.657"></span>
<span class="lb" data-page="5.657" data-line="1" id="l5.657.1"></span>δένδρων, ἁπασῶν δὲ ἀπὸ μιᾶς φλεβὸς πεφυκυιῶν, τῆς ἐπὶ
<span class="lb" data-page="5.657" data-line="2" id="l5.657.2"></span>πύλαις ἥπατος, αὖθις δὲ <span class="milestone ed1page" data-n="1.320" data-unit="ed1page" id="ed1page.1.320"></span>ἐκ τοῦ ἥπατος ἐκφυομένης
<span class="lb" data-page="5.657" data-line="3" id="l5.657.3"></span>μεγίστης φλεβὸς, ἣν κοίλην ὀνομάζουσιν, ἧς ὥσπερ κλάδοι
<span class="lb" data-page="5.657" data-line="4" id="l5.657.4"></span>τινὲς σχίζονται φλέβες ἄλλαι πάντη τοῦ σώματος φερόμεναι.
<span class="lb" data-page="5.657" data-line="5" id="l5.657.5"></span>ἐξ ὧν ἐπεραίνετο ἡ τῶν φλεβῶν ἀρχὴ τὸ ἧπαρ ὑπάρχειν, ᾧ
<span class="lb" data-page="5.657" data-line="6" id="l5.657.6"></span>πάλιν εἵπετο, καὶ τῆς κοινῆς πρὸς τὰ φυτὰ δυνάμεως ἀρχὴν
<span class="lb" data-page="5.657" data-line="7" id="l5.657.7"></span>εἶναι τοῦτο τὸ σπλάγχνον, ἥντινα δύναμιν ὁ Πλάτων ἐπιθυμητικὴν
<span class="lb" data-page="5.657" data-line="8" id="l5.657.8"></span>ὀνομάζει. αὕτη μὲν ἀπόδειξις μία τοῦ τὸ ἧπαρ
<span class="lb" data-page="5.657" data-line="9" id="l5.657.9"></span>ἀρχὴν εἶναι τῆς ἐπιθυμητικῆς δυνάμεως καὶ τῶν φλεβῶν·
<span class="lb" data-page="5.657" data-line="10" id="l5.657.10"></span>ἑτέρα δ’ ἐκ τοῦ μηδὲν ἄλλο μόριον εὑρίσκεσθαι κατὰ τό
<span class="lb" data-page="5.657" data-line="11" id="l5.657.11"></span>ζῶον, ᾧ συμφυεῖς εἰσιν αἱ φλέβες ἅπασαι, λαμβανομένη.
<span class="lb" data-page="5.657" data-line="12" id="l5.657.12"></span>τὴν γὰρ ἐκ τῶν κυρτῶν τοῦ ἥπατος ἐκφυομένην φλέβα τὴν
<span class="lb" data-page="5.657" data-line="13" id="l5.657.13"></span>κοίλην ἔνιοί φασι τῆς δεξιᾶς ἐν τῇ καρδίᾳ κοιλίας ἐκπεφυκέναι.
<span class="lb" data-page="5.657" data-line="14" id="l5.657.14"></span>εἴπερ οὖν ἀπ’ ἐκείνης ἀνάλογον κλάδοις αἱ κατὰ τὸ
<span class="lb" data-page="5.657" data-line="15" id="l5.657.15"></span>σῶμα πᾶν ἀποσχίζονται φλέβες, εἴη ἂν ἁπασῶν αὐτῶν ἀρχὴ
<span class="lb" data-page="5.657" data-line="16" id="l5.657.16"></span>ἡ καρδία. ἀλλ’ αἵ γ’ ἐκ τῶν σιμῶν τοῦ ἥπατος ἀνάλογον
<span class="lb" data-page="5.657" data-line="17" id="l5.657.17"></span>ῥίζαις εἰς τὴν γαστέρα, τήν τε νῆστιν καὶ τὸ λεπτὸν ἔντερον,
<span class="lb" data-page="5.657" data-line="18" id="l5.657.18"></span>καὶ τὸ τυφλὸν, καὶ τὸ κῶλον, εἴς τε τὸ ἀπευθυσμένον
<span class="pb" data-page="5.658" id="p5.658"></span>
<span class="lb" data-page="5.658" data-line="1" id="l5.658.1"></span>ὀνομαζόμενον, καὶ τὸν σπλῆνα, καὶ τὸ ἐπίπλοον ἥκουσαι
<span class="lb" data-page="5.658" data-line="2" id="l5.658.2"></span>φλέβες οὐκ ἀπὸ ταύτης πεφύκασιν, ἀλλ’ ἔστιν ἑτέρα φλὲψ
<span class="lb" data-page="5.658" data-line="3" id="l5.658.3"></span>ἁπασῶν τούτων ἀρχὴ κατὰ τὰς πύλας τοῦ ἥπατος τεταγμένη.
<span class="lb" data-page="5.658" data-line="4" id="l5.658.4"></span>πῶς οὖν ἔτι ἀρχὴ τῶν φλεβῶν ἡ δεξιὰ τῆς καρδίας ἔσται
<span class="lb" data-page="5.658" data-line="5" id="l5.658.5"></span>κοιλία, μήτε τῶν εἰρημένων φλεβῶν, μήτε πρὸς αὐταῖς τῶν
<span class="lb" data-page="5.658" data-line="6" id="l5.658.6"></span>ἐν τοῖς σιμοῖς τοῦ ἥπατος συναπτομένων τῇ καρδίᾳ; ἧπαρ
<span class="lb" data-page="5.658" data-line="7" id="l5.658.7"></span>δὲ καὶ ταύταις ἁπάσαις συνῆπται ταῖς φλεψὶ καὶ ταῖς καθ’
<span class="lb" data-page="5.658" data-line="8" id="l5.658.8"></span>ὅλον τὸ σῶμα διὰ τῆς ἐκ τῶν κυρτῶν αὐτοῦ μερῶν ἐκπεφυκυίας,
<span class="lb" data-page="5.658" data-line="9" id="l5.658.9"></span>ἣν οἱ μὲν πλεῖστοι τῶν ἰατρῶν κοίλην ὀνομάζουσι
<span class="lb" data-page="5.658" data-line="10" id="l5.658.10"></span>διὰ τὸ μέγεθος, Ἱπποκράτης δὲ καὶ ὅσοι τὰ τούτου πρεσβεύουσιν,
<span class="lb" data-page="5.658" data-line="11" id="l5.658.11"></span>ἡπατῖτιν ἀπὸ τοῦ σπλάγχνου προσονομάζουσιν,
<span class="lb" data-page="5.658" data-line="12" id="l5.658.12"></span>ὅθεν ἐκπέφυκεν αὕτη. τοιγαροῦν ἤδη σοι δευτέρα περὶ
<span class="lb" data-page="5.658" data-line="13" id="l5.658.13"></span>ἥπατος ἀπόδειξις, ὡς ἁπασῶν ἐστι φλεβῶν ἀρχὴ, διὰ τοῦτο
<span class="lb" data-page="5.658" data-line="14" id="l5.658.14"></span>δὲ καὶ τῆς θρεπτικῆς δυνάμεως. ἄλλη δ’ ἐκ περιουσίας
<span class="lb" data-page="5.658" data-line="15" id="l5.658.15"></span>τρίτη τοιάδε τις. ἐὰν τὴν δεξιὰν τῆς καρδίας κοιλίαν
<span class="lb" data-page="5.658" data-line="16" id="l5.658.16"></span>ἀρχὴν ὑποθώμεθα τῆς κοίλης φλεβὸς, ἐναντίως ἔσται τῷ
<span class="lb" data-page="5.658" data-line="17" id="l5.658.17"></span>φαινομένῳ καὶ ἐν ταῖς τῶν ἰχθύων ἀνατομαῖς εὑρισκομένῳ.
<span class="lb" data-page="5.658" data-line="18" id="l5.658.18"></span>οὐδενὸς οὖν αὐτῶν ἡ καρδία δεξιὰν ἔχει κοιλίαν, ὅτι μηδὲ
<span class="pb" data-page="5.659" id="p5.659"></span>
<span class="lb" data-page="5.659" data-line="1" id="l5.659.1"></span>πνεύμων ἐστὶ τοῖς ζώοις ἐκείνοις. διὰ τί δὲ γεννᾶταί τε καὶ
<span class="lb" data-page="5.659" data-line="2" id="l5.659.2"></span>συναπόλλυται πνεύμονι τῆς καρδίας ἡ δεξιὰ κοιλία, δέδεικταί
<span class="lb" data-page="5.659" data-line="3" id="l5.659.3"></span>μοι κατὰ τὴν περὶ χρείας μορίων πραγματείαν. ἐκ
<span class="lb" data-page="5.659" data-line="4" id="l5.659.4"></span>περιουσίας μὲν, ὡς ἔφην, οὐ σμικρὰ τῷ δόγματι πίστις ἐστὶ
<span class="lb" data-page="5.659" data-line="5" id="l5.659.5"></span>καὶ ἐκ τοῦ νῦν εἰρημένου λόγου. προσέρχεται δὲ καὶ ἄλλη
<span class="lb" data-page="5.659" data-line="6" id="l5.659.6"></span>τις ὁμοία τῇδε, τὴν εὐθύτητα τῆς κοίλης ἡμῶν ἐπισκεπτομένων.
<span class="lb" data-page="5.659" data-line="7" id="l5.659.7"></span>ὁρᾶται γὰρ ἀπὸ τῶν κυρτῶν τοῦ ἥπατος ἄχρι τῶν
<span class="lb" data-page="5.659" data-line="8" id="l5.659.8"></span>σφαγῶν ἅπαν μὲν αὐτῆς τὸ δεξιὸν μέρος εὐθείᾳ μιᾷ
<span class="lb" data-page="5.659" data-line="9" id="l5.659.9"></span>ἄκλαστον φυλάττον αὐτὴν, ἐκ δὲ τῶν ἀριστερῶν ἀπόφυσις
<span class="lb" data-page="5.659" data-line="10" id="l5.659.10"></span>εἰς τὴν δεξιὰν κοιλίαν τῆς καρδίας γιγνομένη, <span class="milestone ed2page" data-n="5.229" data-unit="ed2page" id="ed2page.5.229"></span>ἥντινα
<span class="lb" data-page="5.659" data-line="11" id="l5.659.11"></span>φλέβα νομίζουσιν ἔνιοι τὸ πρέμνον, ὡς ἂν εἴποι τις, εἶναι
<span class="lb" data-page="5.659" data-line="12" id="l5.659.12"></span>τῶν καθ’ ὅλον τὸ σῶμα φλεβῶν. εἰ δέ περ ἦν ἀληθὲς
<span class="lb" data-page="5.659" data-line="13" id="l5.659.13"></span>τοῦτο, πάντως ἂν ἐσχίζετο καὶ αὕτη μετὰ τὴν ἔκφυσιν
<span class="lb" data-page="5.659" data-line="14" id="l5.659.14"></span>ὡσαύτως τῇ μεγάλῃ ἀρτηρίᾳ, ἣν ὁμολογουμένως ἁπασῶν
<span class="lb" data-page="5.659" data-line="15" id="l5.659.15"></span>τῶν καθ’ ὅλον τὸ ζῶον ἀρτηριῶν ἀρχὴν οὖσαν ἰδεῖν ἔστι
<span class="lb" data-page="5.659" data-line="16" id="l5.659.16"></span>κατὰ τὸ πρῶτον ἐκφῦναι τῆς καρδίας δίχα σχιζομένην, ὅπως
<span class="lb" data-page="5.659" data-line="17" id="l5.659.17"></span>τῶν μερῶν αὐτῆς τὸ μὲν ἕτερον ἄνω, τὸ δὲ ἕτερον ἐνεχθείη
<span class="lb" data-page="5.659" data-line="18" id="l5.659.18"></span>κάτω τοῦ σώματος. ὥστε καὶ εἰ ἡ κοίλη φλὲψ τῆς καρδίας
<span class="pb" data-page="5.660" id="p5.660"></span>
<span class="lb" data-page="5.660" data-line="1" id="l5.660.1"></span>ἐφύετο, πάντως ἂν καὶ αὕτη παραπλησίως τῇ ἀρτηρίᾳ δίχα
<span class="lb" data-page="5.660" data-line="2" id="l5.660.2"></span>σχισθεῖσα τῷ μὲν ἑτέρῳ μέρει πρὸς τὰς σφαγὰς ἀνηνέχθη,
<span class="lb" data-page="5.660" data-line="3" id="l5.660.3"></span>τῷ δὲ ἑτέρῳ κατηνέχθη πρὸς τὸ ἧπαρ· οὗ μὴ φαινομένου
<span class="lb" data-page="5.660" data-line="4" id="l5.660.4"></span>δῆλόν ἐστιν, οὐδὲ ἐκ τῆς καρδίας αὐτὴν ἄρχεσθαι.
<span class="lb" data-page="5.660" data-line="5" id="l5.660.5"></span>αὗται τέτταρες ἀποδείξεις εἰσὶν εἰρημέναι κατὰ τὸ τῆς προκειμένης
<span class="lb" data-page="5.660" data-line="6" id="l5.660.6"></span>πραγματείας ἕκτον γράμμα τοῖς εἰδόσι, τί ποτ’ ἐστὶν
<span class="lb" data-page="5.660" data-line="7" id="l5.660.7"></span>ἀπόδειξις, αὐτάρκως. εἴρηται δὲ καὶ ἄλλα τινὰ κατὰ τὸ
<span class="lb" data-page="5.660" data-line="8" id="l5.660.8"></span>βιβλίον εἰς πίστιν τοῦ δόγματος, οὐ μὴν ἐπιστημονικήν γε
<span class="lb" data-page="5.660" data-line="9" id="l5.660.9"></span>τὴν ἀπόδειξιν ἔχοντα, καθάπερ οἱ πρῶτοι δύο λόγοι. καὶ
<span class="lb" data-page="5.660" data-line="10" id="l5.660.10"></span>μέντοι καὶ ἀντιλογία τις εἴρηται πρὸς τοὺς ἑτέρως δοξάζοντας.
<span class="lb" data-page="5.660" data-line="11" id="l5.660.11"></span>ὥστε, ὅσον ἐπ’ ἐμοὶ, διὰ βραχυτάτων ἤδη τὸ
<span class="lb" data-page="5.660" data-line="12" id="l5.660.12"></span>προκείμενον ἀποδέδεικται, καὶ χρὴ τοῦ μήκους τῶν λόγων
<span class="lb" data-page="5.660" data-line="13" id="l5.660.13"></span>οὐχ ἡμῖν ἐλέγχουσιν, οὓς ἡμαρτημένους ἔγραψαν ἐκεῖνοι λόγους,
<span class="lb" data-page="5.660" data-line="14" id="l5.660.14"></span>ἀλλὰ τοῖς συνθεῖσιν αὐτοὺς μέμφεσθαι. τριῶν οὖν
<span class="lb" data-page="5.660" data-line="15" id="l5.660.15"></span>βιβλίων λογικῶν περὶ παθῶν γεγραμμένων Χρυσίππῳ, δυνάμενος
<span class="lb" data-page="5.660" data-line="16" id="l5.660.16"></span>ἀντειπεῖν, ἃ πρὸς αὐτὸν διηνέχθην διελέγχων, μηκύνειν,
<span class="lb" data-page="5.660" data-line="17" id="l5.660.17"></span>οὐχ ὑπέμεινα τοῦτο πρᾶξαι, καθάπερ οὐδ’ ὅσα
<span class="pb" data-page="5.661" id="p5.661"></span>
<span class="lb" data-page="5.661" data-line="1" id="l5.661.1"></span>περὶ τῆς τῶν ἀρετῶν διαφορᾶς ἔγραψεν ἐν τέτταρσι βιβλίοις,
<span class="lb" data-page="5.661" data-line="2" id="l5.661.2"></span>ὑπὲρ ὧν αὐτῷ καὶ ὁ Ποσειδώνιος μέμφεται. ἀλλὰ καὶ περὶ
<span class="lb" data-page="5.661" data-line="3" id="l5.661.3"></span>τούτων ἐνδειξάμενος τοῖς ἀκούειν δυναμένοις ἐπιστημονικῶν
<span class="lb" data-page="5.661" data-line="4" id="l5.661.4"></span>ἀποδείξεων, ἀνεβαλόμην ἐπὶ σχολῆς αὖθις ἐπιδείξειν, ὅσα
<span class="lb" data-page="5.661" data-line="5" id="l5.661.5"></span>καὶ πρὸς αὐτὸν ἐναντιολογούμενος ἔγραψε, καὶ πρὸς τὴν τῶν
<span class="lb" data-page="5.661" data-line="6" id="l5.661.6"></span>ἐναργῶς φαινομένων ἀλήθειαν. ἐκείνη μὲν οὖν ἡ πραγματεία
<span class="lb" data-page="5.661" data-line="7" id="l5.661.7"></span>καθ’ ἑαυτὴν γέγραπται.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg032.1st1K-grc1:8.4">
<span class="pb page1" data-page="5.671" id="p5.671"></span>
<span class="milestone ed1page page1" data-n="1.322" data-unit="ed1page" id="ed1page.1.322"></span>
<span class="milestone ed2page page1" data-n="5.232" data-unit="ed2page" id="ed2page.5.232"></span>
            <p>
<span class="lb" data-page="5.671" data-line="11" id="l5.671.11"></span>Καὶ μὴν καὶ τὸν τρόπον, ὃν ἐκ τῶν στοιχείων
<span class="lb" data-page="5.671" data-line="12" id="l5.671.12"></span>τὰ σώμαθ’ ἡμῶν συνίσταται, τὸν αὐτὸν ἀμφότεροι
<span class="lb" data-page="5.671" data-line="13" id="l5.671.13"></span>λέγουσι, οὐ δήπου τῆς γῆς ὕδατι φυραθείσης, εἶτ’ ἐν ἡλίῳ
<span class="lb" data-page="5.671" data-line="14" id="l5.671.14"></span>θερμανθείσης γεννᾶσθαι τὰ ζῶα φάσκοντες, ἀλλὰ διὰ πλεόνων
<span class="lb" data-page="5.671" data-line="15" id="l5.671.15"></span>τῶν μεταξὺ μεταβολῶν. ἐκ μὲν γὰρ τῶν τεττάρων στοιχείων
<span class="lb" data-page="5.671" data-line="16" id="l5.671.16"></span>ἥ τε τῶν φυτῶν ἐστι γένεσις, οἵ τ’ ἐξ <span class="milestone ed2page" data-n="5.233" data-unit="ed2page" id="ed2page.5.233"></span>αὐτῶν
<span class="lb" data-page="5.671" data-line="17" id="l5.671.17"></span>καρποὶ καὶ τὰ σπέρματα. τροφὴ δὲ ταῦτα πάντα προβάτοις
<span class="lb" data-page="5.671" data-line="18" id="l5.671.18"></span>τε καὶ ὑσὶν, αἰξί τε καὶ βουσὶ, καὶ τοῖς ἄλλοις ζώοις,
<span class="pb" data-page="5.672" id="p5.672"></span>
<span class="lb" data-page="5.672" data-line="1" id="l5.672.1"></span>ὁπόσα πόας, ἢ καρποὺς δένδρων, ἢ ἀκρέμονας, ἢ ῥίζας
<span class="lb" data-page="5.672" data-line="2" id="l5.672.2"></span>ἐσθίει. τοῖς δ’ ἀνθρώποις αὐτά τε ταῦτα τροφαὶ τὰ ζῶα,
<span class="lb" data-page="5.672" data-line="3" id="l5.672.3"></span>καὶ γεννᾶται δ’ ἐν αὐτοῖς ἐκ τούτων αἷμα, καὶ φλέγμα, καὶ
<span class="lb" data-page="5.672" data-line="4" id="l5.672.4"></span>χολαὶ διτταί· πλεῖστον μὲν αἷμα, διὸ καὶ φαίνεται μόνον
<span class="lb" data-page="5.672" data-line="5" id="l5.672.5"></span>ἐν ταῖς φλεψίν· ὀλίγον δὲ τῶν ἄλλων ἑκάστου. καὶ τοῦτό
<span class="lb" data-page="5.672" data-line="6" id="l5.672.6"></span>ἐστιν αὐτὸ τὸ αἷμα τῆς γενέσεως ἡμῶν ὡς ὕλη, τὸ συγκείμενον
<span class="lb" data-page="5.672" data-line="7" id="l5.672.7"></span>μὲν ἐκ τῶν τεσσάρων χυμῶν, κατ’ ἐπικράτειαν δ’
<span class="lb" data-page="5.672" data-line="8" id="l5.672.8"></span>ὠνομασμένον οὕτως. γεννώμεθα γὰρ ἐξ αὐτοῦ κατὰ τὰς
<span class="lb" data-page="5.672" data-line="9" id="l5.672.9"></span>μήτρας κυούμενοι, καὶ τήν τε πρώτην διάπλασιν ἐκ τούτου
<span class="lb" data-page="5.672" data-line="10" id="l5.672.10"></span>λαμβάνομεν, ἐφεξῆς δὲ ταύτῃ τῶν διαπλασθέντων μορίων
<span class="lb" data-page="5.672" data-line="11" id="l5.672.11"></span>τήν τε διάρθρωσιν καὶ τὴν αὔξησιν καὶ τὴν τελείωσιν. ἀποκυηθέντες
<span class="lb" data-page="5.672" data-line="12" id="l5.672.12"></span>δὲ πρῶτα μὲν τῷ γάλακτι τρεφόμεθα, τὴν
<span class="lb" data-page="5.672" data-line="13" id="l5.672.13"></span>γένεσιν ἐξ αἵματος ἔχοντες, μετὰ δὲ ταῦτα ταῖς αὐταῖς τελείοις
<span class="lb" data-page="5.672" data-line="14" id="l5.672.14"></span>τροφαῖς, ἐξ ὧν πάλιν αἷμα καὶ φλέγμα καὶ χολὴ
<span class="lb" data-page="5.672" data-line="15" id="l5.672.15"></span>ξανθὴ καὶ μέλαινα γεννῶνται. διαφερέτω δὲ μηδὲν εἰς τὰ
<span class="lb" data-page="5.672" data-line="16" id="l5.672.16"></span>παρόντα ξανθὴν ἢ ὠχρὰν ὀνομάζειν χολήν. ἀλλὰ ταῦτά
<span class="lb" data-page="5.672" data-line="17" id="l5.672.17"></span>γε πάντα Ἱπποκράτης ἁπάντων πρῶτος ὧν ἴσμεν ἰατρῶν τε
<span class="lb" data-page="5.672" data-line="18" id="l5.672.18"></span>καὶ φιλοσόφων ἀκριβῶς ὡρίσατο, καὶ διὰ τοῦτο τὰ νοσήματα
<span class="pb" data-page="5.673" id="p5.673"></span>
<span class="lb" data-page="5.673" data-line="1" id="l5.673.1"></span>τῶν πρώτων σωμάτων κατὰ δυσκρασίαν ἔφη γίνεσθαι.
<span class="lb" data-page="5.673" data-line="2" id="l5.673.2"></span>τίνα δ’ ὀνομάζω πρῶτα σώματα, δηλώσω πρότερον,
<span class="lb" data-page="5.673" data-line="3" id="l5.673.3"></span>ὅπως μηδὲν ἀσαφὲς ᾖ κατὰ τὸν λόγον. αὐτὸς μὲν γὰρ Ἱπποκράτης
<span class="lb" data-page="5.673" data-line="4" id="l5.673.4"></span>οὐκ ὠνόμασε σῶμα πρῶτον ἢ δεύτερον, ὥσπερ
<span class="lb" data-page="5.673" data-line="5" id="l5.673.5"></span>Ἀριστοτέλης· ὁ δὲ Πλάτων δευτέραν μέν τινα σύστασιν
<span class="lb" data-page="5.673" data-line="6" id="l5.673.6"></span>εἶπεν εἶναι σωμάτων, πρώτην δ’ οὐδ’ αὐτὸς ὠνόμασεν,
<span class="lb" data-page="5.673" data-line="7" id="l5.673.7"></span>ἀλλ’ ἐκ τοῦ δευτέραν τινὰ φάναι δῆλός ἐστι πρὸ αὐτῆς
<span class="lb" data-page="5.673" data-line="8" id="l5.673.8"></span>ἑτέραν τιθέμενος, ἣν ὀνόματι τῷ τῶν ὁμοιομερῶν ὁ Ἀριστοτέλης
<span class="lb" data-page="5.673" data-line="9" id="l5.673.9"></span>οὕτως ὠνόμασεν, ὡς ἂν ἐπὶ πλέον περί τε τῶν
<span class="lb" data-page="5.673" data-line="10" id="l5.673.10"></span>ἐν τοῖς ζώοις μορίων καὶ περὶ τῆς γενέσεως αὐτῶν διελθών.
<span class="lb" data-page="5.673" data-line="11" id="l5.673.11"></span>ὅσον γὰρ ἄν τις ἀκριβέστερόν τε καὶ λεπτομερέστερον
<span class="lb" data-page="5.673" data-line="12" id="l5.673.12"></span>ἡντιναοῦν φύσιν πραγμάτων ἐξεργάζηται, τοσούτῳ πλεόνων
<span class="lb" data-page="5.673" data-line="13" id="l5.673.13"></span>ὀνομάτων αὐτῷ γίγνεται χρεία. τὰ τοίνυν ἐν μιᾷ περιγραφῇ
<span class="lb" data-page="5.673" data-line="14" id="l5.673.14"></span>σώματα πολλάκις μὲν ὁμοιομερῆ καλεῖται τῷ πάντ’
<span class="lb" data-page="5.673" data-line="15" id="l5.673.15"></span>αὐτὰ τὰ μόρια καὶ ἀλλήλοις ὑπάρχειν ὅμοια καὶ τῷ
<span class="lb" data-page="5.673" data-line="16" id="l5.673.16"></span>παντὶ, πολλάκις δ’ ἁπλᾶ καὶ πρῶτα. καὶ γὰρ συντίθεται
<span class="lb" data-page="5.673" data-line="17" id="l5.673.17"></span>ἐξ αὐτῶν τὰ σύνθετά τε καὶ ὀργανικὰ προσαγορευόμενα,
<span class="lb" data-page="5.673" data-line="18" id="l5.673.18"></span>δάκτυλοι, καὶ καρπὸς ὅλος, καὶ πῆχυς ὅλος, καὶ βραχίων
<span class="pb" data-page="5.674" id="p5.674"></span>
<span class="lb" data-page="5.674" data-line="1" id="l5.674.1"></span>ὅλος. ἀνάλογον δ’ αὐτοῖς τὰ κατὰ τὰ σκέλη μόρια, δάκτυλοι
<span class="lb" data-page="5.674" data-line="2" id="l5.674.2"></span>καὶ ποὺς, καὶ κνήμη, καὶ μηρός· καὶ μὴν καὶ ὀφθαλμὸς,
<span class="lb" data-page="5.674" data-line="3" id="l5.674.3"></span>καὶ γλῶττα, καὶ καρδία, καὶ πνεύμων, ἅπαντά τε τὰ
<span class="lb" data-page="5.674" data-line="4" id="l5.674.4"></span>σπλάγχνα, καὶ ἡ γαστὴρ, καὶ τὰ ἔντερα τῶν ὀργανικῶν
<span class="lb" data-page="5.674" data-line="5" id="l5.674.5"></span>μορίων ἐστὶν, ἐξ ὧν πάλιν ὅλον τὸ σῶμα συντίθεται.
<span class="lb" data-page="5.674" data-line="6" id="l5.674.6"></span>πρώτη μὲν οὖν ἐστι γένεσις ἡμῶν ἐκ τοῦ αἵματος τοῦ γινομένου
<span class="lb" data-page="5.674" data-line="7" id="l5.674.7"></span>ἐκ τῆς λαμβανομένης τροφῆς εἴσω τοῦ σώματος·
<span class="lb" data-page="5.674" data-line="8" id="l5.674.8"></span>ἔστι δὲ καὶ σπέρμα. αἷμα δ’ ὀνομάζω τὸ κατ’ ἐπικράτειαν
<span class="lb" data-page="5.674" data-line="9" id="l5.674.9"></span>οὕτω καλούμενον, ὃ καὶ περιεχόμενον ὁρᾶται κατὰ τὰς
<span class="lb" data-page="5.674" data-line="10" id="l5.674.10"></span>φλέβας. ἐκ τούτων δὲ τὰ πρῶτα μόρια γεννᾶται, χόνδρος
<span class="lb" data-page="5.674" data-line="11" id="l5.674.11"></span>καὶ ὀστοῦν, καὶ νεῦρον, καὶ ὑμὴν, καὶ σύνδεσμος, καὶ
<span class="lb" data-page="5.674" data-line="12" id="l5.674.12"></span>ὅσα τἄλλα τοιαῦτα. κᾄπειτ’ ἐκ τούτων ὀφθαλμὸς, καὶ
<span class="lb" data-page="5.674" data-line="13" id="l5.674.13"></span>γλῶττα, καὶ κεφαλὴ, καὶ τὰ σπλάγχνα, καὶ τὰ κῶλα, καὶ
<span class="lb" data-page="5.674" data-line="14" id="l5.674.14"></span>πάλιν ἐκ τούτων ὅλον τὸ σῶμα. καὶ διὰ τοῦθ’ Ἱπποκράτης
<span class="lb" data-page="5.674" data-line="15" id="l5.674.15"></span>ἐν τῷ περὶ φύσιος ἀνθρώπου τὴν ἐκ τῶν στοιχείων
<span class="lb" data-page="5.674" data-line="16" id="l5.674.16"></span>ἕνωσιν ἁπάντων τῶν φυσικῶν σωμάτων κοινὴν εἶπεν ὑπάρχειν,
<span class="lb" data-page="5.674" data-line="17" id="l5.674.17"></span>ἐξ ἧς ἐπὶ τὴν τῶν ζώων μετέβη, καὶ τούτων οὐχ
<span class="lb" data-page="5.674" data-line="18" id="l5.674.18"></span>ἁπάντων, ἀλλὰ τῶν ἐναίμων, ἐν οἶς ἐστι καὶ ὁ ἄνθρωπος,
<span class="lb" data-page="5.674" data-line="19" id="l5.674.19"></span>ἐφ’ ὃν ἑξῆς ὁ λόγος ἔσπευδεν αὐτῷ. καὶ τοίνυν φησὶ ᾧδέ πως
<span class="pb" data-page="5.675" id="p5.675"></span>
<span class="lb" data-page="5.675" data-line="1" id="l5.675.1"></span>ὑπὲρ αὐτοῦ. τὸ δὲ σῶμα τοῦ ἀνθρώπου ἔχει ἐν ἑαυτῷ
<span class="lb" data-page="5.675" data-line="2" id="l5.675.2"></span>αἷμα, καὶ φλέγμα, καὶ χολὴν ξανθήν τε καὶ μέλαιναν, καὶ
<span class="lb" data-page="5.675" data-line="3" id="l5.675.3"></span>ταῦτά ἐστιν αὐτῷ φύσις τοῦ σώματος, καὶ διὰ ταῦτ’ ἀλγέει
<span class="lb" data-page="5.675" data-line="4" id="l5.675.4"></span>καὶ ὑγιαίνει. <span class="milestone ed2page" data-n="5.234" data-unit="ed2page" id="ed2page.5.234"></span>ὑγιαίνει μὲν οὖν μάλιστα, ὅταν μετρίως
<span class="lb" data-page="5.675" data-line="5" id="l5.675.5"></span>ἔχῃ ταῦτα τῆς πρὸς ἄλληλα δυνάμεως, καὶ τοῦ πλήθους,
<span class="lb" data-page="5.675" data-line="6" id="l5.675.6"></span>καὶ μάλιστα μὲν μεμιγμένα ᾖ· ἀλγέει δ’, ὅταν τι
<span class="lb" data-page="5.675" data-line="7" id="l5.675.7"></span>τούτων ἔλαττον ἢ πλέον χωρισθῇ τῷ σώματι, καὶ μὴ κεκρημένον
<span class="lb" data-page="5.675" data-line="8" id="l5.675.8"></span>ᾖ τοῖσι πᾶσιν. ἀνάγκη γὰρ, ὅταν τι τούτων χωρισθῇ,
<span class="lb" data-page="5.675" data-line="9" id="l5.675.9"></span>καὶ ἐφ’ ἑωυτοῦ στῇ, οὐ μόνον τὸ χωρισθὲν ἐπίνοσον
<span class="lb" data-page="5.675" data-line="10" id="l5.675.10"></span>γενέσθαι, ἀλλὰ καὶ, ἔνθα ἂν στῇ καὶ ἐπισχεθῇ
<span class="lb" data-page="5.675" data-line="11" id="l5.675.11"></span>ὑπερεμπιπλάμενον, ὀδύνην τε καὶ πόνον παρέχειν. καὶ γὰρ,
<span class="lb" data-page="5.675" data-line="12" id="l5.675.12"></span>ὅταν τι τούτων ἔξω τοῦ σώματος ἐκρυῇ πλέον τοῦ ἐπιπολάζοντος,
<span class="lb" data-page="5.675" data-line="13" id="l5.675.13"></span>ὀδύνην παρέχει, ἢ καὶ νόσον· ἤν τ’ αὖθις ἔσω
<span class="lb" data-page="5.675" data-line="14" id="l5.675.14"></span>ποιήσηται τὴν κίνησιν, καὶ τὴν μετάστασιν, καὶ τὴν ἀπόκρισιν
<span class="lb" data-page="5.675" data-line="15" id="l5.675.15"></span>ἀπὸ τῶν ἄλλων, πολλή γ’ αὐτῷ ἀνάγκη διπλῆν τὴν
<span class="lb" data-page="5.675" data-line="16" id="l5.675.16"></span>ὀδύνην παρέχειν κατὰ τὰ εἰρημένα, ἔνθα τε ἐξέστη, καὶ
<span class="lb" data-page="5.675" data-line="17" id="l5.675.17"></span>ὅθεν ὑπερέβαλεν. αὕτη μὲν ἡ τοῦ Ἱπποκράτους ῥῆσις, ᾗ
<span class="lb" data-page="5.675" data-line="18" id="l5.675.18"></span>μοι δοκεῖ βουλόμενος ἀκολουθεῖν ὁ Πλάτων εἰπεῖν ἐκεῖνα
<span class="pb" data-page="5.676" id="p5.676"></span>
<span class="lb" data-page="5.676" data-line="1" id="l5.676.1"></span>τὰ μικρὸν ἀνωτέρω γεγραμμένα περί τε τῶν τεσσάρων στοιχείων
<span class="lb" data-page="5.676" data-line="2" id="l5.676.2"></span>τῆς γενέσεως ἡμῶν καὶ περὶ τοῦ καθόλου τρόπου
<span class="lb" data-page="5.676" data-line="3" id="l5.676.3"></span>τῶν νοσημάτων. ἀρχὴ δὲ τῆς ῥήσεώς ἐστιν ἥδε. τεττάρων
<span class="lb" data-page="5.676" data-line="4" id="l5.676.4"></span>γὰρ ὄντων τῶν γενῶν, ἐξ ὧν συμπέπηγε τὸ σῶμα, γῆς,
<span class="lb" data-page="5.676" data-line="5" id="l5.676.5"></span>πυρὸς, ὕδατός τε καὶ ἀέρος, ἀκριβέστερον φαίνεται, καὶ
<span class="lb" data-page="5.676" data-line="6" id="l5.676.6"></span>μέντοι καὶ χρησιμώτερον ἰατρῷ περὶ αὐτῶν ὁ Ἱπποκράτης
<span class="lb" data-page="5.676" data-line="7" id="l5.676.7"></span>γεγραφώς. ἐκ μὲν γὰρ τῶν τεσσάρων στοιχείων φησὶ γεγονέναι
<span class="lb" data-page="5.676" data-line="8" id="l5.676.8"></span>τὸ σῶμα, καλῶν τοὐπίπαν ἀπὸ τῶν δραστικῶν ποιοτήτων
<span class="lb" data-page="5.676" data-line="9" id="l5.676.9"></span>αὐτὰ, τὸ μὲν ξηρὸν, τὸ δ’ ὑγρὸν, καὶ τὸ μὲν θερμὸν,
<span class="lb" data-page="5.676" data-line="10" id="l5.676.10"></span>τὸ δὲ ψυχρόν. οὐ μὴν κατ’ ἐκεῖνα τὸν περὶ τῶν
<span class="lb" data-page="5.676" data-line="11" id="l5.676.11"></span>νοσημάτων λόγον ἐποιήσατο. δυνάμει μὲν γάρ ἐστιν ἐν τοῖς
<span class="lb" data-page="5.676" data-line="12" id="l5.676.12"></span>σώμασιν, ἐνεργείᾳ δὲ οὐκ ἔστιν, ἀλλὰ τὰ ἐξ αὐτῶν γεγονότα
<span class="lb" data-page="5.676" data-line="13" id="l5.676.13"></span>διὰ μέσων <span class="milestone ed1page" data-n="1.323" data-unit="ed1page" id="ed1page.1.323"></span>τῶν τροφῶν, αἷμα καὶ φλέγμα, καὶ
<span class="lb" data-page="5.676" data-line="14" id="l5.676.14"></span>ἡ ξανθὴ καὶ μέλαινα χολή· πυρὶ μὲν ἀνάλογον ἡ ξανθὴ
<span class="lb" data-page="5.676" data-line="15" id="l5.676.15"></span>χολὴ, ἡ δὲ μέλαινα τῇ γῇ, τὸ δὲ φλέγμα τῷ ὕδατι. καὶ
<span class="lb" data-page="5.676" data-line="16" id="l5.676.16"></span>διὰ τοῦτο θερμὴ μὲν καὶ ξηρὰ τὴν δύναμίν ἐστιν ἡ
<span class="lb" data-page="5.676" data-line="17" id="l5.676.17"></span>ξανθὴ χολὴ, καθάπερ τὸ πῦρ, ψυχρὰ δὲ ἡ μέλαινα καὶ
<span class="lb" data-page="5.676" data-line="18" id="l5.676.18"></span>ξηρὰ παραπλησίως τῇ γῇ, τὸ δὲ φλέγμα ψυχρὸν καὶ ὑγρὸν,
<span class="lb" data-page="5.676" data-line="19" id="l5.676.19"></span>ὥσπερ τὸ ὕδωρ. μόνον δὲ τὸ ἀερῶδες στοιχεῖον ἐν τοῖς
<span class="pb" data-page="5.677" id="p5.677"></span>
<span class="lb" data-page="5.677" data-line="1" id="l5.677.1"></span>τῶν ζώων σώμασιν ὁρᾶται πλησίον τῆς ἑαυτοῦ φύσεως, ἔν
<span class="lb" data-page="5.677" data-line="2" id="l5.677.2"></span>τε ταῖς ἀναπνοαῖς, καὶ κατὰ τοὺς σφυγμοὺς, ἤδη δὲ κᾀν
<span class="lb" data-page="5.677" data-line="3" id="l5.677.3"></span>τοῖς παλμώδεσι πάθεσιν ἐμφυσήμασί τε καὶ οἰδήμασίν ἐστιν,
<span class="lb" data-page="5.677" data-line="4" id="l5.677.4"></span>ἔν τε ταῖς καλουμέναις πνευματώσεσιν. ἡ δ’ ἐξ ἁπάντων
<span class="lb" data-page="5.677" data-line="5" id="l5.677.5"></span>τῶν τεττάρων στοιχείων σύμμετρος κρᾶσις ἐγέννησε τὸ ἀκριβὲς
<span class="lb" data-page="5.677" data-line="6" id="l5.677.6"></span>αἷμα. καὶ βέλτιόν ἐστιν ἐπὶ τῶν χυμῶν λέγειν, ἅπερ ὁ
<span class="lb" data-page="5.677" data-line="7" id="l5.677.7"></span>Πλάτων ἐπὶ τῶν στοιχείων ἔγραψεν. ἀλλ’ ὁ Ἱπποκράτης
<span class="lb" data-page="5.677" data-line="8" id="l5.677.8"></span>προειπὼν, τὸ δὲ σῶμα τοῦ ἀνθρώπου ἔχει ἐν ἑαυτῷ αἷμα,
<span class="lb" data-page="5.677" data-line="9" id="l5.677.9"></span>καὶ φλέγμα, καὶ χολὴν ξανθήν τε καὶ μέλαιναν, ἐφεξῆς
<span class="lb" data-page="5.677" data-line="10" id="l5.677.10"></span>φησι, καὶ διὰ ταῦτα ἀλγέει καὶ ὑγιαίνει. τὸ μὲν ἀλγέει
<span class="lb" data-page="5.677" data-line="11" id="l5.677.11"></span>κατ’ ἐξοχὴν μεγάλου νοσήματος ἐπὶ πάντων τῶν παρὰ φύσιν
<span class="lb" data-page="5.677" data-line="12" id="l5.677.12"></span>τάσσεται, τὸ δὲ ὑγιαίνει κατὰ τὴν πρὸς τὰ παρὰ
<span class="lb" data-page="5.677" data-line="13" id="l5.677.13"></span>φύσιν ἀντίθεσιν πάντα. κᾄπειτα πάλιν ἐφεξῆς, ὅπως μὲν
<span class="lb" data-page="5.677" data-line="14" id="l5.677.14"></span>ὑγιαίνει, διδάσκων φησίν· ὑγιαίνει μὲν οὖν μάλιστα, ὅταν
<span class="lb" data-page="5.677" data-line="15" id="l5.677.15"></span>μετρίως ἔχῃ ταῦτα πρὸς ἄλληλα δυνάμεως καὶ τοῦ πλήθεος,
<span class="lb" data-page="5.677" data-line="16" id="l5.677.16"></span>καὶ μάλιστα μεμιγμένα ᾖ. τίνα ταῦτα; οὐ τὰ στοιχεῖα
<span class="lb" data-page="5.677" data-line="17" id="l5.677.17"></span>δήπουθεν, ἀλλὰ καὶ τὰ προσεχῶς γεννητικὰ τῶν τοῦ
<span class="lb" data-page="5.677" data-line="18" id="l5.677.18"></span>σώματος μορίων, αἷμα καὶ φλέγμα, καὶ δύο χολαί. ἀλγέει
<span class="pb" data-page="5.678" id="p5.678"></span>
<span class="lb" data-page="5.678" data-line="1" id="l5.678.1"></span>δὲ, φησὶν, ὅταν τι τούτων ἔλαττον ἢ πλέον ᾖ, ἢ χωρισθῇ
<span class="lb" data-page="5.678" data-line="2" id="l5.678.2"></span>ἐν τῷ σώματι καὶ μὴ κεκρημένον ᾖ τοῖσι πᾶσιν, ὅπερ ὁ
<span class="lb" data-page="5.678" data-line="3" id="l5.678.3"></span>Πλάτων παραφράζων ἔφη, καὶ τῆς χώρας μετάστασιν ἐξ
<span class="lb" data-page="5.678" data-line="4" id="l5.678.4"></span>οἰκείας ἐπ’ ἀλλοτρίαν γιγνομένην. ἀλλ’ οὗτος μὲν, ὡς ἔφην,
<span class="lb" data-page="5.678" data-line="5" id="l5.678.5"></span>ἁμαρτάνει, προσθεὶς, πυρός τε καὶ τῶν ἑτέρων, ἐπειδὴ καὶ
<span class="lb" data-page="5.678" data-line="6" id="l5.678.6"></span>γένη πλέονα ἑνὸς ὄντα τυγχάνει. ταῦτα γὰρ οὐκ ἔστι τὰ
<span class="lb" data-page="5.678" data-line="7" id="l5.678.7"></span>μεθιστάμενα καὶ χώραν ἀμείβοντα κατὰ τὰ τῶν ζώων σώματα,
<span class="lb" data-page="5.678" data-line="8" id="l5.678.8"></span>φλέγμα δὲ καὶ χολαὶ, καὶ αὐτὸ τὸ αἷμα. καὶ γὰρ
<span class="lb" data-page="5.678" data-line="9" id="l5.678.9"></span>καὶ τοῦτο πολλάκις εἰς ἀλλοτρίαν ἀφικόμενον ἕδραν αἴτιον
<span class="lb" data-page="5.678" data-line="10" id="l5.678.10"></span>ὀλεθρίων νοσημάτων γίγνεται. ἄχρι μὲν οὖν <span class="milestone ed2page" data-n="5.235" data-unit="ed2page" id="ed2page.5.235"></span>τοῦ
<span class="lb" data-page="5.678" data-line="11" id="l5.678.11"></span>πλέον ἢ ἔλασσον ἕκαστον τῶν συντιθέντων ἡμᾶς γιγνόμενον,
<span class="lb" data-page="5.678" data-line="12" id="l5.678.12"></span>αἱ νόσοι καθίστανται, κοινὸς ὁ λόγος ἐστὶν ἐπί τε
<span class="lb" data-page="5.678" data-line="13" id="l5.678.13"></span>τῶν χυμῶν καὶ τῶν στοιχείων. ἐπὶ δὲ τοῦ καθ’ ἑαυτό
<span class="lb" data-page="5.678" data-line="14" id="l5.678.14"></span>που στάντος ἔν τινι τόπῳ τοῦ σώματος οὐκ ἔθ’ ὁμοίως
<span class="lb" data-page="5.678" data-line="15" id="l5.678.15"></span>ἐπ’ ἀμφοῖν ὁ λόγος ἀληθής. οἱ μὲν γὰρ χυμοὶ σαφῶς
<span class="lb" data-page="5.678" data-line="16" id="l5.678.16"></span>ὁρῶνται, καθ’ ὅπερ ἂν ἐν τῷ σώματι μόριον στῶσι, νόσους
<span class="lb" data-page="5.678" data-line="17" id="l5.678.17"></span>ἐργαζόμενοι· τὰ ἐρυσιπέλατα καὶ τοὺς ἕρπητας ἡ ξανθὴ
<span class="lb" data-page="5.678" data-line="18" id="l5.678.18"></span>χολή· τοὺς καρκίνους δὲ ἡ μέλαινα· τὰ δ’ οἰδήματα τὸ
<span class="pb" data-page="5.679" id="p5.679"></span>
<span class="lb" data-page="5.679" data-line="1" id="l5.679.1"></span>φλέγμα· τὸ δ’ αἷμα κατά τε τὸν πνεύμονα καὶ μεταξὺ
<span class="lb" data-page="5.679" data-line="2" id="l5.679.2"></span>θώρακός τε καὶ πνεύμονος, ὅταν ἐκχυθὲν τῶν οἰκείων ὀργάνων
<span class="lb" data-page="5.679" data-line="3" id="l5.679.3"></span>στῇ σηπόμενον, ἐν τῷ χρόνῳ φθορὰς ἐργάζεται, καὶ
<span class="lb" data-page="5.679" data-line="4" id="l5.679.4"></span>κατὰ γαστέρα καὶ κατὰ τὰ μεγάλα τῶν τραυμάτων θρομβούμενον
<span class="lb" data-page="5.679" data-line="5" id="l5.679.5"></span>ἐσχάτους κινδύνους ἐπιφέρει. γῆν δ’ οὐδαμοῦ
<span class="lb" data-page="5.679" data-line="6" id="l5.679.6"></span>καθ’ ἑαυτὴν ἰδεῖν ἔστι μόνην ἐν τῷ σώματι ἀθροισθεῖσαν,
<span class="lb" data-page="5.679" data-line="7" id="l5.679.7"></span>ὥσπερ οὐδὲ πῦρ αὐτὸ καθ’ ἑαυτὸ μόνον, οὐδ’ ὕδωρ στοιχεῖον,
<span class="lb" data-page="5.679" data-line="8" id="l5.679.8"></span>ἀλλ’ ἰχῶράς τινας, ἐπιμιχθέντων ἀλλήλοις τοῦ θ’
<span class="lb" data-page="5.679" data-line="9" id="l5.679.9"></span>ὑδατώδους στοιχείου καὶ τοῦ πυρώδους, οὐ μόνον οὐδ’ εἰλικρινῶν,
<span class="lb" data-page="5.679" data-line="10" id="l5.679.10"></span>ἀλλὰ καὶ πάχους ἰλυώδους τι προσλαβόντων. οὕτω
<span class="lb" data-page="5.679" data-line="11" id="l5.679.11"></span>δὲ καὶ τὸ φυσῶδες πνεῦμα γεννᾶται κατὰ τὰ ζῶα, προσλαβούσης
<span class="lb" data-page="5.679" data-line="12" id="l5.679.12"></span>γε τῆς ἀερώδους οὐσίας ὑγρὰν ἰκμάδα. καλῶς μὲν
<span class="lb" data-page="5.679" data-line="13" id="l5.679.13"></span>οὖν Ἱπποκράτης ἐπὶ τῶν χυμῶν ἔγραψεν τὸ χωριζομένους
<span class="lb" data-page="5.679" data-line="14" id="l5.679.14"></span>τε τῶν ἄλλων καὶ καθ’ ἓν ὁτιοῦν ἱσταμένους μόριον αἰτίους
<span class="lb" data-page="5.679" data-line="15" id="l5.679.15"></span>γίγνεσθαι νοσημάτων· οὐκ ὀρθῶς δὲ ὁ Πλάτων ἐπὶ
<span class="lb" data-page="5.679" data-line="16" id="l5.679.16"></span>τῶν στοιχείων εἶπεν αὐτό.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg032.1st1K-grc1:8.5">
<span class="pb page1" data-page="5.679" id="p5.679"></span>
<span class="milestone ed1page page1" data-n="1.323" data-unit="ed1page" id="ed1page.1.323"></span>
<span class="milestone ed2page page1" data-n="5.235" data-unit="ed2page" id="ed2page.5.235"></span>
            <p>
<span class="lb" data-page="5.679" data-line="17" id="l5.679.17"></span>Περὶ μὲν δὴ τῆς ἐκ στοιχείων γενέσεως,
<span class="lb" data-page="5.679" data-line="18" id="l5.679.18"></span>ὑγιείας τε καὶ νόσου τῶν ὁμοιομερῶν, καὶ πρώτων σωμάτων
<span class="pb" data-page="5.680" id="p5.680"></span>
<span class="lb" data-page="5.680" data-line="1" id="l5.680.1"></span>ἱκανὰ καὶ ταῦτα. μεταβῶμεν δ’ ἐπὶ τὴν ἑξῆς ῥῆσιν ἐν τῷ
<span class="lb" data-page="5.680" data-line="2" id="l5.680.2"></span>Τιμαίῳ γεγραμμένην, ἣν φθάνομεν ἐξηγεῖσθαι κατὰ λέξιν
<span class="lb" data-page="5.680" data-line="3" id="l5.680.3"></span>οὕτως ἔχουσαν. δευτέρων δὴ συστάσεων αὖ κατὰ φύσιν
<span class="lb" data-page="5.680" data-line="4" id="l5.680.4"></span>συνεστηκυιῶν, δευτέρα κατανόησις νοσημάτων τῷ βουλομένῳ
<span class="lb" data-page="5.680" data-line="5" id="l5.680.5"></span>συννοῆσαι γίνεται. μυελοῦ γὰρ ἐξ ἐκείνων ὀστοῦ τε καὶ
<span class="lb" data-page="5.680" data-line="6" id="l5.680.6"></span>σαρκὸς καὶ νεύρου συμπαγέντος, ἔτι τε αἵματος ἄλλον μὲν
<span class="lb" data-page="5.680" data-line="7" id="l5.680.7"></span>τρόπον, ἐκ δὲ τῶν αὐτῶν γεγονότος, τῶν μὲν ἄλλων τὰ
<span class="lb" data-page="5.680" data-line="8" id="l5.680.8"></span>πλεῖστα ᾗπερ τὰ πρόσθεν, τὰ δὲ μέγιστα τῶν νοσημάτων
<span class="lb" data-page="5.680" data-line="9" id="l5.680.9"></span>τῇδε χαλεπὰ συμπέπτωκε. τούτοις πάλιν ὁ Πλάτων ὀρθῶς
<span class="lb" data-page="5.680" data-line="10" id="l5.680.10"></span>μὲν ἔφη, δευτέραν ἁπάντων στοιχείων εἶναι σύστασιν, μυελοῦ
<span class="lb" data-page="5.680" data-line="11" id="l5.680.11"></span>καὶ ὀστοῦ καὶ σαρκὸς καὶ νεύρου· ταῦτα γὰρ ἐκ τῶν χυμῶν
<span class="lb" data-page="5.680" data-line="12" id="l5.680.12"></span>γίγνεται τὴν πρώτην ἐχόντων γένεσιν· οὐκ ὀρθῶς δὲ
<span class="lb" data-page="5.680" data-line="13" id="l5.680.13"></span>αὐτοῖς συγκατέλεξε τὸ αἷμα πρώτην ἔχον, οὐ δευτέραν σύστασιν.
<span class="lb" data-page="5.680" data-line="14" id="l5.680.14"></span>εἰς ἔννοιαν οὖν μοι δοκεῖ καὶ αὐτὸς ἀφικόμενος
<span class="lb" data-page="5.680" data-line="15" id="l5.680.15"></span>τῆς ἀνομοιότητος τοῦ αἵματος πρὸς ταῦτα μὴ ἁπλῶς εἰπεῖν,
<span class="lb" data-page="5.680" data-line="16" id="l5.680.16"></span>μυελοῦ γὰρ ἐξ ἐκείνων ὀστοῦ τε καὶ σαρκὸς καὶ νεύρου
<span class="lb" data-page="5.680" data-line="17" id="l5.680.17"></span>συμπαγέντος, ἔτι τε αἵματος, ἀλλὰ προσθεῖναι τῷ
<span class="pb" data-page="5.681" id="p5.681"></span>
<span class="lb" data-page="5.681" data-line="1" id="l5.681.1"></span>λόγῳ καὶ τὸ, ἄλλον μὲν τρόπον, ἐκ δὲ τῶν αὐτῶν γεγονότος.
<span class="lb" data-page="5.681" data-line="2" id="l5.681.2"></span>ὁμολογεῖ γὰρ ἐν τούτοις, οὐ κατὰ τὴν αὐτὴν σύστασιν
<span class="lb" data-page="5.681" data-line="3" id="l5.681.3"></span>ἐκ τῶν τεττάρων στοιχείων ὀστῷ καὶ μυελῷ καὶ σαρκὶ
<span class="lb" data-page="5.681" data-line="4" id="l5.681.4"></span>καὶ νεύρῳ γεγονέναι τὸ αἷμα. πρότερον γὰρ αὐτῶν ἐστι
<span class="lb" data-page="5.681" data-line="5" id="l5.681.5"></span>κοινὴν τοῖς ἄλλοις χυμοῖς ἔχον τὴν γένεσιν, ἐξ ὧν συνίσταται
<span class="lb" data-page="5.681" data-line="6" id="l5.681.6"></span>τὰ πρῶτα σώματα, μυελὸς, καὶ σὰρξ, καὶ νεῦρον, καὶ
<span class="lb" data-page="5.681" data-line="7" id="l5.681.7"></span>ὀστοῦν, ἕτερά τε πολλά. βιβλίον γὰρ ὅλον ἐμοὶ γέγραπται
<span class="lb" data-page="5.681" data-line="8" id="l5.681.8"></span>περὶ τῆς τῶν ὁμοιομερῶν σωμάτων διαφορᾶς. εἰ δέ τις
<span class="lb" data-page="5.681" data-line="9" id="l5.681.9"></span>ἠρώτησε τὸν Πλάτωνα, τίς ἕτερος τρόπος ἐστὶ τῆς τοῦ σώματος
<span class="lb" data-page="5.681" data-line="10" id="l5.681.10"></span>γενέσεως, ὃν αἰνίττῃ; θαυμάζοιμ’ ἂν, εἰ ἄλλον τινὰ
<span class="lb" data-page="5.681" data-line="11" id="l5.681.11"></span>παρὰ τὸν ὑφ’ Ἱπποκράτους εἰρημένον ἔσχεν εἰπεῖν. <span class="milestone ed2page" data-n="5.236" data-unit="ed2page" id="ed2page.5.236"></span>ἐπὶ
<span class="lb" data-page="5.681" data-line="12" id="l5.681.12"></span>πλεῖστον γὰρ ὁ ἀνὴρ οὗτος ἐξείργασται τά τε περὶ γενέσεως
<span class="lb" data-page="5.681" data-line="13" id="l5.681.13"></span>τῶν χυμῶν, καὶ διαφορᾶς, καὶ δυνάμεως, ὅστις τε
<span class="lb" data-page="5.681" data-line="14" id="l5.681.14"></span>καθ’ ἥντινα χώραν, ἢ ὥραν, ἢ ἡλικίαν, ἢ σώματος ἕξιν
<span class="lb" data-page="5.681" data-line="15" id="l5.681.15"></span>ἐπικρατεῖ. οὐ μὴν ἀναγκαῖον ἦν Πλάτωνι ταῦθ’ ὁμοίως Ἱπποκράτει
<span class="lb" data-page="5.681" data-line="16" id="l5.681.16"></span>διέρχεσθαι πάντα, καθάπερ οὐδ’ Ἱπποκράτει ζητεῖν,
<span class="lb" data-page="5.681" data-line="17" id="l5.681.17"></span>διὰ τί λευκὸς μὲν ὁ τοῦ φλέγματος χυμὸς, ἐρυθρὸς δ’ ὁ τοῦ
<span class="pb" data-page="5.682" id="p5.682"></span>
<span class="lb" data-page="5.682" data-line="1" id="l5.682.1"></span>αἵματος, ἢ ξανθὸς ὁ τῆς πικρᾶς χολῆς, ἢ μέλας ὁ τῆς
<span class="lb" data-page="5.682" data-line="2" id="l5.682.2"></span>ὀξείας. ἀφορμὰς μὲν γὰρ αὐτὸς ἔδωκε τῆς τούτων εὑρέσεως,
<span class="lb" data-page="5.682" data-line="3" id="l5.682.3"></span>ὥσπερ ὅταν ἐκ τῶν τῆς γλώττης χρωμάτων διαγιγνώσκῃ τὰς
<span class="lb" data-page="5.682" data-line="4" id="l5.682.4"></span>ἐν τῷ σώματι διαθέσεις, μελαίνας λέγων αὐτὰς ἀπὸ ἐγκαύσεως
<span class="lb" data-page="5.682" data-line="5" id="l5.682.5"></span>λιγνυώδους γίγνεσθαι. καθάπερ γὰρ ἐκτὸς ἡ λιγνὺς
<span class="lb" data-page="5.682" data-line="6" id="l5.682.6"></span>κατά τε τοὺς λύχνους, καὶ τὰς δᾷδας, καὶ ἄλλα πολλὰ
<span class="lb" data-page="5.682" data-line="7" id="l5.682.7"></span>τῶν λιπαρῶν γεννᾶσθαι πέφυκεν, οὕτω καὶ κατὰ τὰ σώματα
<span class="lb" data-page="5.682" data-line="8" id="l5.682.8"></span>τῶν ζώων πολλάκις, ὑπερωπτημένων τῶν χυμῶν, καὶ
<span class="lb" data-page="5.682" data-line="9" id="l5.682.9"></span>μάλιστα τῶν λιπαρῶν, γεννᾶταί τι παραπλήσιον λιγνύϊ. τὸ
<span class="lb" data-page="5.682" data-line="10" id="l5.682.10"></span>μὲν δὴ λευκὸν φαίνεσθαι τὸ φλέγμα, διότι κατὰ τὴν γένεσιν
<span class="lb" data-page="5.682" data-line="11" id="l5.682.11"></span>αὐτοῦ μικραὶ πολλαὶ πομφόλυγες ἐναπολαμβάνονται,
<span class="lb" data-page="5.682" data-line="12" id="l5.682.12"></span>λέγειν Ἱπποκράτης οὐκ ἐτόλμησεν, ὡς μείζονος ἤδη φυσιολογίας,
<span class="lb" data-page="5.682" data-line="13" id="l5.682.13"></span>ἢ κατὰ τέχνην ἰατρικὴν, ἀλλ’ ὅ γε Πλάτων καὶ
<span class="lb" data-page="5.682" data-line="14" id="l5.682.14"></span>τοῦτ’ εἶπεν, καὶ περὶ τῆς τοῦ αἵματος χρόας ἐν ταὐτῷ βιβλίῳ
<span class="lb" data-page="5.682" data-line="15" id="l5.682.15"></span>διῆλθεν, ἃ νῦν ἐμοὶ γράφειν οὐκ ἀναγκαῖον· ἄμεινον
<span class="lb" data-page="5.682" data-line="16" id="l5.682.16"></span>γὰρ, ὡς ἀξιοῦσιν ἔνιοι τῶν φίλων, ἐξηγήσεις ἑτέρωθι ποιήσασθαί
<span class="lb" data-page="5.682" data-line="17" id="l5.682.17"></span>με τῶν ἰατρικῶν ἐν τῷ Τιμαίῳ γεγραμμένων. εἰς
<span class="lb" data-page="5.682" data-line="18" id="l5.682.18"></span>μὲν γὰρ τἄλλα πολλοῖς ὑπομνήματα γέγραπται, καί τισί γ’
<span class="pb" data-page="5.683" id="p5.683"></span>
<span class="lb" data-page="5.683" data-line="1" id="l5.683.1"></span>αὐτῶν μακρότερον τοῦ προσήκοντος, εἰς ταῦτα δ’ ὀλίγοι
<span class="lb" data-page="5.683" data-line="2" id="l5.683.2"></span>τε καὶ οὐδ’ οὗτοι καλῶς ἔγραψαν. ἀρκεῖ τοιγαροῦν ἔν γε
<span class="lb" data-page="5.683" data-line="3" id="l5.683.3"></span>τῷ παρόντι τό γε τοσοῦτον εἰπεῖν, ὡς τοὺς τέτταρας χυμοὺς
<span class="lb" data-page="5.683" data-line="4" id="l5.683.4"></span>ὁ Πλάτων αἰτιᾶται τῶν <span class="milestone ed1page" data-n="1.324" data-unit="ed1page" id="ed1page.1.324"></span>πλείστων νοσημάτων
<span class="lb" data-page="5.683" data-line="5" id="l5.683.5"></span>ὡσαύτως Ἱπποκράτει, καὶ καθ’ ἕκαστόν γε αὐτῶν ἔγραψεν
<span class="lb" data-page="5.683" data-line="6" id="l5.683.6"></span>ἐπὶ τῇ τελευτῇ τοῦ βιβλίου. παραθήσομαι δέ σοι τὰς ἀρχὰς
<span class="lb" data-page="5.683" data-line="7" id="l5.683.7"></span>τῶν ῥήσεων ἀναμνήσεως ἕνεκα. περὶ μὲν οὖν τῆς ἐν
<span class="lb" data-page="5.683" data-line="8" id="l5.683.8"></span>ταῖς χολαῖς διαφορᾶς ἀρκέσει παραγράψαι ταῦτα. ὅσον
<span class="lb" data-page="5.683" data-line="9" id="l5.683.9"></span>μὲν οὖν ἂν παλαιότατον ὂν τῆς σαρκὸς τακῇ, δύσπεπτον
<span class="lb" data-page="5.683" data-line="10" id="l5.683.10"></span>γιγνόμενον μελαίνει μὲν ὑπὸ πολλῆς συγκαύσεως, διὰ δὲ
<span class="lb" data-page="5.683" data-line="11" id="l5.683.11"></span>τὸ πάντη διαβεβρῶσθαι πικρὸν ὂν πάντη χαλεπὸν προσπίπτει
<span class="lb" data-page="5.683" data-line="12" id="l5.683.12"></span>τοῦ σώματος ὅσον ἂν μήπω διεφθαρμένον ᾖ. καὶ ποτὲ
<span class="lb" data-page="5.683" data-line="13" id="l5.683.13"></span>μὲν ἀντὶ τῆς πικρότητος ὀξύτατον ἔσχε τὸ μέλαν χρῶμα,
<span class="lb" data-page="5.683" data-line="14" id="l5.683.14"></span>ἀπολεπτυνθέντος μᾶλλον τοῦ πικροῦ, ποτὲ δ’ ἡ πικρότης
<span class="lb" data-page="5.683" data-line="15" id="l5.683.15"></span>αὖ βαφεῖσα αἵματι χρῶμα ἔσχεν ἐρυθρότερον, τοῦ δὲ μέλανος
<span class="lb" data-page="5.683" data-line="16" id="l5.683.16"></span>τούτῳ συγκεραννυμένου, χλοῶδες. ἔτι δὲ συμμίγνυται
<span class="lb" data-page="5.683" data-line="17" id="l5.683.17"></span>ξανθὸν χρῶμα μετὰ τῆς πικρότητος, ὅταν νέα συντακῇ σὰρξ
<span class="pb" data-page="5.684" id="p5.684"></span>
<span class="lb" data-page="5.684" data-line="1" id="l5.684.1"></span>ὑπὸ τοῦ περὶ τὴν φλόγα πυρός. καὶ τὸ μὲν κοινὸν ὄνομα
<span class="lb" data-page="5.684" data-line="2" id="l5.684.2"></span>πᾶσι τούτοις, ἥν τινες ἰατρῶν που χολὴν ἐπωνόμασαν, ἢ
<span class="lb" data-page="5.684" data-line="3" id="l5.684.3"></span>καί τις ὢν δυνατὸς εἰς πολλὰ μὲν καὶ ἀνόμοια βλέπειν,
<span class="lb" data-page="5.684" data-line="4" id="l5.684.4"></span>ὁρᾷν δὲ ἐν αὐτοῖς ἓν γένος ἐνὸν ἄξιον ἐπωνυμίας πᾶσι. τὰ
<span class="lb" data-page="5.684" data-line="5" id="l5.684.5"></span>δ’ ἄλλα, ὅσα χολῆς εἴδη λέγεται παρὰ τὴν χρόαν, λόγον
<span class="lb" data-page="5.684" data-line="6" id="l5.684.6"></span>ἔσχεν αὐτῶν ἕκαστον ἴδιον. ταῦτα μὲν οὖν τῷ Πλάτωνι γέγραπται
<span class="lb" data-page="5.684" data-line="7" id="l5.684.7"></span>περὶ τῆς τῶν χολῶν διαφορᾶς, πάσας αὐτὰς γίγνεσθαι
<span class="lb" data-page="5.684" data-line="8" id="l5.684.8"></span>βουλομένῳ, καθάπερ ὁ Ἱπποκράτης εἶπε, διὰ θερμασίας
<span class="lb" data-page="5.684" data-line="9" id="l5.684.9"></span>ὑπερβολήν. περὶ δὲ τῶν νοσημάτων, ὅσα διὰ χολὴν
<span class="lb" data-page="5.684" data-line="10" id="l5.684.10"></span>γίγνεται, τὸν λόγον ποιούμενος ὁ Πλάτων ᾧδέ πως ἄρχεται.
<span class="lb" data-page="5.684" data-line="11" id="l5.684.11"></span>ὅσα δὲ φλεγμαίνειν λέγεται τοῦ σώματος, ἀπὸ τοῦ
<span class="lb" data-page="5.684" data-line="12" id="l5.684.12"></span>καίεσθαί τε καὶ φλέγεσθαι διὰ χολὴν γέγονε πάντα. καὶ
<span class="lb" data-page="5.684" data-line="13" id="l5.684.13"></span>μὴν καὶ περὶ φλέγματος ᾧδέ πως ἤρξατο. φλέγμα δ’ ὀξὺ
<span class="lb" data-page="5.684" data-line="14" id="l5.684.14"></span>καὶ ἁλμυρὸν πηγὴ πάντων νοσημάτων, ὅσα γίγνεται καταῤῥοϊκά.
<span class="lb" data-page="5.684" data-line="15" id="l5.684.15"></span>καὶ περὶ μελαίνης χολῆς ἄλλα τέ τινα λέγει καὶ
<span class="lb" data-page="5.684" data-line="16" id="l5.684.16"></span>ταῦτα. ἰχὼρ δ’ ὁ μὲν αἵματος ὀῤῥὸς πρᾷος, ὁ δὲ μελαίνης
<span class="lb" data-page="5.684" data-line="17" id="l5.684.17"></span>χολῆς ὀξὺς καὶ ἄγριος. οὐ μόνος δὲ Πλάτων, ἀλλὰ καὶ
<span class="lb" data-page="5.684" data-line="18" id="l5.684.18"></span>Ἀριστοτέλης καὶ Θεόφραστος, οἵ τε ἄλλοι μαθηταὶ Πλάτωνός
<span class="pb" data-page="5.685" id="p5.685"></span>
<span class="lb" data-page="5.685" data-line="1" id="l5.685.1"></span>τε καὶ Ἀριστοτέλους, οἳ τὸν περὶ τῶν χυμῶν λόγον ἐζήλωσαν
<span class="lb" data-page="5.685" data-line="2" id="l5.685.2"></span>Ἱπποκράτους, ὥσπερ γε καὶ τῶν παλαιῶν ἰατρῶν
<span class="lb" data-page="5.685" data-line="3" id="l5.685.3"></span><span class="milestone ed2page" data-n="5.237" data-unit="ed2page" id="ed2page.5.237"></span>οἱ δοκιμώτατοι, Διοκλῆς, Πλειστόνικος, Μνησίθεος,
<span class="lb" data-page="5.685" data-line="4" id="l5.685.4"></span>Πραξαγόρας, Φιλότιμος, Ἡρόφιλος. Ἐρασίστρατος δὲ δῆλός
<span class="lb" data-page="5.685" data-line="5" id="l5.685.5"></span>ἐστι πρὸς τοὺς ἀπὸ Κῶ φιλοτιμούμενος, ὡς ἐν ἑτέροις
<span class="lb" data-page="5.685" data-line="6" id="l5.685.6"></span>ἐδείξαμεν, οὐκ ἀλήθειαν τιμῶν, καὶ διὰ τοῦτο δεδιὼς
<span class="lb" data-page="5.685" data-line="7" id="l5.685.7"></span>φθέγξασθαι θερμὸν, ἢ ψυχρὸν, ἢ ὑγρὸν, ἢ ξηρόν τινα
<span class="lb" data-page="5.685" data-line="8" id="l5.685.8"></span>τῶν χυμῶν. ὁ δ’ Ἱπποκράτης ἔν γε τῷ περὶ φύσεως ἀνθρώπου
<span class="lb" data-page="5.685" data-line="9" id="l5.685.9"></span>βιβλίῳ τά τ’ ἄλλα καὶ τὴν τάξιν τῆς διδασκαλίας
<span class="lb" data-page="5.685" data-line="10" id="l5.685.10"></span>ἄμεινον ἐποιήσατο Πλάτωνος. ὅτι τε γὰρ οἱ τέσσαρες χυμοὶ
<span class="lb" data-page="5.685" data-line="11" id="l5.685.11"></span>κατὰ φύσιν εἰσὶν, ἀπέδειξεν, οὐδ’ ἐπιχειρήσαντος τοῦτο
<span class="lb" data-page="5.685" data-line="12" id="l5.685.12"></span>πρᾶξαι τοῦ Πλάτωνος, ὅτι τε κατὰ τὰς ὥρας τοῦ ἔτους
<span class="lb" data-page="5.685" data-line="13" id="l5.685.13"></span>ἄλλος ἐν ἄλλῃ πλεονάζει. παραθήσομαι δέ σοι καὶ περὶ
<span class="lb" data-page="5.685" data-line="14" id="l5.685.14"></span>τούτου ὀλίγα τῶν ῥήσεων αὐτοῦ. εἶπον δὲ, ἃ ἂν φήσω τὸν
<span class="lb" data-page="5.685" data-line="15" id="l5.685.15"></span>ἄνθρωπον εἶναι, ἀποφανεῖν αἰεὶ ταῦτα ἐόντα, καὶ κατὰ νόμον,
<span class="lb" data-page="5.685" data-line="16" id="l5.685.16"></span>καὶ κατὰ φύσιν. φημὶ δ’, εἶναι αἷμα καὶ φλέγμα καὶ
<span class="lb" data-page="5.685" data-line="17" id="l5.685.17"></span>χολὴν ξανθήν τε καὶ μέλαιναν. τουτέων πρῶτον μὲν κατὰ
<span class="pb" data-page="5.686" id="p5.686"></span>
<span class="lb" data-page="5.686" data-line="1" id="l5.686.1"></span>τὸν νόμον τὰ ὀνόματα διῃρῆσθαί φημι, καὶ οὐδενὶ αὐτέων
<span class="lb" data-page="5.686" data-line="2" id="l5.686.2"></span>τωὐτὸ ὄνομα, ἔπειτα κατὰ φύσιν τὰς ἰδέας κεχωρίσθαι,
<span class="lb" data-page="5.686" data-line="3" id="l5.686.3"></span>καὶ οὔτε τὸ φλέγμα οὐδὲν ἐοικέναι τῷ αἵματι, οὔτε τὸ
<span class="lb" data-page="5.686" data-line="4" id="l5.686.4"></span>αἷμα τῇ χολῇ, οὔτε τὴν χολὴν τῷ φλέγματι. πῶς γὰρ ἂν
<span class="lb" data-page="5.686" data-line="5" id="l5.686.5"></span>ἐοικότα εἴη ταῦτ’ ἀλλήλοισιν, ὧν οὔτε τὰ χρώματα ὅμοια
<span class="lb" data-page="5.686" data-line="6" id="l5.686.6"></span>φαίνεται προσορώμενα, οὔτε τῇ χειρὶ ψαυούσῃ ὅμοια δοκέει
<span class="lb" data-page="5.686" data-line="7" id="l5.686.7"></span>εἶναι; οὔτε γὰρ θερμὰ ὁμοίως ἐστὶν, οὔτε ψυχρὰ, οὔτε
<span class="lb" data-page="5.686" data-line="8" id="l5.686.8"></span>ξηρὰ, οὔτε ὑγρά. ἀνάγκη τοίνυν, ὅτι τοσοῦτον διήλλακται
<span class="lb" data-page="5.686" data-line="9" id="l5.686.9"></span>ἀλλήλων τὴν ἰδέαν τε καὶ τὴν δύναμιν, μὴ ἓν αὐτὰ εἶναι,
<span class="lb" data-page="5.686" data-line="10" id="l5.686.10"></span>εἴπερ μὴ πῦρ τε καὶ ὕδωρ ταὐτόν ἐστι. γνοίης δ’ ἂν
<span class="lb" data-page="5.686" data-line="11" id="l5.686.11"></span>τοῖσδε, ὅτι οὐχ ἓν ταῦτα πάντα ἐστὶν, ἀλλ’ ἕκαστον
<span class="lb" data-page="5.686" data-line="12" id="l5.686.12"></span>αὐτέων ἔχει δύναμίν τε καὶ φύσιν τὴν ἑωυτοῦ. εἰ γάρ τινι
<span class="lb" data-page="5.686" data-line="13" id="l5.686.13"></span>δίδως ἀνθρώπῳ φάρμακον, ὅ τι φλέγμα ἄγει, ἐμεῖταί σοι
<span class="lb" data-page="5.686" data-line="14" id="l5.686.14"></span>φλέγμα, καὶ ἢν διδῷς φάρμακον, ὅ τι χολὴν ἄγει, ἐμεῖταί
<span class="lb" data-page="5.686" data-line="15" id="l5.686.15"></span>σοι χολήν. κατὰ ταὐτὰ δὲ καὶ χολὴν μέλαιναν καθαίρει,
<span class="lb" data-page="5.686" data-line="16" id="l5.686.16"></span>ἢν διδῷς φάρμακον, ὅ τι χολὴν μέλαιναν ἄγει. καὶ
<span class="lb" data-page="5.686" data-line="17" id="l5.686.17"></span>ἢν τρώσῃς αὖ σὺ τοῦ σώματος μέρος τι, ὥστε ἕλκος
<span class="lb" data-page="5.686" data-line="18" id="l5.686.18"></span>γενέσθαι, ῥυήσεται αὐτῷ αἷμα. καὶ ταῦτα ποιήσει πάντα
<span class="pb" data-page="5.687" id="p5.687"></span>
<span class="lb" data-page="5.687" data-line="1" id="l5.687.1"></span>πᾶσαν ἡμέραν, καὶ νύκτα, καὶ χειμῶνος, καὶ ἤρεος, μέχρις
<span class="lb" data-page="5.687" data-line="2" id="l5.687.2"></span>ἂν δυνατὸς ᾖ τὸ πνεῦμα ἕλκειν εἰς ἑωυτὸν, καὶ
<span class="lb" data-page="5.687" data-line="3" id="l5.687.3"></span>πάλιν μεθιέναι, καὶ δυνατὸς ἔσται, ἔστ’ ἄν τινος τούτων
<span class="lb" data-page="5.687" data-line="4" id="l5.687.4"></span>στερηθῇ τῶν συγγεγονότων. συγγέγονε δὲ ταῦτα τὰ
<span class="lb" data-page="5.687" data-line="5" id="l5.687.5"></span>εἰρημένα. πῶς γὰρ οὐ συγγέγονε; πρῶτον μὲν φανερῶς
<span class="lb" data-page="5.687" data-line="6" id="l5.687.6"></span>ἐστιν ἄνθρωπος ἔχων ἐν ἑωυτῷ πάντα ταῦτα ἀεὶ, ἕως ἂν ζῇ,
<span class="lb" data-page="5.687" data-line="7" id="l5.687.7"></span>ἔπειτα δὲ γέγονεν ἐξ ἀνθρώπου πάντα ταῦτα ἔχοντος, ἔπειτα
<span class="lb" data-page="5.687" data-line="8" id="l5.687.8"></span>τέθραπται ἐν ἀνθρώπῳ πάντα ταῦτα ἔχοντι, ἃ ἐγώ τέ φημι
<span class="lb" data-page="5.687" data-line="9" id="l5.687.9"></span>καὶ ἀποδείκνυμι. διὰ τούτων ὁ Ἱπποκράτης ἀπέδειξε τοὺς
<span class="lb" data-page="5.687" data-line="10" id="l5.687.10"></span>τέτταρας χυμοὺς κατὰ φύσιν ἐν ἡμῖν εἶναι, καὶ οὐχ, ὥσπερ
<span class="lb" data-page="5.687" data-line="11" id="l5.687.11"></span>ἔνιοι νομίζουσι, τὸ αἷμα μόνον, ἐκ περιουσίας γε πάλιν
<span class="lb" data-page="5.687" data-line="12" id="l5.687.12"></span>ἐλέγχων διὰ τῶν ἑξῆς τοὺς ἓν ὁτιοῦν τούτων εἰπόντας εἶναι
<span class="lb" data-page="5.687" data-line="13" id="l5.687.13"></span>τὸν ἄνθρωπον, ὡς καὶ διὰ τῶν ἔμπροσθεν ἤλεγξε τοὺς ἓν
<span class="lb" data-page="5.687" data-line="14" id="l5.687.14"></span>εἰπόντας εἶναι τὸ στοιχεῖον τῶν ἐν γενέσει καὶ φθορᾷ
<span class="lb" data-page="5.687" data-line="15" id="l5.687.15"></span>σωμάτων, ὑπὲρ ὧν τῆς ἀποδείξεως, ὡς ἔφην, γέγραπταί μοι
<span class="lb" data-page="5.687" data-line="16" id="l5.687.16"></span>κατ’ ἐκεῖνο τὸ βιβλίον, ὃ περὶ τῶν καθ’ Ἱπποκράτην στοιχείων
<span class="lb" data-page="5.687" data-line="17" id="l5.687.17"></span>ἐπιγέγραπται. καὶ τοῦτον οὖν τὸν λόγον ὁ Πλάτων
<span class="pb" data-page="5.688" id="p5.688"></span>
<span class="lb" data-page="5.688" data-line="1" id="l5.688.1"></span>ἅπαντα παρέλιπεν, ὁ δ’ Ἱπποκράτης, ὡς ἔφην, διῆλθε διὰ
<span class="lb" data-page="5.688" data-line="2" id="l5.688.2"></span>τῶν ἐφεξῆς τῇ προγεγραμμένῃ ῥήσει. μόνην δ’ ἀρκέσει μοι
<span class="lb" data-page="5.688" data-line="3" id="l5.688.3"></span>τὴν ἀρχὴν αὐτῆς παραγράψαι, κατὰ λέξιν οὕτως ἔχουσαν.
<span class="lb" data-page="5.688" data-line="4" id="l5.688.4"></span>οἱ δὲ λέγοντες, ὡς ἕν ἐστιν ὁ ἄνθρωπος, δοκέουσί μοι ταύτῃ
<span class="lb" data-page="5.688" data-line="5" id="l5.688.5"></span>τῇ γνώμῃ χρῆσθαι. ὁρῶντες τοὺς πίνοντας ἀνθρώπους τὰ
<span class="lb" data-page="5.688" data-line="6" id="l5.688.6"></span>φάρμακα ἀπολλυμένους ἐν τῇσι καθάρσεσι, τοὺς μὲν χολὴν
<span class="lb" data-page="5.688" data-line="7" id="l5.688.7"></span>ἐμέοντας, τοὺς δέ τινας φλέγμα, τοῦθ’ ἕκαστον αὐτῶν ἐνόμισαν
<span class="lb" data-page="5.688" data-line="8" id="l5.688.8"></span>εἶναι τὸν ἄνθρωπον, ὅτι καθαιρόμενον εἶδον ἀποθανόντα.
<span class="lb" data-page="5.688" data-line="9" id="l5.688.9"></span>καὶ οἱ τὸ αἷμα φάντες εἶναι τὸν ἄνθρωπον τῇ
<span class="lb" data-page="5.688" data-line="10" id="l5.688.10"></span>αὐτῇ γνώμῃ χρῶνται. ὁρῶντες ἀποσφαζομένους τοὺς ἀνθρώπους,
<span class="lb" data-page="5.688" data-line="11" id="l5.688.11"></span><span class="milestone ed2page" data-n="5.238" data-unit="ed2page" id="ed2page.5.238"></span>καὶ τὸ αἷμα καταῤῥέον ἐκ τοῦ σώματος, τοῦτο
<span class="lb" data-page="5.688" data-line="12" id="l5.688.12"></span>νομίζουσιν εἶναι τὴν ψυχὴν τῶν ἀνθρώπων, καὶ μαρτυρίοισι
<span class="lb" data-page="5.688" data-line="13" id="l5.688.13"></span>τούτοισι χρῶνται ἐν τοῖσι λόγοισι. ταῦτα προειπὼν ὁ Ἱπποκράτης
<span class="lb" data-page="5.688" data-line="14" id="l5.688.14"></span>ἐφεξῆς ἐλέγχει τὴν δόξαν τῶν οὕτως ὑπολαμβανόντων,
<span class="lb" data-page="5.688" data-line="15" id="l5.688.15"></span>ἅπερ εἴ τις μέλλει πάντα ἀναγιγνώσκειν, ἐκ τοῦ περὶ φύσιος
<span class="lb" data-page="5.688" data-line="16" id="l5.688.16"></span>ἀνθρώπου βιβλίου πάρεστιν αὐτῷ. τὸ γὰρ σύγγραμμα παρὰ
<span class="lb" data-page="5.688" data-line="17" id="l5.688.17"></span>πᾶσιν ἀνθρώποις ἐστί.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg032.1st1K-grc1:8.7">
<span class="pb page1" data-page="5.702" id="p5.702"></span>
<span class="milestone ed1page page1" data-n="1.326" data-unit="ed1page" id="ed1page.1.326"></span>
<span class="milestone ed2page page1" data-n="5.242" data-unit="ed2page" id="ed2page.5.242"></span>
            <p>
<span class="lb" data-page="5.702" data-line="4" id="l5.702.4"></span>Καὶ τὰ λοιπὰ δὲ τῶν κατὰ τὸ βιβλίον
<span class="lb" data-page="5.702" data-line="5" id="l5.702.5"></span>λόγων διὰ κεφαλαίων ῥηθήσεται συνόψεως ἕνεκεν, ἐν οἷς
<span class="lb" data-page="5.702" data-line="6" id="l5.702.6"></span>τε ὁμολογοῦσιν οἱ ἄνδρες ἀλλήλοις, ἐν οἶς τε διαφέρονται,
<span class="lb" data-page="5.702" data-line="7" id="l5.702.7"></span>διὰ μακροτέρων τε κατὰ τὴν ἐσομένην ἡμῖν ἐξήγησιν αὖθις
<span class="lb" data-page="5.702" data-line="8" id="l5.702.8"></span>εἰρήσεται. λέγοντος οὖν Ἱπποκράτους ἀεὶ τὸ σύμφυτον
<span class="lb" data-page="5.702" data-line="9" id="l5.702.9"></span>θερμὸν αἰτιώτατον εἶναι πάντων τῶν φυσικῶν ἔργων, ὁ
<span class="lb" data-page="5.702" data-line="10" id="l5.702.10"></span>Πλάτων οὐ θερμὸν, ἀλλὰ πῦρ ὀνομάζει. ἴδωμεν δ’, ὅπως
<span class="lb" data-page="5.702" data-line="11" id="l5.702.11"></span>ὑπ’ αὐτοῦ διοικεῖσθαι <span class="milestone ed1page" data-n="1.327" data-unit="ed1page" id="ed1page.1.327"></span>λέγει τὰ τῶν ζώων σώματα.
<span class="lb" data-page="5.702" data-line="12" id="l5.702.12"></span>πᾶν ζῶον πάντως περὶ τὸ αἷμα καὶ τὰς φλέβας αὑτοῦ
<span class="lb" data-page="5.702" data-line="13" id="l5.702.13"></span>θερμότητα ἔχει, οἷον ἐν ἑαυτῷ πηγήν τινα ἐνοῦσαν πυρός.
<span class="lb" data-page="5.702" data-line="14" id="l5.702.14"></span>πλὴν μὲν οὖν πάντα καλῶς εἶπεν. οὐ γὰρ ἐκ παρατρίψεως
<span class="lb" data-page="5.702" data-line="15" id="l5.702.15"></span>τοῦ κατὰ τὰς ἀρτηρίας πνεύματος ἡ θερμασία γεννᾶται κατὰ
<span class="lb" data-page="5.702" data-line="16" id="l5.702.16"></span>τὰ τῶν ζώων σώματα, καθάπερ ἐκτὸς ἐπὶ λίθων τε καὶ
<span class="lb" data-page="5.702" data-line="17" id="l5.702.17"></span>ξύλων, ἀλλ’ ἔμπαλιν ὑπὸ τῆς συμφύτου θερμασίας αἱ κινήσεις
<span class="lb" data-page="5.702" data-line="18" id="l5.702.18"></span>αὐτῶν γίνονται. ὅταν οὖν ψυχῇ τὸ σῶμα διὰ κρύος,
<span class="pb" data-page="5.703" id="p5.703"></span>
<span class="lb" data-page="5.703" data-line="1" id="l5.703.1"></span>ἢ φάρμακον, ἢ οὐδενὸς τῶν ἄλλων ἀλλοιουμένου τῶν κατ’
<span class="lb" data-page="5.703" data-line="2" id="l5.703.2"></span>αὐτὸ, παύονται μὲν αὐτίκα αἱ τῶν ἀρτηριῶν κινήσεις, αἵ τε
<span class="lb" data-page="5.703" data-line="3" id="l5.703.3"></span>κατὰ τὰ νεῦρα καὶ μῦς. οὐ μὴν πυρός γε πηγὴν, ἀλλὰ
<span class="lb" data-page="5.703" data-line="4" id="l5.703.4"></span>μᾶλλον ἐμφύτου θερμοῦ βέλτιον ἦν εἰρῆσθαι κατὰ τὰ
<span class="lb" data-page="5.703" data-line="5" id="l5.703.5"></span>σώματα ἡμῶν, ὡς Ἱπποκράτης ὀνομάζει διὰ παντός. εἴπερ
<span class="lb" data-page="5.703" data-line="6" id="l5.703.6"></span>γὰρ ὑπὸ πυρὸς ἡ πέψις γίνεται τῶν σιτίων, ἥ τ’ ἀνάδοσις,
<span class="lb" data-page="5.703" data-line="7" id="l5.703.7"></span>ἥ θ’ αἱμάτωσις, ἥ τε θρέψις, ἄμεινον ἂν ἐπὶ τῶν πυρεττόντων
<span class="lb" data-page="5.703" data-line="8" id="l5.703.8"></span>ὀξέως ἐφαίνετο ταῦτα ἐπιτελούμενα. τὸ δ’ ἔμφυτον
<span class="lb" data-page="5.703" data-line="9" id="l5.703.9"></span>θερμὸν εὔκρατον εἶναι κατὰ μὲν οὐσίαν ἐν αἵματι καὶ
<span class="lb" data-page="5.703" data-line="10" id="l5.703.10"></span>φλέγματι τὴν ὕπαρξιν ἔχον μάλιστα, κατὰ δὲ ποιότητα
<span class="lb" data-page="5.703" data-line="11" id="l5.703.11"></span>μικτὸν ὂν εὐκράτως ἐκ θερμότητός τε καὶ ψυχρότητος.
<span class="lb" data-page="5.703" data-line="12" id="l5.703.12"></span>ἀσφαλέστερον οὖν ὁ Ἱπποκράτης ἔφη· τὰ αὐξανόμενα πλεῖστον
<span class="lb" data-page="5.703" data-line="13" id="l5.703.13"></span>ἔχει τὸ ἔμφυτον θερμόν· πλείστης οὖν δεῖται τροφῆς,
<span class="lb" data-page="5.703" data-line="14" id="l5.703.14"></span>εἰ δὲ μὴ, τὸ σῶμα ἀναλίσκεται. γέρουσι δ’ ὀλίγον τὸ θερμόν·
<span class="lb" data-page="5.703" data-line="15" id="l5.703.15"></span>διὰ τοῦτο ἄρα ὀλίγων ὑπεκκαυμάτων δέονται, ὑπὸ
<span class="lb" data-page="5.703" data-line="16" id="l5.703.16"></span>πολλῶν μὲν γὰρ ἀποσβέννυνται. διὰ τοῦτο καὶ οἱ πυρετοὶ
<span class="lb" data-page="5.703" data-line="17" id="l5.703.17"></span>τοῖσι γέρουσιν οὐχ ὁμοίως ὀξέες, ψυχρὸν γὰρ τὸ σῶμα.
<span class="lb" data-page="5.703" data-line="18" id="l5.703.18"></span>κατὰ τοῦτον οὖν τὸν λόγον κᾀν τῷ περὶ φύσεως ἀνθρώπου
<span class="pb" data-page="5.704" id="p5.704"></span>
<span class="lb" data-page="5.704" data-line="1" id="l5.704.1"></span>τῇ πρώτῃ τῶν ἡλικιῶν τὸν ἄνθρωπον ἔφη θερμότατον
<span class="lb" data-page="5.704" data-line="2" id="l5.704.2"></span>ὑπάρχειν αὑτοῦ, καθάπερ ψυχρότατον ἐν τῇ τοῦ γήρως
<span class="lb" data-page="5.704" data-line="3" id="l5.704.3"></span>ἐσχάτῃ. οὐχ ἁπλῶς θερμότατον, ὥσπερ ἐν τοῖς καύσοις
<span class="lb" data-page="5.704" data-line="4" id="l5.704.4"></span>πυρετοῖς, ἀλλὰ τῷ ἐμφύτῳ θερμῷ θερμότατον εἴπομεν εἶναι
<span class="lb" data-page="5.704" data-line="5" id="l5.704.5"></span>τὸ γεγεννημένον ἄρτι παιδίον τῇ οὐσίᾳ. διὰ τοῦτο οὖν ἐν
<span class="lb" data-page="5.704" data-line="6" id="l5.704.6"></span>ἀφορισμοῖς πρῶτον μὲν ἔφη· τὰ αὐξανόμενα πλεῖστον ἔχει
<span class="lb" data-page="5.704" data-line="7" id="l5.704.7"></span>τὸ ἔμφυτον θερμόν. ἀλλὰ τοῦτον μὲν ἤδη προὔγραψα τὸν
<span class="lb" data-page="5.704" data-line="8" id="l5.704.8"></span>ἀφορισμόν. ἄλλα δ’ ὁμολογοῦντα αὐτῷ γράφει κατὰ λέξιν
<span class="lb" data-page="5.704" data-line="9" id="l5.704.9"></span>οὕτως· αἱ κοιλίαι χειμῶνος καὶ ἦρος θερμόταται φύσει,
<span class="lb" data-page="5.704" data-line="10" id="l5.704.10"></span>καὶ ὕπνοι μακρότατοι. ἐν ταύτῃσιν οὖν τῇσιν ὥρῃσι καὶ
<span class="lb" data-page="5.704" data-line="11" id="l5.704.11"></span>τὰ προσάρματα πλείω δοτέον· καὶ γὰρ τὸ ἔμφυτον θερμὸν
<span class="lb" data-page="5.704" data-line="12" id="l5.704.12"></span>πολὺ, τροφῆς οὖν πλείονος δεῖται. σημεῖον δὲ αἱ ἡλικίαι
<span class="lb" data-page="5.704" data-line="13" id="l5.704.13"></span>καὶ οἱ ἀθληταί. τὸ ἔμφυτον θερμὸν ἔφη πλεῖστον εἶναι
<span class="lb" data-page="5.704" data-line="14" id="l5.704.14"></span>χειμῶνος, οὗ τὸ ἐπίκτητον ἐπὶ τοῦ θέρους πλεονάζει. μηκύνειν
<span class="lb" data-page="5.704" data-line="15" id="l5.704.15"></span>δ’ οὐ χρὴ περὶ τῆς γνώμης αὐτοῦ κατὰ τόνδε τὸν
<span class="lb" data-page="5.704" data-line="16" id="l5.704.16"></span>λόγον, <span class="milestone ed2page" data-n="5.243" data-unit="ed2page" id="ed2page.5.243"></span>τοὺς μὲν ἀφορισμοὺς ἐξηγησαμένου δι’ ὑπομνημάτων
<span class="lb" data-page="5.704" data-line="17" id="l5.704.17"></span>ἑπτὰ, βιβλίον δ’ ἄλλο γεγραφότος πρὸς τοῦ
<span class="lb" data-page="5.704" data-line="18" id="l5.704.18"></span>Κοΐντου μαθητὴν Λύκον, ὃς οὐ νοήσας, ὁποῖόν τι τὸ ἔμφυτον
<span class="pb" data-page="5.705" id="p5.705"></span>
<span class="lb" data-page="5.705" data-line="1" id="l5.705.1"></span>θερμὸν ὁ Ἱπποκράτης βούλεται, ἀντεῖπε πρὸς τοὺς
<span class="lb" data-page="5.705" data-line="2" id="l5.705.2"></span>εἰρημένους ἀρτίως ἀφορισμούς. νῦν οὖν ἀρκέσει τὰς τοῦ
<span class="lb" data-page="5.705" data-line="3" id="l5.705.3"></span>Πλάτωνος παραγράψαι ῥήσεις, ἃς ἐν τῷ περὶ τροφῆς ἀναδόσεως
<span class="lb" data-page="5.705" data-line="4" id="l5.705.4"></span>λόγῳ κατὰ τὸν Τίμαιον ἔγραψεν· ἄρχεται δ’ αὐτῶν
<span class="lb" data-page="5.705" data-line="5" id="l5.705.5"></span>ᾧδε. τὸ ἐντεῦθεν ἤδη τὴν ὑδραγωγίαν παρεσκεύασαν τρόπῳ
<span class="lb" data-page="5.705" data-line="6" id="l5.705.6"></span>τινὶ τοιῷδε, ὃν κατοψόμεθα ῥᾷον προδιομολογησάμενοι τὸ
<span class="lb" data-page="5.705" data-line="7" id="l5.705.7"></span>τοιόνδε· ὅτι πάντα, ὅσα ἐξ ἐλαττόνων συνίσταται, στέγει
<span class="lb" data-page="5.705" data-line="8" id="l5.705.8"></span>τὰ μείζω, τὰ δ’ ἐκ μειζόνων τὰ σμικρότερα οὐ δύναται.
<span class="lb" data-page="5.705" data-line="9" id="l5.705.9"></span>πῦρ δὲ πάντων μερῶν μικρομερέστατον, ὅθεν δι’ ὕδατος
<span class="lb" data-page="5.705" data-line="10" id="l5.705.10"></span>καὶ γῆς ἀέρος τε καὶ ὅσα ἐκ τούτων συνίσταται διαχωρεῖν,
<span class="lb" data-page="5.705" data-line="11" id="l5.705.11"></span>καὶ στέγειν οὐδὲν αὐτὸ δύναται. ταὐτὸν δὴ καὶ περὶ τῆς
<span class="lb" data-page="5.705" data-line="12" id="l5.705.12"></span>παρ’ ἡμῖν κοιλίας διανοητέον, ὅτι σιτία μὲν καὶ ποτὰ, ὅσα
<span class="lb" data-page="5.705" data-line="13" id="l5.705.13"></span>ἂν εἰς αὐτὴν ἐμπέσῃ, στέγει, πνεῦμα δὲ καὶ πῦρ, σμικρομερέστατα
<span class="lb" data-page="5.705" data-line="14" id="l5.705.14"></span>ὄντα τῆς αὐτῆς συστάσεως, οὐ δύναται. τούτοις
<span class="lb" data-page="5.705" data-line="15" id="l5.705.15"></span>οὖν κατεχρήσατο θεὸς εἰς τὴν ἐκ τῆς κοιλίας ἐπὶ τὰς φλέβας
<span class="lb" data-page="5.705" data-line="16" id="l5.705.16"></span>ὑδρείαν, πλέγμα ἐξ ἀέρος καὶ πυρὸς ὂν, οἷον οἱ κύρτοι,
<span class="lb" data-page="5.705" data-line="17" id="l5.705.17"></span>ξυνυφῃνάμενος. τὸ μὲν οὖν ἀέρι καὶ πυρὶ χρῆσθαι τὴν
<span class="pb" data-page="5.706" id="p5.706"></span>
<span class="lb" data-page="5.706" data-line="1" id="l5.706.1"></span>φύσιν πρὸς πέψιν τροφῆς, αἱμάτωσίν τε καὶ ἀνάδοσιν ὀρθῶς
<span class="lb" data-page="5.706" data-line="2" id="l5.706.2"></span>εἴρηται. τὸ δ’ ἐξ αὐτῶν πλέγμα γεγονέναι, καὶ μὴ δι’ ὅλων
<span class="lb" data-page="5.706" data-line="3" id="l5.706.3"></span>κρᾶσιν, οὐκέτ’ ἐπαινῶ, καθάπερ οὐδὲ τὸ πῦρ ὀνομάζειν
<span class="lb" data-page="5.706" data-line="4" id="l5.706.4"></span>αὐτὸν, ἐνὸν, ὡς Ἱπποκράτης, ἔμφυτον θερμόν. ἀλλ’ ἔοικεν
<span class="lb" data-page="5.706" data-line="5" id="l5.706.5"></span>οὕτω καλεῖν, ἀναμιμνήσκειν ἡμᾶς βουλόμενος, ὅτι διὰ τὴν
<span class="lb" data-page="5.706" data-line="6" id="l5.706.6"></span>τοῦ πυρὸς μίξιν σὺν τοῖς ἄλλοις στοιχείοις ἡ πρὸς τὰ ἐκτὸς
<span class="lb" data-page="5.706" data-line="7" id="l5.706.7"></span>ἐκ τοῦ βάθους φορὰ γίγνεται τῆς κατὰ τὸ σῶμα θερμασίας.
<span class="lb" data-page="5.706" data-line="8" id="l5.706.8"></span>φαίνεται γοῦν ποτε καὶ μεταλαμβάνων αὐτὸς εἰς τὴν τοῦ
<span class="lb" data-page="5.706" data-line="9" id="l5.706.9"></span>θερμοῦ προσηγορίαν τὸ τοῦ πυρὸς ὄνομα, καθάπερ καὶ
<span class="lb" data-page="5.706" data-line="10" id="l5.706.10"></span>κατὰ τήνδε τὴν ῥῆσιν. τὸ θερμὸν δὴ κατὰ φύσιν εἰς τὴν
<span class="lb" data-page="5.706" data-line="11" id="l5.706.11"></span>ἑαυτοῦ χώραν ἔξω πρὸς τὸ συγγενὲς ὁμολογητέον ἰέναι.
<span class="lb" data-page="5.706" data-line="12" id="l5.706.12"></span>τούτοις δ’ ὁμολογεῖ καὶ τάδε. καὶ διὰ ταῦτα δὴ καθ’ ὅλον
<span class="lb" data-page="5.706" data-line="13" id="l5.706.13"></span>τὸ σῶμα ἅπασι τοῖς ζώοις τὰ τῆς τροφῆς νάματα οὕτως ἐπίῤῥυτα
<span class="lb" data-page="5.706" data-line="14" id="l5.706.14"></span>γέγονε. νεότμητα δὲ καὶ ἀπὸ συγγενῶν ὄντα, τὰ μὲν
<span class="lb" data-page="5.706" data-line="15" id="l5.706.15"></span>καρπῶν, τὰ δὲ χλόης, ἃ ὁ θεὸς ἐπ’ αὐτὸ τοῦτο ἡμῖν ἐφύτευσεν
<span class="lb" data-page="5.706" data-line="16" id="l5.706.16"></span>εἶναι τροφὴν, παντοδαπὰ μὲν χρώματα ἴσχει διὰ τὴν
<span class="lb" data-page="5.706" data-line="17" id="l5.706.17"></span>σύμμιξιν· ἡ δ’ ἐρυθρὰ πλείστη περὶ αὐτὰ χρόα διαθεῖ,
<span class="pb" data-page="5.707" id="p5.707"></span>
<span class="lb" data-page="5.707" data-line="1" id="l5.707.1"></span>τῆς τοῦ πυρὸς τομῆς τε καὶ ἐξομόρξεως ἐν ὑγρῷ δεδημιουργημένης
<span class="lb" data-page="5.707" data-line="2" id="l5.707.2"></span>φύσεως, ὅθεν τοῦ κατὰ τὸ σῶμα ῥέοντος τὸ χρῶμα
<span class="lb" data-page="5.707" data-line="3" id="l5.707.3"></span>ἔσχεν οἵαν ὄψιν διεληλύθαμεν, ὃ καὶ καλοῦμεν αἷμα. τὴν
<span class="lb" data-page="5.707" data-line="4" id="l5.707.4"></span>ἐρυθρὰν χρόαν γεννᾶσθαί φησιν ἐν τῷ αἵματι διὰ τὴν τοῦ
<span class="lb" data-page="5.707" data-line="5" id="l5.707.5"></span>πυρὸς ἐξόμορξιν, ὅπερ ἐστὶν οἷον ἐναπόθεσις τῆς αὐτοῦ
<span class="lb" data-page="5.707" data-line="6" id="l5.707.6"></span>ποιότητός τε καὶ δυνάμεως. ὥστ’ ἐκ κράσεως τοῦ τε πυρώδους
<span class="lb" data-page="5.707" data-line="7" id="l5.707.7"></span>στοιχείου καὶ τῆς δεξαμένης ὑγρότητος αὐτὸ γεννᾶσθαί
<span class="lb" data-page="5.707" data-line="8" id="l5.707.8"></span>φησι τὸ αἷμα. τῆς δ’ ὑγρότητος οὐκ ἀκριβοῦς ὕδατος
<span class="lb" data-page="5.707" data-line="9" id="l5.707.9"></span>ὄντος, ἀλλά τι καὶ γεῶδες ἐχούσης, ὡς δηλοῖ τὸ πάχος
<span class="lb" data-page="5.707" data-line="10" id="l5.707.10"></span>αὐτοῦ, ἐξ ἁπάντων ἐγεννήθη τὸ αἷμα, προσλαμβάνον ἐξ
<span class="lb" data-page="5.707" data-line="11" id="l5.707.11"></span>ἀνάγκης τι καὶ τῆς ἀερώδους οὐσίας, ὡς ἐν ἑτέροις δέδεικται.
<span class="lb" data-page="5.707" data-line="12" id="l5.707.12"></span>φαίνεται τοιγαροῦν κᾀν τούτοις ὁ Πλάτων ἑπόμενος
<span class="lb" data-page="5.707" data-line="13" id="l5.707.13"></span>τῷ Ἱπποκράτει. τὸ γὰρ ἔμφυτον θερμὸν αἴτιον εἶναί
<span class="lb" data-page="5.707" data-line="14" id="l5.707.14"></span>φησι τῆς τε κατὰ τὴν γαστέρα πέψεως τῶν σιτίων καὶ τῆς
<span class="lb" data-page="5.707" data-line="15" id="l5.707.15"></span>ἐντεῦθεν εἰς ἧπάρ τε καὶ φλέβας ἀναδόσεως, καὶ προσέτι τῆς
<span class="lb" data-page="5.707" data-line="16" id="l5.707.16"></span>αἱματώσεως, καὶ τῆς εἰς ὅλον τὸ σῶμα φορᾶς τε καὶ πέψεως.
</p>
          </article>

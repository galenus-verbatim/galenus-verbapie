<article xmlns="http://www.w3.org/1999/xhtml" id="urn:cts:greekLit:tlg0057.tlg036.1st1K-grc1:1.10">
<span class="pb page1" data-page="6.47" id="p6.47"></span>
<span class="milestone ed1page page1" data-n="4.227" data-unit="ed1page" id="ed1page.4.227"></span>
<span class="milestone ed2page page1" data-n="6.55" data-unit="ed2page" id="ed2page.6.55"></span>
            <p>
<span class="lb" data-page="6.47" data-line="15" id="l6.47.15"></span>Τρέφειν σε τὸ παιδίον γάλακτι μόνῳ· ἐπειδὰν
<span class="lb" data-page="6.47" data-line="16" id="l6.47.16"></span>δὲ φύσῃ τοὺς ἔμπροσθεν ὀδόντας, ἐθίζειν ἤδη πως
<span class="lb" data-page="6.47" data-line="17" id="l6.47.17"></span>αὐτὸ καὶ τῆς παχυτέρας ἀνέχεσθαι τροφῆς, ὥσπερ οὖν καὶ
<span class="pb" data-page="6.48" id="p6.48"></span>
<span class="lb" data-page="6.48" data-line="1" id="l6.48.1"></span>τοῦτο αὐτὸ τῇ πείρᾳ διδαχθεῖσαι ποιοῦσιν αἱ γυναῖκες·
<span class="lb" data-page="6.48" data-line="2" id="l6.48.2"></span>ἄρτου μέντοι πρῶτον, ἐφεξῆς δ’ ὀσπρίων τε καὶ κρεῶν,
<span class="lb" data-page="6.48" data-line="3" id="l6.48.3"></span>ὅσα τ’ ἄλλα τοιαῦτα, προμασώμεναι καὶ ἐντιθεῖσαι τοῖς στόμασι
<span class="lb" data-page="6.48" data-line="4" id="l6.48.4"></span>τῶν παιδίων. ἀνατρίβειν δὲ χρὴ τὸ σῶμα τῶν βρεφῶν
<span class="lb" data-page="6.48" data-line="5" id="l6.48.5"></span>ἐλαίῳ γλυκεῖ, καθάπερ τοῦτο ποιοῦσαι ἐπιτηδείως αἱ
<span class="lb" data-page="6.48" data-line="6" id="l6.48.6"></span>πλεῖσται τῶν τροφῶν εὐθὺς ῥυθμίζουσί τε καὶ διαπλάττουσι
<span class="lb" data-page="6.48" data-line="7" id="l6.48.7"></span>τὰ μόρια. ἀλλ’ ἐπί γε τοῦ νῦν κατὰ τὸν λόγον ὑποκειμένου
<span class="lb" data-page="6.48" data-line="8" id="l6.48.8"></span>παιδίου, τὴν κατασκευὴν τοῦ σώματος ἀμέμπτως
<span class="lb" data-page="6.48" data-line="9" id="l6.48.9"></span>ἔχοντος, οὐδὲν χρὴ περιεργάζεσθαι τὴν τροφὸν εἴς γε τὴν
<span class="lb" data-page="6.48" data-line="10" id="l6.48.10"></span>τῶν μελῶν εὐρυθμίαν, ἀλλ’ ἀνατρίβειν τε τὰ μέτρια, καὶ
<span class="lb" data-page="6.48" data-line="11" id="l6.48.11"></span>λούειν ὁσημέραι, καθόσον οἷόν τε, μὴ περιεχομένου γάλακτος
<span class="lb" data-page="6.48" data-line="12" id="l6.48.12"></span>ἀπέπτου κατὰ τὴν γαστέρα· κίνδυνος γὰρ ἀναληφθῆναι
<span class="lb" data-page="6.48" data-line="13" id="l6.48.13"></span>τοῦτο, πρὶν πεφθῆναι καλῶς, εἰς ὅλον τὸ σῶμα
<span class="lb" data-page="6.48" data-line="14" id="l6.48.14"></span>τοῦ παιδίου. πολὺ δὲ δὴ μᾶλλον, εἰ καὶ τὴν γαστέρα τις
<span class="lb" data-page="6.48" data-line="15" id="l6.48.15"></span>αὐτὴν ἀνατρίβοι γάλακτος μεστὴν, ἐμπλήσει τε τὸ σῶμα
<span class="lb" data-page="6.48" data-line="16" id="l6.48.16"></span>τροφῆς ἀπέπτου, πληρώσει τε τὴν κεφαλήν. διὸ χρὴ πολλὴν
<span class="lb" data-page="6.48" data-line="17" id="l6.48.17"></span>πρόνοιαν πεποιῆσθαι τοῦ μὴ λαμβάνειν τὴν τροφὴν
<span class="lb" data-page="6.48" data-line="18" id="l6.48.18"></span>τὸ παιδίον μήτε πρὸ λουτρῶν μήτε πρὸ ἀνατρίψεων.
<span class="pb" data-page="6.49" id="p6.49"></span>
<span class="lb" data-page="6.49" data-line="1" id="l6.49.1"></span>γίγνοιτο δ’ ἂν τοῦτο, παραφυλαττούσης τῆς τροφοῦ τὸν ἐπὶ
<span class="lb" data-page="6.49" data-line="2" id="l6.49.2"></span>τοῖς μακροτέροις ὕπνοις καιρόν. ἐν τούτῳ γὰρ μάλιστα τὴν
<span class="lb" data-page="6.49" data-line="3" id="l6.49.3"></span>κοιλίαν ἤτοι παντάπασιν κενὴν ἢ πεπεμμένην ἤδη τὴν
<span class="lb" data-page="6.49" data-line="4" id="l6.49.4"></span>τροφὴν περιέχουσαν εὑρεῖν ἔστιν. εἰ δ’, ὥσπερ νῦν, ποιοῦσι,
<span class="lb" data-page="6.49" data-line="5" id="l6.49.5"></span>βλάπτουσιν ἔνιαι μὲν τῶν τροφῶν, ἕνα τινὰ χρόνον ἀφορίσασαι
<span class="lb" data-page="6.49" data-line="6" id="l6.49.6"></span>τῆς ἡμέρας, ἔνιαι δ’, ὅταν σχολάσωσι, τὸ τηνικαῦτα
<span class="lb" data-page="6.49" data-line="7" id="l6.49.7"></span>προνοούμεναι· διότι πολλάκις καὶ ἀναγκαῖόν ἐστι βλάπτεσθαι
<span class="lb" data-page="6.49" data-line="8" id="l6.49.8"></span>τὰ παιδία ἤπερ ὠφελεῖσθαι. ὁ γὰρ ὑφ’ ἡμῶν ἀφοριζόμενος
<span class="lb" data-page="6.49" data-line="9" id="l6.49.9"></span>καιρὸς ἄλλοτε εἰς ἄλλον ἐμπίπτει χρόνον ἤτοι τῆς ἡμέρας,
<span class="lb" data-page="6.49" data-line="10" id="l6.49.10"></span>ἢ τῆς νυκτός. ἐπὶ μέντοι τῶν μειζόνων παιδίων, ὅσα καὶ
<span class="lb" data-page="6.49" data-line="11" id="l6.49.11"></span>πληγαῖς, καὶ ἀπειλαῖς, ἐπιπλήξεσί τε καὶ νουθετήσεσι πείθεται,
<span class="lb" data-page="6.49" data-line="12" id="l6.49.12"></span>καιρὸς ἂν εἴη διττὸς εἰς ἀνάτριψίν τε καὶ λουτρόν·
<span class="lb" data-page="6.49" data-line="13" id="l6.49.13"></span>ὁ μὲν πρότερός τε καὶ ἄριστος, ἐπειδὰν ἐξαναστάντα τῶν
<span class="lb" data-page="6.49" data-line="14" id="l6.49.14"></span>ἑωθινῶν ὕπνων, εἶτα παίξαντα, τροφὴν αἰτῇ. τότε γὰρ
<span class="lb" data-page="6.49" data-line="15" id="l6.49.15"></span>ἐπιτίθεσθαι μάλιστα τούτοις χρὴ, τὸ μὲν σῶμα πρὸς
<span class="lb" data-page="6.49" data-line="16" id="l6.49.16"></span>ὑγίειάν τε ἅμα καὶ εὐεξίαν ἀσκοῦντα, τὴν δὲ ψυχὴν εἰς εὐπείθειάν
<span class="lb" data-page="6.49" data-line="17" id="l6.49.17"></span>τε καὶ σωφροσύνην, οὐκ ἄλλως παρέξειν αὐτοῖς τὴν
<span class="pb" data-page="6.50" id="p6.50"></span>
<span class="lb" data-page="6.50" data-line="1" id="l6.50.1"></span>τροφὴν φάσκοντά σε, εἰ μὴ προθύμως ἐπακούσαιεν, εἰς ὅσον
<span class="lb" data-page="6.50" data-line="2" id="l6.50.2"></span>ἂν ἐθέλωμεν ἡμεῖς, ἀνατρίψει τε καὶ λουτροῖς. οὗτος μὲν
<span class="lb" data-page="6.50" data-line="3" id="l6.50.3"></span>οὖν ἄριστος καιρός. εἰ δέ τις ἀσχολία τὸν τρέφοντα τὸ
<span class="lb" data-page="6.50" data-line="4" id="l6.50.4"></span>παιδίον ἀπάγει, μέτριον ἄρτου δόντα, παίζειν ἐπιτρέπειν,
<span class="lb" data-page="6.50" data-line="5" id="l6.50.5"></span>εἰς ὅσον ἂν βούληται, κᾄπειτ’ αὖθις αἰτῆσαν αὐτὸ τηνικαῦτα
<span class="lb" data-page="6.50" data-line="6" id="l6.50.6"></span>τρίβειν τε καὶ λούειν. οὐ μὴν πίνειν γε ἐπιτρεπτέον
<span class="lb" data-page="6.50" data-line="7" id="l6.50.7"></span>ποτὲ αὐτοὺς πρὸ τῶν λουτρῶν ἐπὶ τοῖς σιτίοις· ἀθροωτέρα
<span class="lb" data-page="6.50" data-line="8" id="l6.50.8"></span>γὰρ ἂν οὕτως ἡ ἀνάδοσις εἰς τὸ σῶμα τῶν ἐν τῇ
<span class="lb" data-page="6.50" data-line="9" id="l6.50.9"></span>γαστρὶ περιεχομένων γίγνοιτο. <span class="milestone ed2page" data-n="6.56" data-unit="ed2page" id="ed2page.6.56"></span>χρὴ δὲ ἐπὶ τῶν ἀμέμπτως
<span class="lb" data-page="6.50" data-line="10" id="l6.50.10"></span>ὑγιαινόντων σωμάτων φυλάττεσθαι τοῦτο. μεμπτέαι
<span class="lb" data-page="6.50" data-line="11" id="l6.50.11"></span>γὰρ αἱ τοιαῦται διαθέσεις τε καὶ κατασκευαὶ τῶν σωμάτων
<span class="lb" data-page="6.50" data-line="12" id="l6.50.12"></span>εἰσὶν, ἐφ’ ὧν ἄμεινόν ἐστι πρὸ τῶν λουτρῶν διδόναι σιτία.
<span class="lb" data-page="6.50" data-line="13" id="l6.50.13"></span>καὶ διορισθήσεται περὶ αὐτῶν ἐν τοῖς ἔπειτα λόγοις·
<span class="lb" data-page="6.50" data-line="14" id="l6.50.14"></span>ἀλλὰ νῦν γε τῆς ὑποθέσεως μνημονευτέον ἐστὶν, ὡς τὸν
<span class="lb" data-page="6.50" data-line="15" id="l6.50.15"></span>ἄριστα σώματος ἔχοντα παῖδα διαιτῶμεν, ὅπως ἡμῖν φυλάττοιτο
<span class="lb" data-page="6.50" data-line="16" id="l6.50.16"></span>τοιοῦτος· ἐφ’ οὗ βέλτιόν ἐστιν ἡγεῖσθαι τὰ λουτρὰ
<span class="lb" data-page="6.50" data-line="17" id="l6.50.17"></span>τῶν σιτίων. εἰ δ’ ἐν τοιούτῳ χωρίῳ τρέφοιτο ὁ παῖς,
<span class="lb" data-page="6.50" data-line="18" id="l6.50.18"></span>ἐν ᾧ βαλανεῖον οὐκ ἔνεστιν, (ἴσως μὲν οὖν οὐδ’ ὁμιλήσουσι
<span class="pb" data-page="6.51" id="p6.51"></span>
<span class="lb" data-page="6.51" data-line="1" id="l6.51.1"></span>τοῖσδε τοῖς γράμμασιν οἱ τοιοίδε,) λούουσι μὲν ἐν σκάφαις
<span class="lb" data-page="6.51" data-line="2" id="l6.51.2"></span>αἱ τροφοὶ κᾀνταῦθα τοὺς παῖδας, ἕως ἂν εἰς τὸ δεύτερον,
<span class="lb" data-page="6.51" data-line="3" id="l6.51.3"></span>ἢ καὶ εἰς τὸ τρίτον ἔτος ἀπὸ γενετῆς ἵκωνται· μείζονας δὲ
<span class="lb" data-page="6.51" data-line="4" id="l6.51.4"></span>γενομένους, εἰ καὶ μὴ καθ’ ἑκάστην ἡμέραν, ἀλλὰ καὶ διὰ
<span class="lb" data-page="6.51" data-line="5" id="l6.51.5"></span>τριῶν γέ που καὶ τεττάρων ἀλείφουσί τε καὶ ἀνατρίβουσιν·
<span class="lb" data-page="6.51" data-line="6" id="l6.51.6"></span>εἰ δὲ μὴ κωλύει τὰ τῆς ὥρας, αἱ λίμναι τε καὶ οἱ ποταμοὶ
<span class="lb" data-page="6.51" data-line="7" id="l6.51.7"></span>λουτρὰ αὐτοῖς εἰσιν, οἷόν περ ἡμῖν τὸ βαλανεῖον. παρὰ
<span class="lb" data-page="6.51" data-line="8" id="l6.51.8"></span>τοῖς Γερμανοῖς οὐ καλῶς τρέφεται παιδία. ἀλλ’ ἡμεῖς νῦν
<span class="lb" data-page="6.51" data-line="9" id="l6.51.9"></span>γε οὔτε Γερμανοῖς οὔτε ἄλλοις τισὶν ἀγρίοις ἢ βαρβάροις
<span class="lb" data-page="6.51" data-line="10" id="l6.51.10"></span>ἀνθρώποις ταῦτα γράφομεν, οὐ μᾶλλον ἢ ἄρκτοις, ἢ κάπροις,
<span class="lb" data-page="6.51" data-line="11" id="l6.51.11"></span>ἢ λέουσι, ἤ τισι τῶν ἄλλων θηρίων, ἀλλ’ Ἕλλησι,
<span class="lb" data-page="6.51" data-line="12" id="l6.51.12"></span>καὶ ὅσοι τῷ γένει μὲν ἔφυσαν βάρβαροι, ζηλοῦσι δὲ τὰ τῶν
<span class="lb" data-page="6.51" data-line="13" id="l6.51.13"></span>Ἑλλήνων ἐπιτηδεύματα. τίς γὰρ ἂν ἡμῶν ὑπομείνειε τῶν
<span class="lb" data-page="6.51" data-line="14" id="l6.51.14"></span>παρ’ ἡμῖν ἀνθρώπων εὐθὺς ἅμα τῷ γεγεννῆσθαι ἔτι θερμὸν
<span class="lb" data-page="6.51" data-line="15" id="l6.51.15"></span>τὸ βρέφος ἐπὶ τὰ τῶν ποταμῶν φέρειν ῥεύματα, κᾀνταῦθα,
<span class="lb" data-page="6.51" data-line="16" id="l6.51.16"></span>καθάπερ φασὶ τοὺς Γερμανοὺς, ἅμα πειρᾷν αὐτοῦ
<span class="lb" data-page="6.51" data-line="17" id="l6.51.17"></span>τῆς φύσεως, ἅμα τε καὶ κρατύνειν τὰ σώματα, βάπτοντας
<span class="lb" data-page="6.51" data-line="18" id="l6.51.18"></span>εἰς τὸ ψυχρὸν ὕδωρ, ὥσπερ τὸν διάπυρον σίδηρον;
<span class="lb" data-page="6.51" data-line="19" id="l6.51.19"></span>ὅτι μὲν γὰρ, ἐὰν ὑπομείνῃ τε καὶ μὴ βλαβῇ, καὶ τὴν
<span class="pb" data-page="6.52" id="p6.52"></span>
<span class="lb" data-page="6.52" data-line="1" id="l6.52.1"></span>ἐκ τῆς οἰκείας φύσεως ἐπεδείξατο ῥώμην, καὶ τὴν ἐκ τῆς
<span class="lb" data-page="6.52" data-line="2" id="l6.52.2"></span>πρὸς τὸ ψυχρὸν ὁμιλίας ἐπεκτήσατο, πρόδηλον παντί· ὅτι
<span class="lb" data-page="6.52" data-line="3" id="l6.52.3"></span>δ’, εἰ νικηθείη πρὸς τῆς ἔξωθεν ψύξεως ἡ ἔμφυτος αὐτοῦ
<span class="lb" data-page="6.52" data-line="4" id="l6.52.4"></span>θερμότης, ἀναγκαῖον αὐτίκα τεθνάναι, καὶ τοῦτ’ οὐδεὶς
<span class="lb" data-page="6.52" data-line="5" id="l6.52.5"></span>ἀγνοεῖ. τίς οὖν ἂν ἕλοιτο νοῦν ἔχων καὶ μὴ παντάπασιν
<span class="lb" data-page="6.52" data-line="6" id="l6.52.6"></span>ἄγριος ὢν καὶ Σκύθης εἰς τὴν τοιαύτην πεῖραν ἀγαγεῖν
<span class="lb" data-page="6.52" data-line="7" id="l6.52.7"></span>αὑτοῦ τὸ παιδίον, ἐν ᾗ θάνατός ἐστιν ἡ ἀποτυχία, καὶ
<span class="lb" data-page="6.52" data-line="8" id="l6.52.8"></span>ταῦτα μηδὲν μέγα τι μέλλων ἐκ τῆς πείρας κερδανεῖν;
<span class="lb" data-page="6.52" data-line="9" id="l6.52.9"></span>ὄνῳ μὲν γὰρ ἴσως ἤ τινι τῶν ἀλόγων ζώων ἀγαθὸν ἂν
<span class="lb" data-page="6.52" data-line="10" id="l6.52.10"></span>εἴη μέγιστον, οὕτω πυκνὸν καὶ σκληρὸν δέρμα ἔχειν, ὡς
<span class="lb" data-page="6.52" data-line="11" id="l6.52.11"></span>ἀλύπως φέρειν τὸ κρύος· ἀνθρώπῳ δὲ, λογικῷ ζώῳ, τί ἂν
<span class="lb" data-page="6.52" data-line="12" id="l6.52.12"></span>εἴη μέγα τὸ τοιοῦτον; οὐδὲ γὰρ εἰς ὑγίειαν ἁπλῶς <span class="milestone ed1page" data-n="4.228" data-unit="ed1page" id="ed1page.4.228"></span>οὑτωσὶ
<span class="lb" data-page="6.52" data-line="13" id="l6.52.13"></span>λέγων ἄν τις ἐπιτήδειον ὑπάρχειν τὸ πυκνότατον καὶ
<span class="lb" data-page="6.52" data-line="14" id="l6.52.14"></span>σκληρότατον δέρμα δεόντως ἂν εἴποι. διττῆς γὰρ οὔσης
<span class="lb" data-page="6.52" data-line="15" id="l6.52.15"></span>βλάβης τοῖς τῶν ζώων σώμασιν, ἑτέρας μὲν ἀπὸ τῶν
<span class="lb" data-page="6.52" data-line="16" id="l6.52.16"></span>ἔξωθεν αἰτίων, ἑτέρας δὲ ἀπὸ τῶν ἔνδοθεν, εὐάλωτόν ἐστι
<span class="lb" data-page="6.52" data-line="17" id="l6.52.17"></span>τοῖς μὲν ἔξωθεν ἅπασιν, ὧν μαλακόν ἐστι καὶ ἀραιὸν
<span class="pb" data-page="6.53" id="p6.53"></span>
<span class="lb" data-page="6.53" data-line="1" id="l6.53.1"></span>τὸ δέρμα, τοῖς δὲ ἔνδοθεν ὧν πυκνόν τε καὶ σκληρόν.
<span class="lb" data-page="6.53" data-line="2" id="l6.53.2"></span>καὶ διὰ τοῦθ’ Ἱπποκράτης περὶ τῶν ἀπὸ τροφῆς ἐν ἡμῖν
<span class="lb" data-page="6.53" data-line="3" id="l6.53.3"></span>ἐπ’ ὠφελείᾳ τε καὶ βλάβῃ γινομένων διδάσκων ἐπ’ ἄλλοις
<span class="lb" data-page="6.53" data-line="4" id="l6.53.4"></span>πολλοῖς καὶ τοῦτ’ ἔγραψεν. ἀραιότης σώματος εἰς διαπνοὴν,
<span class="lb" data-page="6.53" data-line="5" id="l6.53.5"></span>οἷς πλεῖστον ἀφαιρέεται, ὑγιεινότερον, οἷς δ’ ἔλασσον, νοσερώτερον.
<span class="lb" data-page="6.53" data-line="6" id="l6.53.6"></span>βέλτιον οὖν ἑκατέρας πεφυλάχθαι τὰς ὑπερβολὰς,
<span class="lb" data-page="6.53" data-line="7" id="l6.53.7"></span>καὶ μήτ’ εἰς τοσοῦτον πυκνὸν τὸ δέρμα παρασκευάζειν, ὡς
<span class="lb" data-page="6.53" data-line="8" id="l6.53.8"></span>κωλύειν διαπνεῖσθαι καλῶς, μήθ’ οὕτως ἀραιὸν, ὡς ὑπὸ
<span class="lb" data-page="6.53" data-line="9" id="l6.53.9"></span>παντὸς τοῦ αἰτίου τῶν ἔξωθεν αὐτῷ προσπιπτόντων
<span class="lb" data-page="6.53" data-line="10" id="l6.53.10"></span>βλάπτεσθαι ἑτοίμως. τοιοῦτον δὲ καὶ φύσει ἐστὶ τὸ σῶμα
<span class="lb" data-page="6.53" data-line="11" id="l6.53.11"></span>τοῦ νῦν ἡμῖν προκειμένου τῷ λόγῳ παιδίου, μέσον ἁπασῶν
<span class="lb" data-page="6.53" data-line="12" id="l6.53.12"></span>τῶν ὑπερβολῶν. οὕτως οὖν αὐτὸ διαιτητέον, ὡς φυλάττειν
<span class="lb" data-page="6.53" data-line="13" id="l6.53.13"></span>ἀεὶ τῆς κατασκευῆς τὴν ἀρετήν. φυλαχθήσεται δὲ, κατὰ
<span class="lb" data-page="6.53" data-line="14" id="l6.53.14"></span>μὲν τὴν πρώτην ἡλικίαν ἐν γάλακτι τρεφομένῳ, καὶ λουτροῖς
<span class="lb" data-page="6.53" data-line="15" id="l6.53.15"></span>γλυκέων ὑδάτων θερμῶν λουομένῳ, ὅπως ὅτι μάλιστα
<span class="lb" data-page="6.53" data-line="16" id="l6.53.16"></span>μέχρι πλείστου μαλακὸν αὐτῷ διαμένον τὸ σῶμα
<span class="lb" data-page="6.53" data-line="17" id="l6.53.17"></span>πολλὴν ἐπίδοσιν εἰς τὴν αὔξησιν ποιῆται. μετὰ δὲ ταῦτα,
<span class="lb" data-page="6.53" data-line="18" id="l6.53.18"></span>καθ’ ὃν ἂν ἤδη χρόνον εἰς διδασκάλους δύναιτο φοιτᾷν,<span class="milestone ed2page" data-n="6.57" data-unit="ed2page" id="ed2page.6.57"></span>
              <span class="pb" data-page="6.54" id="p6.54"></span>
<span class="lb" data-page="6.54" data-line="1" id="l6.54.1"></span>οὐκ ἀναγκαῖον ἔτι λουτροῖς χρῆσθαι συνεχέσι, ἀλλ’ ἀρκεῖ
<span class="lb" data-page="6.54" data-line="2" id="l6.54.2"></span>διαπαλαίειν μανθάνοντα, σύμμετρά τε πονεῖν ἐνταῦθα πρὸ
<span class="lb" data-page="6.54" data-line="3" id="l6.54.3"></span>τῶν σιτίων, ἀλουτεῖν δὲ ἤδη τὰ πλείω. τὸ δ’ ὑπερπονεῖν,
<span class="lb" data-page="6.54" data-line="4" id="l6.54.4"></span>ὥσπερ ἔνιοι τῶν παιδοτριβῶν ἀναγκάζουσι τοὺς παῖδας,
<span class="lb" data-page="6.54" data-line="5" id="l6.54.5"></span>οὐδαμῶς ἀγαθὸν, ἀναυξῆ γὰρ ὑπὸ τῆς παρὰ καιρὸν σκληρότητος
<span class="lb" data-page="6.54" data-line="6" id="l6.54.6"></span>ἀποτελεῖται τὰ σώματα, κᾂν πλείστην ὁρμὴν ἐκ
<span class="lb" data-page="6.54" data-line="7" id="l6.54.7"></span>φύσεως εἰς τὴν αὔξησιν ἔχῃ.
</p>
          </article>

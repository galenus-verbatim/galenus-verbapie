<article xmlns="http://www.w3.org/1999/xhtml" id="urn:cts:greekLit:tlg0057.tlg036.1st1K-grc1:1.13">
<span class="pb page1" data-page="6.68" id="p6.68"></span>
<span class="milestone ed1page page1" data-n="4.230" data-unit="ed1page" id="ed1page.4.230"></span>
<span class="milestone ed2page page1" data-n="6.61" data-unit="ed2page" id="ed2page.6.61"></span>
            <p>
<span class="lb" data-page="6.68" data-line="5" id="l6.68.5"></span>Λεγέσθω δὴ πρῶτον μὲν, ὑφ’ ὧν ἴσχεται
<span class="lb" data-page="6.68" data-line="6" id="l6.68.6"></span>τῶν εἰρημένων ἐκκρίσεων ἑκάστη· δεύτερον δὲ, ὅπως ἄν τις
<span class="lb" data-page="6.68" data-line="7" id="l6.68.7"></span>ἐπεσχημένην αὐτὴν προτρέψαι. ἡ μὲν δὴ τῶν περὶ τὴν
<span class="lb" data-page="6.68" data-line="8" id="l6.68.8"></span>γαστέρα περιττωμάτων ἐπίσχεσις ἤτοι διὰ τὰ λαμβανόμενα
<span class="lb" data-page="6.68" data-line="9" id="l6.68.9"></span>σιτία τε καὶ ποτὰ γίγνοιτ’ ἂν, ἢ διὰ τὴν γαστέρα μετὰ
<span class="lb" data-page="6.68" data-line="10" id="l6.68.10"></span>τῶν ἐντέρων· διὰ μὲν τὰ σιτία καὶ ποτὰ, παρά τε τὴν
<span class="lb" data-page="6.68" data-line="11" id="l6.68.11"></span>ποιότητα καὶ ποσότητα τῶν ληφθέντων, ἔτι τε πρὸς τούτοις
<span class="lb" data-page="6.68" data-line="12" id="l6.68.12"></span>τάξιν τε καὶ τὸν τρόπον τῆς χρήσεως· παρὰ μὲν τὴν ποιότητα,
<span class="lb" data-page="6.68" data-line="13" id="l6.68.13"></span>στρυφνῶν, ἢ αὐστηρῶν, ἢ ξηρῶν ταῖς συστάσεσιν
<span class="lb" data-page="6.68" data-line="14" id="l6.68.14"></span>ὑπαρχόντων· παρὰ δὲ τὴν ποσότητα, τοῦ προσήκοντος πλειόνων
<span class="lb" data-page="6.68" data-line="15" id="l6.68.15"></span>ἢ ἐλαττόνων· παρὰ δὲ τὴν τάξιν, εἰ τὰ μὲν ξηρὰ καὶ στύφοντα
<span class="lb" data-page="6.68" data-line="16" id="l6.68.16"></span>πρότερον, τὰ δὲ ὑγρὰ καὶ λιπαρὰ καὶ γλυκέα δεύτερα
<span class="lb" data-page="6.68" data-line="17" id="l6.68.17"></span>προσενέγκαιτο· παρὰ δὲ τὸν τρόπον τῆς χρήσεως, εἰ, δέον δὶς
<span class="pb" data-page="6.69" id="p6.69"></span>
<span class="lb" data-page="6.69" data-line="1" id="l6.69.1"></span>σιτεῖσθαι, πᾶσαν εἰς ἅπαξ προσενέγκαιτο τὴν τροφήν. ἡ δὲ
<span class="lb" data-page="6.69" data-line="2" id="l6.69.2"></span>περὶ τὴν γαστέρα τε καὶ τὰ ἔντερα τῆς ἐπισχέσεως τῶν περιττωμάτων
<span class="lb" data-page="6.69" data-line="3" id="l6.69.3"></span>αἰτία διά τε τὴν φύσιν αὐτῶν καὶ διὰ τὴν ἐπίκτητον
<span class="lb" data-page="6.69" data-line="4" id="l6.69.4"></span>γίνεται διάθεσιν. αἱ μὲν δὴ περὶ τὴν φύσιν αὐτῶν
<span class="lb" data-page="6.69" data-line="5" id="l6.69.5"></span>αἰτίαι μοχθηρῶν εἰσι τοῦ σώματος κατασκευῶν, ὡς ἐν τῶ
<span class="lb" data-page="6.69" data-line="6" id="l6.69.6"></span>περὶ ἐκείνων εἰρήσεται λόγῳ· περὶ δὲ τῶν ἐπικτήτων ἐν
<span class="lb" data-page="6.69" data-line="7" id="l6.69.7"></span>τῷδε ῥητέον. ὀκτὼ διαφοραὶ τῶν τῆς γαστρὸς προσφάτων
<span class="lb" data-page="6.69" data-line="8" id="l6.69.8"></span>εἰσὶ διαθέσεων, ἅπασαι δυσκρασίαι κατὰ γένος ὑπάρχουσαι,
<span class="lb" data-page="6.69" data-line="9" id="l6.69.9"></span>τέσσαρες μὲν ἁπλαῖ, θερμότης, ψυχρότης, ξηρότης καὶ
<span class="lb" data-page="6.69" data-line="10" id="l6.69.10"></span>ὑγρότης, <span class="milestone ed2page" data-n="6.62" data-unit="ed2page" id="ed2page.6.62"></span>τέσσαρες δὲ ἄλλαι σύνθετοι, θερμότης τε
<span class="lb" data-page="6.69" data-line="11" id="l6.69.11"></span>ἅμα καὶ ξηρότης, καὶ θερμότης ἅμα ὑγρότητι, καὶ ψυχρότης
<span class="lb" data-page="6.69" data-line="12" id="l6.69.12"></span>ἅμα καὶ ξηρότης, καὶ ψυχρότης ἅμα ὑγρότητι. χρὴ δὲ
<span class="lb" data-page="6.69" data-line="13" id="l6.69.13"></span>εἰς τοσοῦτον ἥκειν μεγέθους ἑκάστην τῶν δυσκρασιῶν, ὡς
<span class="lb" data-page="6.69" data-line="14" id="l6.69.14"></span>ἀσθενῆ φανερῶς ἐργάσασθαι τὴν προωστικὴν δύναμιν, ἤτοι
<span class="lb" data-page="6.69" data-line="15" id="l6.69.15"></span>τῆς γαστρὸς μόνης, ἢ τῶν λεπτῶν ἐντέρων, ἢ τῶν παχέων,
<span class="lb" data-page="6.69" data-line="16" id="l6.69.16"></span>ἢ καὶ συμπάντων ἅμα τῶν εἰρημένων, ἤ τινων ἐν αὐτοῖς.
<span class="lb" data-page="6.69" data-line="17" id="l6.69.17"></span>συνίστανται δ’ αἱ τοιαῦται δυσκρασίαι ποτὲ μὲν ἀπὸ
<span class="lb" data-page="6.69" data-line="18" id="l6.69.18"></span>τῶν εἴσω τοῦ σώματος λαμβανομένων, ἔστι δ’ ὅτε καὶ
<span class="lb" data-page="6.69" data-line="19" id="l6.69.19"></span>ἀπὸ τῶν ἔξωθεν προσπιπτόντων· ἀπὸ μὲν τῶν εἴσω τοῦ
<span class="pb" data-page="6.70" id="p6.70"></span>
<span class="lb" data-page="6.70" data-line="1" id="l6.70.1"></span>σώματος, ὁπόταν ἐν ταῖς τροφαῖς ἢ τοῖς πόμασι φαρμακωδεστέρα
<span class="lb" data-page="6.70" data-line="2" id="l6.70.2"></span>τις ᾖ δύναμις, ἢ θερμαινόντων, ἢ ψυχόντων, ἢ
<span class="lb" data-page="6.70" data-line="3" id="l6.70.3"></span>ξηραινόντων, ἢ ὑγραινόντων, ἢ θερμαινόντων τε ἅμα καὶ
<span class="lb" data-page="6.70" data-line="4" id="l6.70.4"></span>ξηραινόντων, ἢ καὶ κατ’ ἄλλην τινὰ συζυγίαν ἐνεργούντων·
<span class="lb" data-page="6.70" data-line="5" id="l6.70.5"></span>ἀπὸ δὲ τῶν ἔξωθεν προσπιπτόντων, ἤτοι τοῦ περιέχοντος
<span class="lb" data-page="6.70" data-line="6" id="l6.70.6"></span>ἡμᾶς ἀέρος ἀμέτρως θερμαίνοντος, ἢ ψύχοντος, ἢ ξηραίνοντος,
<span class="lb" data-page="6.70" data-line="7" id="l6.70.7"></span>ἢ ὑγραίνοντος, ἢ κατὰ συζυγίαν τινὰ τούτων ἐνεργοῦντος, ἢ
<span class="lb" data-page="6.70" data-line="8" id="l6.70.8"></span>ἀπό τινος ὕδατος, ἐν ᾧ τις ἔτυχε λουσάμενος, ἢ ἀλείμματός
<span class="lb" data-page="6.70" data-line="9" id="l6.70.9"></span>τινος, ἢ ἁπλῶς ὅτου δή τινος ἑτέρου προσπεσόντος ἔξωθεν
<span class="lb" data-page="6.70" data-line="10" id="l6.70.10"></span>τῇ γαστρὶ, θερμαίνειν, ἢ ψύχειν, ἢ ξηραίνειν, ἢ ὑγραίνειν
<span class="lb" data-page="6.70" data-line="11" id="l6.70.11"></span>ἀμέτρως δυναμένου. διὰ ταύτας μὲν δὴ τὰς αἰτίας ἐπέχεται
<span class="lb" data-page="6.70" data-line="12" id="l6.70.12"></span>γαστήρ. τὸ δὲ πικρόχολον περίττωμα διά τε τὴν ἀῤῥωστίαν
<span class="lb" data-page="6.70" data-line="13" id="l6.70.13"></span>τῆς ἑλκούσης ἢ ἐκκρινούσης αὐτὸ δυνάμεως, καὶ
<span class="lb" data-page="6.70" data-line="14" id="l6.70.14"></span>διὰ στενοχωρίαν τῶν παραγόντων τε καὶ ἐκκρινόντων ὀργάνων.
<span class="lb" data-page="6.70" data-line="15" id="l6.70.15"></span>ἀλλ’ ἡ μὲν ἀῤῥωστία τῆς τε κύστεως ὅλης τῆς ἐπὶ τῷ
<span class="lb" data-page="6.70" data-line="16" id="l6.70.16"></span>ᾕπατι, καὶ τῶν ἀπ’ αὐτῆς εἰς τὸ σπλάγχνον ἀγόντων στομάτων,
<span class="lb" data-page="6.70" data-line="17" id="l6.70.17"></span>καὶ τῶν εἰς τὸ ἔντερον ἐξερευγομένων πόρων ἐπὶ
<span class="pb" data-page="6.71" id="p6.71"></span>
<span class="lb" data-page="6.71" data-line="1" id="l6.71.1"></span>προσφάτῳ δυσκρασίᾳ γίγνοιτ’ ἂν, ἐφ’ ἧσπερ καὶ ἡ προωστικὴ
<span class="lb" data-page="6.71" data-line="2" id="l6.71.2"></span>δύναμις ἐλέγετο βλάπτεσθαι τῶν ἐντέρων τε καὶ τῆς
<span class="lb" data-page="6.71" data-line="3" id="l6.71.3"></span>γαστρός· ἡ δὲ στενοχωρία ἢ διὰ φλεγμονὴν, ἢ σκίῤῥον,
<span class="lb" data-page="6.71" data-line="4" id="l6.71.4"></span>ἢ ἔμφραξιν, ἢ τὴν ἐκ τῶν περιεχόντων αὐτὰ θλίψιν, ἢ μύσιν
<span class="lb" data-page="6.71" data-line="5" id="l6.71.5"></span>τῶν στομάτων. αὐταὶ δ’ αἱ θλίψεις ἐκ τῶν περιεχόντων
<span class="lb" data-page="6.71" data-line="6" id="l6.71.6"></span>ἢ διὰ πλῆθος ἄμετρον τῶν ἐν αὐτοῖς περιεχομένων,
<span class="lb" data-page="6.71" data-line="7" id="l6.71.7"></span>ἢ διὰ φλεγμονὴν, ἢ σκίῤῥον, ὥσπερ γε καὶ ἡ μύσις διά τι
<span class="lb" data-page="6.71" data-line="8" id="l6.71.8"></span>τούτων ἢ ξηρότητα, τῆς ξηρότητος δ’ αὐτῆς αἰτίαι τά
<span class="lb" data-page="6.71" data-line="9" id="l6.71.9"></span>τε στύφοντα σφοδρῶς ἐστι καὶ τὰ θερμαίνοντα μετὰ τοῦ
<span class="lb" data-page="6.71" data-line="10" id="l6.71.10"></span>ξηραίνειν. τὰ μὲν γὰρ ἐκθλίβοντά τε τὴν ὑγρότητα καὶ
<span class="lb" data-page="6.71" data-line="11" id="l6.71.11"></span>αὐτὰ τὰ κεχῃνότα συνάγοντά τε καὶ σφίγγοντα καὶ πιλοῦντα,
<span class="lb" data-page="6.71" data-line="12" id="l6.71.12"></span>τὰ δὲ διαφοροῦντα τὰς ὑγρότητας τὴν ξηρότητα
<span class="lb" data-page="6.71" data-line="13" id="l6.71.13"></span>ἐργάζεται. φλεγμονὴ γὰρ καὶ σκίῤῥος ἤδη γε νοσήματα
<span class="lb" data-page="6.71" data-line="14" id="l6.71.14"></span>φανερῶς ἐστιν· ὥστ’ ἐκπέπτωκεν τῆς ὑγιεινῆς πραγματείας,
<span class="lb" data-page="6.71" data-line="15" id="l6.71.15"></span>ἄλλως τε καὶ περὶ αὐτῶν εὐκαιρότερον εἰρήσεται. κατὰ δὲ
<span class="lb" data-page="6.71" data-line="16" id="l6.71.16"></span>τὸν αὐτὸν τρόπον οὐδὲ τὸ μελαγχολικὸν ἐκκαθαρθήσεταί
<span class="lb" data-page="6.71" data-line="17" id="l6.71.17"></span>ποτε περίττωμα, τοῦ μὲν σπληνὸς ἀνάλογον ἔχοντος τῇ χοληδόχῳ
<span class="pb" data-page="6.72" id="p6.72"></span>
<span class="lb" data-page="6.72" data-line="1" id="l6.72.1"></span>κύστει, τῆς δ’ εἰς αὐτὸν τεταμένης φλεβὸς ἀπὸ
<span class="lb" data-page="6.72" data-line="2" id="l6.72.2"></span>πυλῶν τοῦ ἥπατος τοῖς ἕλκουσιν ἀγγείοις τὸ χολῶδες περίττωμα,
<span class="lb" data-page="6.72" data-line="3" id="l6.72.3"></span>τῆς δ’ ἐκ τοῦ σπληνὸς εἰς τὴν γαστέρα φερομένης
<span class="lb" data-page="6.72" data-line="4" id="l6.72.4"></span>φλεβὸς τῷ τὴν χολὴν ἐξερευγομένῳ πόρῳ. τὸ δὲ καθ’
<span class="lb" data-page="6.72" data-line="5" id="l6.72.5"></span>ἕκαστον τῶν τρεφομένων τοῦ ζώου μορίων περίττωμα διά
<span class="lb" data-page="6.72" data-line="6" id="l6.72.6"></span>τε πλῆθος καὶ πάχος αὐτοῦ, καὶ προσέτι καὶ γλισχρότητα,
<span class="lb" data-page="6.72" data-line="7" id="l6.72.7"></span>ἢ δι’ ἀῤῥωστίαν τῆς λυούσης αὐτὸ θερμότητος, καὶ διὰ στενοχωρίαν
<span class="lb" data-page="6.72" data-line="8" id="l6.72.8"></span>τῆς διεξόδου κωλυθήσεται. πλῆθος μὲν δὴ, καὶ
<span class="lb" data-page="6.72" data-line="9" id="l6.72.9"></span>πάχος, καὶ γλισχρότης ἤτοι γ’ ἐκ τῆς τῶν πομάτων τε καὶ
<span class="lb" data-page="6.72" data-line="10" id="l6.72.10"></span>ἐδεσμάτων γίνεται φύσεως, ἢ ἐκ προσφάτου τινὸς ἀῤῥωστίας
<span class="lb" data-page="6.72" data-line="11" id="l6.72.11"></span>τῆς ἀλλοιωτικῆς ἐν τῷ τρεφομένῳ δυνάμεως· ἡ δ’ ἀσθένεια
<span class="lb" data-page="6.72" data-line="12" id="l6.72.12"></span>τῆς οὐ λυούσης αὐτὸ θερμότητος ἀγυμνασίας ἔκγονος ὑπάρχει·
<span class="lb" data-page="6.72" data-line="13" id="l6.72.13"></span>καὶ ἡ στενοχωρία δὲ τῆς διεξόδου διὰ σκίῤῥον, <span class="milestone ed2page" data-n="6.63" data-unit="ed2page" id="ed2page.6.63"></span>καὶ
<span class="lb" data-page="6.72" data-line="14" id="l6.72.14"></span>φλεγμονὴν, ἔμφραξίν τε καὶ θλίψιν, καὶ μύσιν γίνεται·
<span class="lb" data-page="6.72" data-line="15" id="l6.72.15"></span>τούτων δὲ ἑκάστου τὴν γένεσιν ὀλίγῳ πρόσθεν εἰρήκαμεν.
<span class="lb" data-page="6.72" data-line="16" id="l6.72.16"></span>ἔνια μέντοι μόρια πρὸς τοῖς ἀδήλοις τούτοις πόροις ἑτέρους
<span class="lb" data-page="6.72" data-line="17" id="l6.72.17"></span><span class="milestone ed1page" data-n="4.231" data-unit="ed1page" id="ed1page.4.231"></span>τινὰς ἔχει σαφεῖς καὶ αἰσθητοὺς, ὥσπερ ἐγκέφαλός
<span class="pb" data-page="6.73" id="p6.73"></span>
<span class="lb" data-page="6.73" data-line="1" id="l6.73.1"></span>τε καὶ ὀφθαλμός. καὶ τοῦτο γίνεται πρὸς τῆς φύσεως
<span class="lb" data-page="6.73" data-line="2" id="l6.73.2"></span>ἢ διὰ τὸ κύριον τοῦ μέρους, ἢ διὰ τὴν ἀκρίβειαν
<span class="lb" data-page="6.73" data-line="3" id="l6.73.3"></span>τῆς ἐνεργείας, ἢ διὰ πυκνότητα τῶν περιεχόντων σωμάτων.
<span class="lb" data-page="6.73" data-line="4" id="l6.73.4"></span>ὁ μὲν γὰρ ἐγκέφαλος οἶκός τίς ἐστιν τῆς λογικῆς ψυχῆς,
<span class="lb" data-page="6.73" data-line="5" id="l6.73.5"></span>καὶ στεγανῷ περιλαμβανόμενος ὀστῷ διὰ μεγίστων τε καὶ
<span class="lb" data-page="6.73" data-line="6" id="l6.73.6"></span>πλείστων ὀχετῶν ἐκκαθαίρεται, πρῶτον μὲν τῶν κατὰ τὰς
<span class="lb" data-page="6.73" data-line="7" id="l6.73.7"></span>ῥῖνάς τε καὶ τὴν ὑπερῴαν, δεύτερον δὲ τῶν καθ’ ἑκάτερον
<span class="lb" data-page="6.73" data-line="8" id="l6.73.8"></span>οὖς, καὶ τρίτον τῶν κατὰ τὰς τοῦ κρανίου ῥαφάς·
<span class="lb" data-page="6.73" data-line="9" id="l6.73.9"></span>οὐκ ἀπεικὸς δὲ καὶ εἰς τοὺς ὀφθαλμούς τι συῤῥεῖν ἐξ αὐτοῦ.
<span class="lb" data-page="6.73" data-line="10" id="l6.73.10"></span>ὁ δὲ ὀφθαλμὸς οὐχ ὡς κύριος ἔτι οὗτός γε, ἀλλ’ ὡς
<span class="lb" data-page="6.73" data-line="11" id="l6.73.11"></span>ἀκριβῶς καθαρὸς εἶναι δεόμενος εἰς τὴν τῆς ἐνεργείας ἀκρίβειαν,
<span class="lb" data-page="6.73" data-line="12" id="l6.73.12"></span>αἰσθητοῖς τε ἐκκενοῦται πόροις ἅπαν ὅσον ἐν αὐτῷ
<span class="lb" data-page="6.73" data-line="13" id="l6.73.13"></span>περίττωμα γεννᾶται, κατά τε τὴν ῥῖνα καὶ κατὰ τὰ βλέφαρα.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg036.1st1K-grc1:1.2">
<span class="pb page1" data-page="6.3" id="p6.3"></span>
<span class="milestone ed1page page1" data-n="3.221" data-unit="ed1page" id="ed1page.4.221"></span>
<span class="milestone ed2page page1" data-n="6.41" data-unit="ed2page" id="ed2page.6.41"></span>
            <p>
<span class="lb" data-page="6.3" data-line="1" id="l6.3.1"></span>Εἰσὶ δὲ βλάβαι τε καὶ διαφθοραὶ τοῦ σώματος
<span class="lb" data-page="6.3" data-line="2" id="l6.3.2"></span>ἡμῶν διτταὶ κατὰ γένος· αἱ μὲν γὰρ αὐτῶν ἀναγκαῖαί
<span class="lb" data-page="6.3" data-line="3" id="l6.3.3"></span>τ’ εἰσὶ καὶ σύμφυτοι, τὴν οἷον ῥίζαν ἔχουσαι τὰς ἀρχὰς
<span class="lb" data-page="6.3" data-line="4" id="l6.3.4"></span>τῆς γενέσεως· ἔνιαι δὲ οὐκ ἀναγκαῖαι μὲν οὐδὲ ἐξ
<span class="lb" data-page="6.3" data-line="5" id="l6.3.5"></span>ἡμῶν αὐτῶν ὁρμώμεναι, διαφθείρουσαι δ’ οὐδὲν ἧττον ἐκείνων
<span class="lb" data-page="6.3" data-line="6" id="l6.3.6"></span>τὸ σῶμα. διαιρήσομεν ἤδη χωρὶς ἑκατέρας. αἷμα καὶ
<span class="lb" data-page="6.3" data-line="7" id="l6.3.7"></span>σπέρμα τῆς γενέσεως ἡμῶν εἰσιν ἀρχαὶ, τὸ μὲν αἷμα οἷον
<span class="lb" data-page="6.3" data-line="8" id="l6.3.8"></span>ὕλη τις εὔρυθμός τε καὶ εὐπειθὴς εἰς ἅπαν τῷ δημιουργῷ,
<span class="lb" data-page="6.3" data-line="9" id="l6.3.9"></span>τὸ σπέρμα δὲ τὸν τοῦ δημιουργοῦ λόγον ἔχει. κέκραται δὲ
<span class="lb" data-page="6.3" data-line="10" id="l6.3.10"></span>ἑκάτερον μὲν ἐκ τῶν αὐτῶν στοιχείων κατὰ γένος, ὑγροῦ
<span class="lb" data-page="6.3" data-line="11" id="l6.3.11"></span>καὶ ξηροῦ, καὶ θερμοῦ καὶ ψυχροῦ, ἢ, εἴπερ ἐθέλει τις οὐκ
<span class="lb" data-page="6.3" data-line="12" id="l6.3.12"></span>ἀπὸ τῶν ποιοτήτων, ἀλλὰ κατὰ τὰς οὐσίας ὀνομάζειν αὐτὰ,
<span class="lb" data-page="6.3" data-line="13" id="l6.3.13"></span>γῆς καὶ ὕδατος, ἀέρος τε καὶ πυρός· οὕτως γὰρ ἡμῖν ἐν
<span class="lb" data-page="6.3" data-line="14" id="l6.3.14"></span>τῷ περὶ τῶν κάθ’ Ἱπποκράτη στοιχείων ἀποδέδεικται· διαφέρουσι
<span class="lb" data-page="6.3" data-line="15" id="l6.3.15"></span>δὲ τῷ ποσῷ τῆς μίξεως. τῷ μὲν γὰρ σπέρματι
<span class="lb" data-page="6.3" data-line="16" id="l6.3.16"></span>πλέον ἐνυπάρχει πυρώδους τε καὶ ἀερώδους οὐσίας, τῷ δὲ
<span class="lb" data-page="6.3" data-line="17" id="l6.3.17"></span>αἵματι γεώδους τε καὶ ὑδατώδους. ἐπικρατεῖ μὴν ἔτι κᾀν
<span class="pb" data-page="6.4" id="p6.4"></span>
<span class="lb" data-page="6.4" data-line="1" id="l6.4.1"></span>τούτῳ τὸ μὲν θερμὸν τοῦ ψυχροῦ, τὸ δὲ ὑγρὸν τοῦ ξηροῦ,
<span class="lb" data-page="6.4" data-line="2" id="l6.4.2"></span>καὶ διὰ τὴν ἐπικράτειαν ταύτην οὐ ξηρὸν, ὥσπερ ὀστοῦν
<span class="lb" data-page="6.4" data-line="3" id="l6.4.3"></span>καὶ ὄνυξ καὶ θρὶξ, ἀλλ’ ὑγρὸν εἶναι λέγεται. τὸ δὲ σπέρμα
<span class="lb" data-page="6.4" data-line="4" id="l6.4.4"></span>ξηρότερον μέν ἐστιν ἢ κατὰ τὸ αἷμα, ῥυτὸν μὴν ἔτι καὶ
<span class="lb" data-page="6.4" data-line="5" id="l6.4.5"></span>ὑγρὸν ὑπάρχει καὶ αὐτό. καὶ οὕτως ἑκατέρωθεν ἡμῖν ἡ
<span class="lb" data-page="6.4" data-line="6" id="l6.4.6"></span>ἀρχὴ τῆς γενέσεως ἐξ ὑγρᾶς οὐσίας ἐστὶν, ἣν οὐχ ὑγρὰν
<span class="lb" data-page="6.4" data-line="7" id="l6.4.7"></span>δήπου φυλάττεσθαι προσῆκε, μέλλουσάν γε νεῦρα καὶ φλέβας
<span class="lb" data-page="6.4" data-line="8" id="l6.4.8"></span>καὶ ἀρτηρίας τε καὶ ὀστᾶ καὶ χόνδρους καὶ ὑμένας
<span class="lb" data-page="6.4" data-line="9" id="l6.4.9"></span>καὶ ὅσα τἄλλα τοιαῦτα γενήσεσθαι. συγκαταβεβλῆσθαι τοίνυν
<span class="lb" data-page="6.4" data-line="10" id="l6.4.10"></span>ἀναγκαῖόν ἐστιν εὐθὺς ἀπὸ τῆς πρώτης γενέσεως ἰσχυρότερον
<span class="lb" data-page="6.4" data-line="11" id="l6.4.11"></span>ἐν τῇ κράσει τὸ ξηραντικὸν στοιχεῖον. ἔστι δὲ τὸ
<span class="lb" data-page="6.4" data-line="12" id="l6.4.12"></span>τοιοῦτον τῇ φύσει μάλιστα μὲν τὸ πῦρ, ἤδη δὲ καὶ ἡ γῆ·
<span class="lb" data-page="6.4" data-line="13" id="l6.4.13"></span>ξηρὸν γάρ τι χρῆμα καὶ ἥδε. ἀλλὰ τῆς μὲν γῆς οὐχ οἷόν
<span class="lb" data-page="6.4" data-line="14" id="l6.4.14"></span>τε ἦν μίγνυσθαι πλέον, ὡς ὑγρῶν εἶναι δεομένων τῶν ἀρχῶν·
<span class="lb" data-page="6.4" data-line="15" id="l6.4.15"></span>τοῦ πυρὸς δ’ οὔτε κωλύει <span class="milestone ed1page" data-n="4.221" data-unit="ed1page" id="ed1page.4.221"></span>πλέον μιχθῆναι καὶ
<span class="lb" data-page="6.4" data-line="16" id="l6.4.16"></span>κέκραται τοσούτῳ πλέον ἐν ἀμφοῖν, ὡς μήτε φρύγειν ἤδη
<span class="lb" data-page="6.4" data-line="17" id="l6.4.17"></span>καὶ καίειν αὐτάρκως τε ξηραίνειν. καὶ γὰρ αὖ καὶ τὴν
<span class="pb" data-page="6.5" id="p6.5"></span>
<span class="lb" data-page="6.5" data-line="1" id="l6.5.1"></span>πρὸς τὰς κινήσεις ἑτοιμότητα τοσοῦτον ὑπάρχον τὸ θερμὸν
<span class="lb" data-page="6.5" data-line="2" id="l6.5.2"></span>ἱκανὸν ἦν παρασχεῖν. ὑπὸ τούτου δὴ τὰ μὲν πρῶτα
<span class="lb" data-page="6.5" data-line="3" id="l6.5.3"></span>συνίσταταί τε καὶ βραχεῖάν τινα πῆξιν λαμβάνει τὸ κύημα·
<span class="lb" data-page="6.5" data-line="4" id="l6.5.4"></span>μετὰ δὲ ταῦτα ἐπὶ μᾶλλον ἤδη ξηραινόμενον οἷον ὑπογραφάς
<span class="lb" data-page="6.5" data-line="5" id="l6.5.5"></span>τινας ἴσχει καὶ τύπους ἀμυδροὺς ἑκάστου τῶν μορίων·
<span class="lb" data-page="6.5" data-line="6" id="l6.5.6"></span>εἶτ’ ἐπὶ πλέον ξηρανθὲν οὐχ ὑπογραφὰς μόνον οὐδ’ ἀμυδροὺς
<span class="lb" data-page="6.5" data-line="7" id="l6.5.7"></span>τοὺς τύπους, ἀλλ’ ἀκριβὲς ἑκάστου τὸ εἶδος ἴσχει.
<span class="lb" data-page="6.5" data-line="8" id="l6.5.8"></span>καὶ δὴ καὶ ἀποκυηθὲν ἀεὶ καὶ μᾶλλον ἑαυτοῦ γίνεται ξηρότερόν
<span class="lb" data-page="6.5" data-line="9" id="l6.5.9"></span>τε καὶ ῥωμαλεώτερον, ἄχρι περ ἂν εἰς ἀκμὴν ἀφίκηται.
<span class="lb" data-page="6.5" data-line="10" id="l6.5.10"></span>τηνικαῦτα δὲ τά τε τῆς αὐξήσεως ἵσταται, μηκέτι
<span class="lb" data-page="6.5" data-line="11" id="l6.5.11"></span>ἐπιδιδόντων τῶν ὀστῶν διὰ σκληρότητα, καὶ τῶν ἀγγείων
<span class="lb" data-page="6.5" data-line="12" id="l6.5.12"></span>δὲ ἕκαστον εἰς εὖρος διαφυσᾶται, καὶ σύμπανθ’ οὕτως τὰ
<span class="lb" data-page="6.5" data-line="13" id="l6.5.13"></span>μόρια κρατύνεταί τε καὶ εἰς τὴν ἀκροτάτην αὑτῶν ἰσχὺν
<span class="lb" data-page="6.5" data-line="14" id="l6.5.14"></span>ἀφικνεῖται. <span class="milestone ed2page" data-n="6.42" data-unit="ed2page" id="ed2page.6.42"></span>τὸ δὲ ἀπὸ τοῦδε περαιτέρω τοῦ προσήκοντος
<span class="lb" data-page="6.5" data-line="15" id="l6.5.15"></span>ἤδη ξηροτέρων ἁπάντων τῶν ὀργάνων γιγνομένων αἵ
<span class="lb" data-page="6.5" data-line="16" id="l6.5.16"></span>τε ἐνέργειαι χεῖρον ἐπιτελοῦνται καὶ ἀσαρκότερόν τε καὶ
<span class="lb" data-page="6.5" data-line="17" id="l6.5.17"></span>ἰσχνότερον ἑαυτοῦ γίνεται τὸ ζῶον. ἐπὶ πλέον δὲ ἀναξηραινόμενον
<span class="lb" data-page="6.5" data-line="18" id="l6.5.18"></span>οὐκ ἀσαρκότερόν γε μόνον, ἀλλὰ καὶ ῥυσσὸν ἀποτελεῖται,
<span class="pb" data-page="6.6" id="p6.6"></span>
<span class="lb" data-page="6.6" data-line="1" id="l6.6.1"></span>καὶ τὸ κῶλον ἀκρατὲς καὶ σφαλερὸν ἐν ταῖς κινήσεσι.
<span class="lb" data-page="6.6" data-line="2" id="l6.6.2"></span>καὶ καλεῖται μὲν ἡ τοιαύτη διάθεσις γῆρας, ἀνάλογον
<span class="lb" data-page="6.6" data-line="3" id="l6.6.3"></span>δ’ ἐστὶ τῇ τῶν φυτῶν αὐάνσει. καὶ γὰρ αὖ κᾀκείνη
<span class="lb" data-page="6.6" data-line="4" id="l6.6.4"></span>γῆράς ἐστι φυτοῦ, δι’ ὑπερβάλλουσαν ξηρότητα γινομένη.
<span class="lb" data-page="6.6" data-line="5" id="l6.6.5"></span>μία μὲν οὖν ἥδε σύμφυτος ἀνάγκη φθορᾶς ἅπαντι
<span class="lb" data-page="6.6" data-line="6" id="l6.6.6"></span>τῷ γεννητῷ σώματι, δευτέρα δὲ τοῖς ζώοις μάλιστα ὑπάρχουσα,
<span class="lb" data-page="6.6" data-line="7" id="l6.6.7"></span>τῆς ὅλης αὐτῶν οὐσίας ἡ ῥύσις, ἐκ τῆς ἐμφύτου
<span class="lb" data-page="6.6" data-line="8" id="l6.6.8"></span>θερμότητος ἀποτελουμένη. ταύτας μὲν οὖν τὰς βλάβας οὐδενὶ
<span class="lb" data-page="6.6" data-line="9" id="l6.6.9"></span>γεννητῷ σώματι φυγεῖν ἐγχωρεῖ, τὰς δ’ ἄλλας βλάβας,
<span class="lb" data-page="6.6" data-line="10" id="l6.6.10"></span>ὅσαι ταύταις ἕπονται, δυνατὸν φυλάξασθαι προμηθούμενον.
<span class="lb" data-page="6.6" data-line="11" id="l6.6.11"></span>ἡ γένεσις δὲ κᾀκείνων ἐκ τοῦ τὰς ἀναγκαίας βλάβας ἐπανορθοῦσθαι
<span class="lb" data-page="6.6" data-line="12" id="l6.6.12"></span>πειρᾶσθαι. ῥεούσης γοῦν τῆς οὐσίας συστάσεως
<span class="lb" data-page="6.6" data-line="13" id="l6.6.13"></span>ἐπὶ πάντων τῶν ζώων, εἰ μή τις ἑτέρας ὁμοίας ἀντεισάγει
<span class="lb" data-page="6.6" data-line="14" id="l6.6.14"></span>τῷ ἀποῤῥέοντι, διαφορηθήσεταί τε καὶ σκεδασθήσεται
<span class="lb" data-page="6.6" data-line="15" id="l6.6.15"></span>σύμπαν οὕτως τὸ σῶμα. καὶ διὰ τοῦτο οἶμαι τὴν φύσιν
<span class="lb" data-page="6.6" data-line="16" id="l6.6.16"></span>οὐ μόνον τοῖς ζώοις, ἀλλὰ καὶ φυτοῖς εὐθὺς ἐξ ἀρχῆς συμφύτους
<span class="lb" data-page="6.6" data-line="17" id="l6.6.17"></span>δοῦναι δυνάμεις ἐφιεμένας τῶν ἀεὶ ἐλλειπόντων.
<span class="pb" data-page="6.7" id="p6.7"></span>
<span class="lb" data-page="6.7" data-line="1" id="l6.7.1"></span>οὔτε γὰρ ἐσθίειν οὔτε πίνειν οὔτε ἀναπνεῖν διδασκόμεθα
<span class="lb" data-page="6.7" data-line="2" id="l6.7.2"></span>πρός τινος, ἀλλ’ ἐξ ἀρχῆς ἔχομεν ἁπάντων τούτων ἐν ἡμῖν
<span class="lb" data-page="6.7" data-line="3" id="l6.7.3"></span>αὐτοῖς τὰς δυνάμεις, ἄνευ διδαχῆς ἐπιτελούσας ἅπαντα.
<span class="lb" data-page="6.7" data-line="4" id="l6.7.4"></span>διὰ μὲν οὖν τῆς ἐδωδῆς ἀναπληροῦμεν, ὅσον ἂν ἀποῤῥυῇ τῆς
<span class="lb" data-page="6.7" data-line="5" id="l6.7.5"></span>ξηροτέρας οὐσίας, διὰ δὲ τοῦ πόματος τῆς ὑγροτέρας ἀντεισάγομεν,
<span class="lb" data-page="6.7" data-line="6" id="l6.7.6"></span>εἰς τὴν ἀρχαίαν ἐπανάγοντες ἄμφω συμμετρίαν.
<span class="lb" data-page="6.7" data-line="7" id="l6.7.7"></span>οὕτω δὲ καὶ τῆς ἀερώδους τε καὶ πυρώδους οὐσίας τὴν
<span class="lb" data-page="6.7" data-line="8" id="l6.7.8"></span>συμμετρίαν ἀναπνοαῖς τε καὶ σφυγμοῖς διασώζομεν. ἀποδέδεικται
<span class="lb" data-page="6.7" data-line="9" id="l6.7.9"></span>δὲ καὶ περὶ τούτων ἁπάντων ἰδίᾳ καθ’ ἕκαστον
<span class="lb" data-page="6.7" data-line="10" id="l6.7.10"></span>ἐν ἑτέροις γράμμασι, καὶ προσήκειν ἡγοῦμαι τῷ λόγῳ τῷ
<span class="lb" data-page="6.7" data-line="11" id="l6.7.11"></span>νῦν, ὅσα δέδεικται δι’ ἐκείνων ὑποθέσεις ποιησαμένους πρὸς
<span class="lb" data-page="6.7" data-line="12" id="l6.7.12"></span>τὴν ὑγιεινὴν πραγματείαν οὕτως ἔχεσθαι τῶν ἑξῆς.
</p>
          </article>

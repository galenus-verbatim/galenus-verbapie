<article xmlns="http://www.w3.org/1999/xhtml" id="urn:cts:greekLit:tlg0057.tlg036.1st1K-grc1:1.3">
<span class="pb page1" data-page="6.7" id="p6.7"></span>
<span class="milestone ed1page page1" data-n="4.221" data-unit="ed1page" id="ed1page.4.221"></span>
<span class="milestone ed2page page1" data-n="6.42" data-unit="ed2page" id="ed2page.6.42"></span>
            <p>
<span class="lb" data-page="6.7" data-line="13" id="l6.7.13"></span>Ἐπειδὴ γὰρ ἀποῤῥεῖ μὲν ἁπάντων τῶν ζώων
<span class="lb" data-page="6.7" data-line="14" id="l6.7.14"></span>ὁσημέραι πολὺ μέρος τῆς οὐσίας διὰ τὴν ἔμφυτον θερμότητα,
<span class="lb" data-page="6.7" data-line="15" id="l6.7.15"></span>δεόμεθα δὲ ὑπὲρ τοῦ τὴν συμμετρίαν αὐτῆς διαφυλάττεσθαι
<span class="lb" data-page="6.7" data-line="16" id="l6.7.16"></span>σιτίων τε καὶ πομάτων, ἀναπνοῆς τε καὶ σφυγμῶν,
<span class="lb" data-page="6.7" data-line="17" id="l6.7.17"></span>ἐξ ἀνάγκης ἀκολουθήσει τοῖσδε περιττωμάτων γένεσις.
<span class="lb" data-page="6.7" data-line="18" id="l6.7.18"></span>εἰ μὲν γὰρ, οἷόν περ ἦν τὸ κενωθὲν, ἕτερον ἀκριβῶς τοιοῦτον
<span class="pb" data-page="6.8" id="p6.8"></span>
<span class="lb" data-page="6.8" data-line="1" id="l6.8.1"></span>εἴχομεν αὐτῷ προσφῦσαι δι’ ὅλου, κάλλιστον ἂν ἦν τοῦτο
<span class="lb" data-page="6.8" data-line="2" id="l6.8.2"></span>καὶ ὑγιεινότατον. ἐπεὶ δὲ τὸ μὲν ἀποῤῥέον ἑκάστου τῶν
<span class="lb" data-page="6.8" data-line="3" id="l6.8.3"></span>μορίων τοιοῦτον τὴν φύσιν ἐστὶν, οἷόν περ αὐτὸ τὸ μόριον,
<span class="lb" data-page="6.8" data-line="4" id="l6.8.4"></span>οὐδὲν δὲ τῶν ἐσθιομένων ἢ πινομένων ἀκριβῶς ἐστι
<span class="lb" data-page="6.8" data-line="5" id="l6.8.5"></span>τοιοῦτον, ἀναγκαῖον ἐγένετο τῇ φύσει προμεταβάλλειν τε
<span class="lb" data-page="6.8" data-line="6" id="l6.8.6"></span>καὶ πέττειν αὐτὰ, καὶ ὡς ἔνι μάλιστα προπαρασκευάζειν
<span class="lb" data-page="6.8" data-line="7" id="l6.8.7"></span>ὅμοια τῷ θρεψομένῳ σώματι. κᾀν τούτῳ τὸ μὴ κατεργασθὲν
<span class="lb" data-page="6.8" data-line="8" id="l6.8.8"></span>ἀκριβῶς μηδ’ ἐξομοιωθὲν οὔτε προσφύεται τῷ σώματι,
<span class="lb" data-page="6.8" data-line="9" id="l6.8.9"></span>καὶ ὡς περιττὸν ἀλᾶται κατὰ τὰς ἔνδον εὐρυχωρίας,
<span class="lb" data-page="6.8" data-line="10" id="l6.8.10"></span>ὅθεν περ αὐτῷ καὶ τοὔνομα πρὸς τῶν ἔμπροσθεν ὀρθῶς
<span class="lb" data-page="6.8" data-line="11" id="l6.8.11"></span>ἐτέθη περίττωμα. ἐπειδὴ οὖν τὸ μὲν ἐσθίειν καὶ πίνειν
<span class="lb" data-page="6.8" data-line="12" id="l6.8.12"></span>ἀναγκαῖα τοῖς ζώοις ὑπάρχει, ἀκολουθεῖ δὲ τούτοις ἡ τῶν
<span class="lb" data-page="6.8" data-line="13" id="l6.8.13"></span>περιττωμάτων γένεσις, ὄργανά τε πρὸς τὴν ἀπόκρισιν αὐτῶν
<span class="lb" data-page="6.8" data-line="14" id="l6.8.14"></span>ἡ φύσις παρεσκεύασεν, καὶ <span class="milestone ed2page" data-n="6.43" data-unit="ed2page" id="ed2page.6.43"></span>δυνάμεις αὐτοῖς ἐνέθηκε,
<span class="lb" data-page="6.8" data-line="15" id="l6.8.15"></span>δι’ ὧν κινούμενα τὰ μὲν ἕλκει, τὰ δὲ ἐκπαραπέμπει, τὰ
<span class="lb" data-page="6.8" data-line="16" id="l6.8.16"></span>δὲ ἐκκρίνει τὰ περιττώματα. καὶ χρὴ δήπου καὶ ταῦτα
<span class="lb" data-page="6.8" data-line="17" id="l6.8.17"></span>μήτ’ ἐμφράττεσθαι κατά τι, μήτε ἀῤῥωστεῖν κατὰ τὰς ἐνεργείας,
<span class="lb" data-page="6.8" data-line="18" id="l6.8.18"></span>ὑπὲρ τοῦ καθαρὸν ἀεὶ καὶ ἀπέριττον φυλάττεσθαι
<span class="pb" data-page="6.9" id="p6.9"></span>
<span class="lb" data-page="6.9" data-line="1" id="l6.9.1"></span>τὸ σῶμα. καί σοι δύο μὲν ἤδη σκοποὺς τούσδε κατὰ δίαιταν
<span class="lb" data-page="6.9" data-line="2" id="l6.9.2"></span>ὑγιεινὴν ὁ λόγος ὑφηγήσατο· τὸν μὲν ἕτερον ἀναπλήρωσιν
<span class="lb" data-page="6.9" data-line="3" id="l6.9.3"></span>τῶν κενουμένων, τὸν δ’ ἕτερον ἀπόκρισιν τῶν περιττωμάτων.
<span class="lb" data-page="6.9" data-line="4" id="l6.9.4"></span>ὁ γὰρ δὴ τρίτος ὁ περὶ τοῦ μὴ ταχύγηρον
<span class="lb" data-page="6.9" data-line="5" id="l6.9.5"></span>γίνεσθαι τὸ ζῶον ἐξ ἀνάγκης ἕπεται τοῖς εἰρημένοις. εἰ
<span class="lb" data-page="6.9" data-line="6" id="l6.9.6"></span>γὰρ μηδὲν ἁμαρτάνοιτο μήτε ἐν τῷ τὸ κενούμενον ἀναπληροῦσθαι
<span class="lb" data-page="6.9" data-line="7" id="l6.9.7"></span>μήτε ἐν τῷ τὰ περιττώματα μὴ μένειν ἔνδον,
<span class="lb" data-page="6.9" data-line="8" id="l6.9.8"></span>ὑγιαίνοι τ’ ἂν ἐν τῷδε τὸ ζῶον ἀκμάζοι τε μέχρι παμπόλλου.
<span class="lb" data-page="6.9" data-line="9" id="l6.9.9"></span>περὶ μὲν δὴ τοῦδε καὶ αὖθις εἰρήσεται, τοῦ λόγου
<span class="lb" data-page="6.9" data-line="10" id="l6.9.10"></span>προϊόντος.
</p>
          </article>

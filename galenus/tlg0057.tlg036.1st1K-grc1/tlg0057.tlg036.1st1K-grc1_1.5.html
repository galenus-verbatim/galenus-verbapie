<article xmlns="http://www.w3.org/1999/xhtml" id="urn:cts:greekLit:tlg0057.tlg036.1st1K-grc1:1.5">
<span class="pb page1" data-page="6.13" id="p6.13"></span>
<span class="milestone ed1page page1" data-n="4.222" data-unit="ed1page" id="ed1page.4.222"></span>
<span class="milestone ed2page page1" data-n="6.44" data-unit="ed2page" id="ed2page.6.44"></span>
            <p>
<span class="lb" data-page="6.13" data-line="8" id="l6.13.8"></span>Ἐπὶ τούτοις ὑποκειμένοις ἐνθένδε ποθὲν
<span class="lb" data-page="6.13" data-line="9" id="l6.13.9"></span>ἀρκτέον ἂν εἴη τῆς ὑγιεινῆς πραγματείας. ἐπειδὴ συμμετρία
<span class="lb" data-page="6.13" data-line="10" id="l6.13.10"></span>τίς ἐστιν ἡ ὑγεία, συμμετρία δὲ πᾶσα κατὰ διττὸν τρόπον
<span class="lb" data-page="6.13" data-line="11" id="l6.13.11"></span>ἀποτελεῖταί τε καὶ λέγεται, ποτὲ μὲν εἰς ἄκρον ἥκουσα
<span class="lb" data-page="6.13" data-line="12" id="l6.13.12"></span>καὶ ὄντως οὖσα συμμετρία, ποτὲ δὲ ἀπολειπομένη βραχύ
<span class="lb" data-page="6.13" data-line="13" id="l6.13.13"></span>τι τῆς ἀκριβείας, εἴη ἂν καὶ ὑγιεινὴ συμμετρία διττή τις·
<span class="lb" data-page="6.13" data-line="14" id="l6.13.14"></span>ἡ μὲν γὰρ ἀκριβής τε καὶ ἀρίστη καὶ τελεία καὶ ἄκρα,
<span class="lb" data-page="6.13" data-line="15" id="l6.13.15"></span>ἡ δὲ ἀπολειπομένη μὲν ταύτης, οὐ μὴν ἤδη γε τοσούτῳ,
<span class="lb" data-page="6.13" data-line="16" id="l6.13.16"></span>ὡς λυπεῖσθαι τὸ ζῶον. ἔτι δὲ κἀνταῦθα λογική τις μᾶλλον
<span class="pb" data-page="6.14" id="p6.14"></span>
<span class="lb" data-page="6.14" data-line="1" id="l6.14.1"></span>ἢ κατὰ τὴν χρείαν τῆς τέχνης ζήτησις, οὐ συγχωρούντων
<span class="lb" data-page="6.14" data-line="2" id="l6.14.2"></span>ἐνίων, ἕτερον ἑτέρου μᾶλλον ὑγιαίνειν, οὐδ’ εἶναι πλάτος
<span class="lb" data-page="6.14" data-line="3" id="l6.14.3"></span>ἱκανὸν ἐν τῇ διαθέσει τοῦ σώματος, ἣν ὑγίειαν ὀνομάζομεν,
<span class="lb" data-page="6.14" data-line="4" id="l6.14.4"></span>ἀλλ’ ἕν τι καὶ ἀπηκριβωμένον οὖσαν αὐτὴν ἄτμητον
<span class="lb" data-page="6.14" data-line="5" id="l6.14.5"></span>εἰς τὸ μᾶλλόν τε καὶ ἧττον ὑπάρχειν. ἐμοὶ δὲ ὥσπερ
<span class="lb" data-page="6.14" data-line="6" id="l6.14.6"></span>τὸ λευκὸν σῶμα τὸ μὲν ἧττον λευκὸν εἶναι φαίνεται, τὸ
<span class="lb" data-page="6.14" data-line="7" id="l6.14.7"></span>δὲ μᾶλλον, οὕτως καὶ τὸ ὑγιαῖνον ἧττόν τε καὶ μᾶλλον
<span class="lb" data-page="6.14" data-line="8" id="l6.14.8"></span>εἶναι δοκεῖ τοιοῦτον. διττὴ δὲ ἀπόδειξις τοῦ λόγου· μία
<span class="lb" data-page="6.14" data-line="9" id="l6.14.9"></span>μὲν ἐκ τῆς κατὰ τὰς ἡλικίας μεταπτώσεως· ἀφ’ οὗ γὰρ
<span class="lb" data-page="6.14" data-line="10" id="l6.14.10"></span>ἀπεκυήθη τὸ ζῶον, ἀεὶ μεταβάλλειν ἀναγκαῖον αὐτοῦ
<span class="lb" data-page="6.14" data-line="11" id="l6.14.11"></span>κρᾶσιν, ὡς ἔμπροσθεν ἐδείκνυμεν· ὥστ’, εἴπερ ἐν μὲν τῷ
<span class="lb" data-page="6.14" data-line="12" id="l6.14.12"></span>ποιῷ τῆς κράσεως ἡ ὑγεία, τὸ ποιὸν δ’ οὐ μένει ταὐτὸ,
<span class="lb" data-page="6.14" data-line="13" id="l6.14.13"></span>οὐδὲ τὴν ὑγίειαν ἐγχωρεῖ τὴν αὐτὴν φυλάττεσθαι· δευτέρα
<span class="lb" data-page="6.14" data-line="14" id="l6.14.14"></span>δ’ ἀπόδειξις ἐκ τῆς κατὰ τὰς ἐνεργείας διαφορᾶς. οὔτε
<span class="lb" data-page="6.14" data-line="15" id="l6.14.15"></span>γὰρ τοῖς ὀφθαλμοῖς ὡσαύτως ἅπαντες οἱ ὑγιαίνοντες ὁρῶσιν,
<span class="lb" data-page="6.14" data-line="16" id="l6.14.16"></span>ἀλλ’ οἱ μὲν μᾶλλον, οἱ δ’ ἧττον, οὔτε τοῖς ὠσὶν
<span class="lb" data-page="6.14" data-line="17" id="l6.14.17"></span>ὁμοίως ἀκούουσιν, ἀλλὰ κἀνταῦθα πάμπολυ τὸ μᾶλλόν
<span class="pb" data-page="6.15" id="p6.15"></span>
<span class="lb" data-page="6.15" data-line="1" id="l6.15.1"></span>τε καὶ ἧττον· <span class="milestone ed2page" data-n="6.45" data-unit="ed2page" id="ed2page.6.45"></span>οὐ μὴν οὐδὲ τοῖς σκέλεσιν ὡσαύτως θέουσιν,
<span class="lb" data-page="6.15" data-line="2" id="l6.15.2"></span>οὐδὲ ἀντιλαμβάνονται ταῖς χερσὶν, οὐδὲ τοῖς ἄλλοις ἅπασιν
<span class="lb" data-page="6.15" data-line="3" id="l6.15.3"></span>ὀργάνοις ὡσαύτως ἐνεργοῦσιν, ἀλλ’ ὁ μέν τις βέλτιον, ὁ
<span class="lb" data-page="6.15" data-line="4" id="l6.15.4"></span>δὲ χεῖρον εἴπερ οὖν αἱ διαφοραὶ τῶν ἐνεργειῶν ταῖς τῶν
<span class="lb" data-page="6.15" data-line="5" id="l6.15.5"></span>κράσεων διαφοραῖς ἀκολουθοῦσιν, ἀνάγκη τοσαύτας εἶναι
<span class="lb" data-page="6.15" data-line="6" id="l6.15.6"></span>τὰς τῶν κράσεων διαφορὰς, ὅσαι πέρ εἰσι καὶ αἱ τῶν ἐνεργειῶν.
<span class="lb" data-page="6.15" data-line="7" id="l6.15.7"></span>εἰ δὲ μὴ κράσεων ἐθέλει τις λέγειν, ἀλλὰ κατασκευῶν,
<span class="lb" data-page="6.15" data-line="8" id="l6.15.8"></span>ἵν’ ἐπὶ πάσαις ταῖς αἱρέσεσιν ὁ λόγος ἐκτείνοιτο,
<span class="lb" data-page="6.15" data-line="9" id="l6.15.9"></span>συμπεραίνοιτ’ ἂν ὡσαύτως. συμμετρία γὰρ δή τις ἡ ὑγίεια
<span class="lb" data-page="6.15" data-line="10" id="l6.15.10"></span>κατὰ πάσας ἐστὶ τὰς αἱρέσεις, ἀλλὰ καθ’ ἡμᾶς μὲν ὑγροῦ
<span class="lb" data-page="6.15" data-line="11" id="l6.15.11"></span>καὶ ξηροῦ, καὶ θερμοῦ καὶ ψυχροῦ, κατ’ ἄλλους δὲ ὄγκων
<span class="lb" data-page="6.15" data-line="12" id="l6.15.12"></span>καὶ πόρων, κατ’ ἄλλους δὲ ἀτόμων, ἢ ἀνάρμων, ἢ ἀμερῶν,
<span class="lb" data-page="6.15" data-line="13" id="l6.15.13"></span>ἢ ὁμοιομερῶν, ἢ ὅτου δὴ τῶν πρώτων στοιχείων,
<span class="lb" data-page="6.15" data-line="14" id="l6.15.14"></span>ἀλλὰ κατὰ πάντας γε διὰ τὴν συμμετρίαν αὐτῶν ἐνεργοῦμεν
<span class="lb" data-page="6.15" data-line="15" id="l6.15.15"></span>τοῖς μορίοις. εἴπερ οὖν διαφόρως ἐνεργοῦμεν, διάφορός
<span class="lb" data-page="6.15" data-line="16" id="l6.15.16"></span>ἐστι καὶ ἡ καθ’ ἕκαστον συμμετρία τῶν στοιχείων, ὅπερ ἦν
<span class="lb" data-page="6.15" data-line="17" id="l6.15.17"></span>ἡ ὑγίεια. καὶ μὴν καὶ χωρὶς τοῦ στοιχείου μνημονεύειν
<span class="pb" data-page="6.16" id="p6.16"></span>
<span class="lb" data-page="6.16" data-line="1" id="l6.16.1"></span>ᾧδ’ ἂν ὁ λόγος ἐρωτηθείη εἴπερ ταῖς κατασκευαῖς τῶν
<span class="lb" data-page="6.16" data-line="2" id="l6.16.2"></span>μορίων ἀκολουθοῦσιν αἱ ἐνέργειαι, ὅσαιπερ ἂν ὦσιν ἐν ταῖς
<span class="lb" data-page="6.16" data-line="3" id="l6.16.3"></span>ἐνεργείαις αἱ διαφοραὶ, τοσαῦται καὶ αἱ κατασκευαὶ ἔσονται·
<span class="lb" data-page="6.16" data-line="4" id="l6.16.4"></span>ἀλλὰ μὴν ἀκολουθοῦσιν ταῖς κατασκευαῖς αἱ ἐνέργειαι·
<span class="lb" data-page="6.16" data-line="5" id="l6.16.5"></span>ἀναγκαῖον ἄρα τοσαύτας εἶναι τῶν κατασκευῶν διαφορὰς,
<span class="lb" data-page="6.16" data-line="6" id="l6.16.6"></span>ὅσαιπερ καὶ αἱ τῶν ἐνεργειῶν. εἰσὶ δὲ τῶν ἐνεργειῶν πάμπολλαί
<span class="lb" data-page="6.16" data-line="7" id="l6.16.7"></span>τινες· ἄρα καὶ τῶν κατασκευῶν εἰσιν. εἴπερ οὖν ἐν
<span class="lb" data-page="6.16" data-line="8" id="l6.16.8"></span>ἅπασι τοῖς ὑγιαίνουσιν αἱ κατασκευαὶ τῶν μορίων ὑπάρχουσι
<span class="lb" data-page="6.16" data-line="9" id="l6.16.9"></span>σύμμετροι, διάφοροι δέ εἰσιν αἱ κατασκευαὶ, διότι
<span class="lb" data-page="6.16" data-line="10" id="l6.16.10"></span>αἱ ἐνέργειαι διάφοροι, πάμπολλαί τινες συμμετρίαι τῶν
<span class="lb" data-page="6.16" data-line="11" id="l6.16.11"></span>κατασκευῶν ἔσονται, ὥστε καὶ ὑγίειαι πάμπολλαι. καὶ μὴν
<span class="lb" data-page="6.16" data-line="12" id="l6.16.12"></span>εἰ διαφέρουσιν ἀλλήλων αἱ κατὰ μέρος ὑγίειαι, ἤτοι κατὰ
<span class="lb" data-page="6.16" data-line="13" id="l6.16.13"></span>τὸ κοινὸν ἁπάσαις εἶδος, ἀφ’ οὗπερ ὑγίειαι λέγονται, διοίσουσιν,
<span class="lb" data-page="6.16" data-line="14" id="l6.16.14"></span>ἢ κατὰ τὸ μᾶλλόν τε καὶ ἧττον ἀλλήλων διαφέρουσιν·
<span class="lb" data-page="6.16" data-line="15" id="l6.16.15"></span>ἀλλὰ μὴν οὐ κατὰ τὸ κοινὸν εἶδος· ἀδιάφοροι γάρ
<span class="lb" data-page="6.16" data-line="16" id="l6.16.16"></span>εἰσιν αἱ ὑγίειαι· κατὰ τὸ μᾶλλον ἄρα καὶ ἧττον ἀλλήλων
<span class="lb" data-page="6.16" data-line="17" id="l6.16.17"></span>διαφέρουσιν. ὥσπερ γὰρ ἡ ἐν τῇ χιόνι λευκότης τῆς ἐν
<span class="pb" data-page="6.17" id="p6.17"></span>
<span class="lb" data-page="6.17" data-line="1" id="l6.17.1"></span>τῷ γάλακτι λευκότητος, ᾗ μὲν λευκόν ἐστιν, οὐ διαφέρει,
<span class="lb" data-page="6.17" data-line="2" id="l6.17.2"></span>τῷ μᾶλλον δὲ καὶ ἧττον διαφέρει, κατὰ τὸν αὐτὸν τρόπον
<span class="lb" data-page="6.17" data-line="3" id="l6.17.3"></span>ἡ ἐν τῷ Ἀχιλλεῖ, φέρε εἰπεῖν, ὑγίεια τῆς ἐν τῷ Θερσίτῃ
<span class="lb" data-page="6.17" data-line="4" id="l6.17.4"></span>ὑγιείας, καθ’ ὅσον μὲν ὑγίεια, ταὐτό ἐστιν, ἑτέρῳ δέ τινι
<span class="lb" data-page="6.17" data-line="5" id="l6.17.5"></span>διαφέρει· καὶ τοῦτο τὸ ἕτερον οὐδὲν ἄλλο ἐστὶν ἢ τό
<span class="lb" data-page="6.17" data-line="6" id="l6.17.6"></span>μᾶλλόν τε καὶ ἧττον. οὔτε γὰρ, ὡς οὐ διαφερόντως ἐνεργοῦμεν
<span class="lb" data-page="6.17" data-line="7" id="l6.17.7"></span>ἅπαντες, ἔνεστιν εἰπεῖν, οὔθ’, ὡς δι’ ἄλλο τι τὴν
<span class="lb" data-page="6.17" data-line="8" id="l6.17.8"></span>ἀνισότητα ταύτην ἔχομεν, ἢ διὰ τὴν κατασκευὴν, ἐφ’ ἧς ἐνεργοῦμεν.
<span class="lb" data-page="6.17" data-line="9" id="l6.17.9"></span>Εἴ τις δὲ φήσει, μόνους μὲν τοὺς ἅπασι τοῖς μορίοις
<span class="lb" data-page="6.17" data-line="10" id="l6.17.10"></span>ἄκρως ἐνεργοῦντας ὑγιαίνειν, ἡμᾶς δὲ τοὺς ἄλλους, ὅσοι
<span class="lb" data-page="6.17" data-line="11" id="l6.17.11"></span>χεῖρον ἐκείνων ἔχομεν, οὐχ ὑγιαίνειν, ἴστω συμπάσης οὗτος
<span class="lb" data-page="6.17" data-line="12" id="l6.17.12"></span>τῆς ὑγιεινῆς πραγματείας ἀνατρέπων τὴν ὑπόθεσιν. εἰ γὰρ
<span class="lb" data-page="6.17" data-line="13" id="l6.17.13"></span>δὴ τὸ φυλάττειν ἣν παρελάβομεν ὑγίειαν ὁ σκοπὸς αὐτῆς
<span class="lb" data-page="6.17" data-line="14" id="l6.17.14"></span>ἐστιν, οὐδεὶς δὲ |ἡμῶν ὑγιαίνει, πρόδηλον ὡς ἐπ’ οὐδενὸς
<span class="lb" data-page="6.17" data-line="15" id="l6.17.15"></span>ἐνεργοῦσαν ἕξομεν, ἣν νῦν συστῆσαι βουλόμεθα τέχνην ὑγιεινήν·
<span class="lb" data-page="6.17" data-line="16" id="l6.17.16"></span>οὐκοῦν οὐδὲ ζητητέον αὐτὴν, ἀλλὰ σιωπητέον καὶ
<span class="pb" data-page="6.18" id="p6.18"></span>
<span class="lb" data-page="6.18" data-line="1" id="l6.18.1"></span>παυστέον ἤδη τὸν λόγον. ἁπάσας οὖν ἐκκόπτει τὰς τοιαύτας
<span class="lb" data-page="6.18" data-line="2" id="l6.18.2"></span>ἀπορίας ἡ τῆς ἀληθείας γνῶσις· οὐ γὰρ ἡ τελεία μόνον
<span class="lb" data-page="6.18" data-line="3" id="l6.18.3"></span>ἥ τίς ἐστιν ἄτμητος ὑγίεια λέγεταί τε καί ἐστιν, ἀλλὰ καὶ ἡ
<span class="lb" data-page="6.18" data-line="4" id="l6.18.4"></span>τῆσδε μὲν ἀποδέουσα, μηδέπω δὲ τῆς χρείας ἐκπεπτωκυῖα.
<span class="lb" data-page="6.18" data-line="5" id="l6.18.5"></span>χρῄζομεν γὰρ ἅπαντες ἄνθρωποι τῆς ὑγιείας εἴς τε τὰς κατὰ
<span class="lb" data-page="6.18" data-line="6" id="l6.18.6"></span>τὸν βίον ἐνεργείας, ἃς ἐμποδίζουσί τε ἣ διακόπτουσι καὶ
<span class="lb" data-page="6.18" data-line="7" id="l6.18.7"></span>καταπαύουσιν αἱ νόσοι, καὶ προσέτι τῆς ἀνοχλησίας ἕνεκεν·
<span class="lb" data-page="6.18" data-line="8" id="l6.18.8"></span>ὀχλούμεθα γὰρ ἐν ταῖς ὀδύναις οὐ σμικρά. τὴν δὲ τοιαύτην
<span class="lb" data-page="6.18" data-line="9" id="l6.18.9"></span>κατάστασιν, <span class="milestone ed2page" data-n="6.46" data-unit="ed2page" id="ed2page.6.46"></span>ἐν ᾗ μήτε ὀδυνώμεθα, μήτε ἐν ταῖς
<span class="lb" data-page="6.18" data-line="10" id="l6.18.10"></span>κατὰ τὸν βίον ἐνεργείαις ἐμποδιζόμεθα, καλοῦμεν ὑγίειαν,
<span class="lb" data-page="6.18" data-line="11" id="l6.18.11"></span>ἣν εἴ τις ἑτέρῳ προσαγορεύειν ὀνόματι βούλεται, πλέον
<span class="lb" data-page="6.18" data-line="12" id="l6.18.12"></span>οὐδὲν ἐκ τούτων σχήσει, καθάπερ οὐδ’ οἱ τὴν ἀειπάθειαν
<span class="lb" data-page="6.18" data-line="13" id="l6.18.13"></span>εἰσάγοντες. εἰ μὲν γὰρ διὰ τοῦτ’ εἰσῆγον αὐτὴν, ὅτι πᾶν
<span class="lb" data-page="6.18" data-line="14" id="l6.18.14"></span>σῶμα γεννητὸν, ὥσπερ τὰς τῆς γενέσεως αἰτίας, οὕτω καὶ
<span class="lb" data-page="6.18" data-line="15" id="l6.18.15"></span>τὰς <span class="milestone ed1page" data-n="4.223" data-unit="ed1page" id="ed1page.4.223"></span>τῆς φθορᾶς ἔχει συμφύτους ἐξ ἀρχῆς, ὡς ἡμεῖς
<span class="lb" data-page="6.18" data-line="16" id="l6.18.16"></span>ἔμπροσθεν ἐπεδείξαμεν, ἐπῃνοῦμεν ἂν αὐτοὺς, ὡς ἀληθῆ
<span class="lb" data-page="6.18" data-line="17" id="l6.18.17"></span>τε ἅμα καὶ παλαιὰ πρεσβεύοντας δόγματα. ἐπειδὴ δὲ
<span class="lb" data-page="6.18" data-line="18" id="l6.18.18"></span>ὁμοειδῆ τὴν τῶν ὑγιαινόντων σωμάτων κατάστασιν εἶναι
<span class="pb" data-page="6.19" id="p6.19"></span>
<span class="lb" data-page="6.19" data-line="1" id="l6.19.1"></span>βούλονται ταῖς τῶν νοσούντων, οὐκέτ’ ἐπαινοῦμεν, οὐδὲ
<span class="lb" data-page="6.19" data-line="2" id="l6.19.2"></span>ἀποδεχόμεθα τὸ δόγμα· βέλτιον γὰρ ἦν μακρῷ, πλάτος
<span class="lb" data-page="6.19" data-line="3" id="l6.19.3"></span>ὑποθέσθαι συνέχον τὴν ὑγίειαν, ἤπερ ἅπαντας ἡμᾶς ὑπ’
<span class="lb" data-page="6.19" data-line="4" id="l6.19.4"></span>ἀπαύστων νοσημάτων συνέχεσθαι. καὶ γὰρ τὰ σπέρματα
<span class="lb" data-page="6.19" data-line="5" id="l6.19.5"></span>πασῶν τῶν νόσων ἐνυπάρχειν ἡμῖν φασιν. ἀλλά τοι συγχωροῦσί
<span class="lb" data-page="6.19" data-line="6" id="l6.19.6"></span>γε καὶ αὐτοὶ, διὰ τὴν σμικρότητα τὴν αἴσθησιν
<span class="lb" data-page="6.19" data-line="7" id="l6.19.7"></span>ἡμῶν ἐκφεύγειν αὐτά. ἔστω τοίνυν, εἰ βούλονται, ὀδυνηρά
<span class="lb" data-page="6.19" data-line="8" id="l6.19.8"></span>τις ἐν ἡμῖν διάθεσις, ἀλλ’ οὕτω σμικρὰ καὶ ἀναίσθητος,
<span class="lb" data-page="6.19" data-line="9" id="l6.19.9"></span>ὡς μὴ λυπεῖν τοὺς ἔχοντας. ἔστωσαν, εἰ βούλονται, καὶ
<span class="lb" data-page="6.19" data-line="10" id="l6.19.10"></span>πυρετοὶ, ἀλλ’ οὕτω σμικροὶ, ὡς μήτ’ αἴσθησιν ἡμῖν ἀπ’
<span class="lb" data-page="6.19" data-line="11" id="l6.19.11"></span>αὐτῶν γίνεσθαι μηδεμίαν, ἐξεῖναί τε καὶ πολιτεύεσθαι, καὶ
<span class="lb" data-page="6.19" data-line="12" id="l6.19.12"></span>λούεσθαι, καὶ πίνειν ἐσθίειν τε καὶ τἄλλα πράττειν, ὧν
<span class="lb" data-page="6.19" data-line="13" id="l6.19.13"></span>δεόμεθα. τὸ γὰρ τῆς χρείας ἀπαρεμπόδιστον ὁρίζει μᾶλλον
<span class="lb" data-page="6.19" data-line="14" id="l6.19.14"></span>τὴν ὑγίειαν. οὐδὲ γὰρ ἡ τῶν ἐνεργειῶν ἀσθένεια νόσου
<span class="lb" data-page="6.19" data-line="15" id="l6.19.15"></span>γνώρισμά ἐστιν, ἁπλῶς οὕτως εἰποῦσιν, ἀλλ’ ἡ παρὰ τὴν
<span class="lb" data-page="6.19" data-line="16" id="l6.19.16"></span>ἑκάστου φύσιν. ὡς ἅπαντές γε κακῶς ὁρῶμεν, εἰ τοῖς ἀετοῖς
<span class="lb" data-page="6.19" data-line="17" id="l6.19.17"></span>τε καὶ Λυγκεῖ παραβαλλοίμεθα, καὶ ἀκούομεν οὐκ ὀρθῶς,
<span class="pb" data-page="6.20" id="p6.20"></span>
<span class="lb" data-page="6.20" data-line="1" id="l6.20.1"></span>εἰ Μελάμποδι, καὶ δὴ καὶ τοῖς ποσὶν ἀῤῥωστοῦμεν,
<span class="lb" data-page="6.20" data-line="2" id="l6.20.2"></span>εἴ τις ἡμᾶς Ἰφίκλῳ παραβάλλοι, καὶ ταῖς χερσὶν, εἰ Μίλωνι,
<span class="lb" data-page="6.20" data-line="3" id="l6.20.3"></span>καὶ καθ’ ἕκαστον δὲ μόριον ἐγγὺς ἂν ἥκειν νομισθείημεν
<span class="lb" data-page="6.20" data-line="4" id="l6.20.4"></span>πηρώσεως, εἰ τοῖς πρωτεύουσι κατὰ τοῦτο παραβαλλοίμεθα.
<span class="lb" data-page="6.20" data-line="5" id="l6.20.5"></span>τίς γ’ οὖν ἡμῶν φαύλως ἔχειν οἴεται τὸν ὀφθαλμὸν,
<span class="lb" data-page="6.20" data-line="6" id="l6.20.6"></span>εἰ μὴ βλέπει τοὺς ἀπὸ δυοῖν σταδίων μύρμηκας; ἢ τίς τῶν
<span class="lb" data-page="6.20" data-line="7" id="l6.20.7"></span>ὤτων, εἰ μὴ κατακούει τῶν ἀφ’ ἑξήκοντα σταδίων; ἀλλ’ εἰ
<span class="lb" data-page="6.20" data-line="8" id="l6.20.8"></span>ταῦτα τὰ γράμματα, τὰ κατὰ τουτὶ τὸ βιβλίον ἐγγεγραμμένα,
<span class="lb" data-page="6.20" data-line="9" id="l6.20.9"></span>μὴ βλέποι τις ὀρθῶς, οὕτως ἂν ἤδη μέμψαιτο τὰς ὄψεις·
<span class="lb" data-page="6.20" data-line="10" id="l6.20.10"></span>οὐ μὴν οὐδ’ εἰ ταῦτα, τέσσαρας πήχεις ἀποστήσας, μὴ
<span class="lb" data-page="6.20" data-line="11" id="l6.20.11"></span>βλέποι, δικαίως ἂν μέμφοιτο, πλὴν εἰ τῶν οὕτως ὀξυωπεστάτων
<span class="lb" data-page="6.20" data-line="12" id="l6.20.12"></span>εἴη τὴν φύσιν, ὡς καὶ ταῦτα βλέπειν. οὕτως
<span class="lb" data-page="6.20" data-line="13" id="l6.20.13"></span>γὰρ, οἶμαι, καὶ μέμψεται, καὶ φήσει δικαίως, ὅπερ ἅπαντες
<span class="lb" data-page="6.20" data-line="14" id="l6.20.14"></span>ἄνθρωποι λέγουσιν, ὡς τόδε τι κατὰ τὸν ἔμπροσθεν
<span class="lb" data-page="6.20" data-line="15" id="l6.20.15"></span>χρόνον ἐνεργῶν εἶτα νῦν οὐκ ἐνεργεῖ. τὸν μὲν γὰρ τοιοῦτον
<span class="lb" data-page="6.20" data-line="16" id="l6.20.16"></span>ἐν νόσῳ τινὶ φήσομεν ὑπάρχειν, εἴπερ μηδὲ διὰ γῆρας
<span class="lb" data-page="6.20" data-line="17" id="l6.20.17"></span>τοῦτο πάσχει· καίτοι καὶ τοῦτο νόσον εἶναι λέγουσιν ἔνιοι.
<span class="lb" data-page="6.20" data-line="18" id="l6.20.18"></span>τοὺς δ’ ἄλλους ἅπαντας, οἷς φύσει μήτ’ ὀξὺ βλέπειν ἢ
<span class="pb" data-page="6.21" id="p6.21"></span>
<span class="lb" data-page="6.21" data-line="1" id="l6.21.1"></span>ἀκούειν ὑπάρχει, μήτε θέειν ὠκέως, ἤ τι τοιοῦτον ἕτερον
<span class="lb" data-page="6.21" data-line="2" id="l6.21.2"></span>ἐνεργεῖν ἰσχυρῶς, οὔτε νοσεῖν, οὔθ’ ὅλως παρὰ φύσιν ἔχειν
<span class="lb" data-page="6.21" data-line="3" id="l6.21.3"></span>ὑποληψόμεθα. πᾶσαι μὲν γὰρ αἱ νόσοι παρὰ φύσιν, οὐκ
<span class="lb" data-page="6.21" data-line="4" id="l6.21.4"></span>ἔχουσι δ’ οἱ τοιοῦτοι παρὰ φύσιν, ὥσπερ οὐδ’ οἱ γέροντες.
<span class="lb" data-page="6.21" data-line="5" id="l6.21.5"></span>οὔκουν ἁπλῶς γε τῶν ἐνεργειῶν εὐρωστίᾳ τε καὶ ἀῤῥωστίᾳ
<span class="lb" data-page="6.21" data-line="6" id="l6.21.6"></span>κριτέον ἐστὶ τοὺς ὑγιαίνοντάς τε καὶ νοσοῦντας, ἀλλὰ τὸ
<span class="lb" data-page="6.21" data-line="7" id="l6.21.7"></span>κατὰ φύσιν μὲν τοῖς ὑγιαίνουσι, τὸ παρὰ φύσιν δὲ τοῖς
<span class="lb" data-page="6.21" data-line="8" id="l6.21.8"></span>νοσοῦσι προσθετέον, ὡς εἶναι τὴν μὲν ὑγίειαν διάθεσιν
<span class="lb" data-page="6.21" data-line="9" id="l6.21.9"></span>κατὰ φύσιν ποιητικὴν ἐνεργείας, τὴν δὲ νόσον διάθεσιν
<span class="lb" data-page="6.21" data-line="10" id="l6.21.10"></span>παρὰ φύσιν ἐνεργείας βλαπτικήν. οὔτε γὰρ, εἰ κατὰ φύσιν
<span class="lb" data-page="6.21" data-line="11" id="l6.21.11"></span>ἡ διάθεσις, ἤδη καὶ ὑγίεια· διάθεσις γάρ τίς ἐστι κατὰ
<span class="lb" data-page="6.21" data-line="12" id="l6.21.12"></span>φύσιν ἥ τε τῶν Αἰγυπτίων μελανότης, ἥ τε τῶν Κελτῶν λευκότης,
<span class="lb" data-page="6.21" data-line="13" id="l6.21.13"></span>ἥ τε τῶν Σκυθῶν πυῤῥότης· ἀλλ’ οὐδὲν τῶν τοιούτων
<span class="lb" data-page="6.21" data-line="14" id="l6.21.14"></span>ὑγίεια, διότι μηδ’ ἐν χρώμασιν ὅλως ἡ ὑγίεια·
<span class="lb" data-page="6.21" data-line="15" id="l6.21.15"></span><span class="milestone ed2page" data-n="6.47" data-unit="ed2page" id="ed2page.6.47"></span>οὔτ’ εἰ παρὰ φύσιν, ἤδη καὶ νόσος· ὡς εἴη γ’ ἂν
<span class="lb" data-page="6.21" data-line="16" id="l6.21.16"></span>οὕτω καὶ νόσος ἥ τ’ ἐξ ἡλίου μελανότης, ἥ τ’ ἐκ μακρᾶς
<span class="lb" data-page="6.21" data-line="17" id="l6.21.17"></span>σκιατροφίας λευκότης. ἀλλὰ προσθεῖναι χρὴ τῇ μὲν τῆς
<span class="pb" data-page="6.22" id="p6.22"></span>
<span class="lb" data-page="6.22" data-line="1" id="l6.22.1"></span>ὑγείας ἐννοίᾳ τὸ λόγον αἰτίας ἔχειν αὐτὴν πρὸς τὴν
<span class="lb" data-page="6.22" data-line="2" id="l6.22.2"></span>ἐνέργειαν, τῇ δὲ τῆς νόσου τὸ καὶ ταύτην τὴν ἐνέργειαν
<span class="lb" data-page="6.22" data-line="3" id="l6.22.3"></span>βλάπτειν. ἀλλὰ περὶ μὲν τούτων ἐν ἑτέροις εἴρηται διὰ
<span class="lb" data-page="6.22" data-line="4" id="l6.22.4"></span>πλειόνων. εἰς δὲ τὰ παρόντα τοσοῦτον ἀποχρήσει μόνον
<span class="lb" data-page="6.22" data-line="5" id="l6.22.5"></span>ἐξ αὐτῶν εἰλῆφθαι, τὸ πλάτος ἱκανὸν εἶναι τῆς ὑγείας, καὶ
<span class="lb" data-page="6.22" data-line="6" id="l6.22.6"></span>μὴ πᾶσιν ἡμῖν ὑπάρχειν ἴσον ἀκριβῶς. εἰ δέ τῳ δοκεῖ
<span class="lb" data-page="6.22" data-line="7" id="l6.22.7"></span>βίαιον εἶναι καὶ τὴν μὴ παντάπασιν ἀπηκριβωμένην εὐκρασίαν
<span class="lb" data-page="6.22" data-line="8" id="l6.22.8"></span>ὅμως ἔτι καὶ αὐτὴν ὀνομάζεσθαι, οὗτος ἀναμνησθήτω
<span class="lb" data-page="6.22" data-line="9" id="l6.22.9"></span>τῶν κατὰ τὸν βίον ἁπάντων ὀνομάτων. εὔκρατον οὖν τι
<span class="lb" data-page="6.22" data-line="10" id="l6.22.10"></span>καὶ πόμα φαμὲν εἶναι, καὶ βαλανεῖον, οὐ μόνον ὅτι τὸ
<span class="lb" data-page="6.22" data-line="11" id="l6.22.11"></span>μὲν ἄλλῳ, τὸ δὲ ἄλλῳ τοιοῦτόν ἐστιν, ἀλλὰ καὶ ὅτι πρὸς
<span class="lb" data-page="6.22" data-line="12" id="l6.22.12"></span>τὸν αὐτὸν ἄνθρωπον ἐν πλάτει τοιοῦτον ὑπάρχει. ἀποστραφέντος
<span class="lb" data-page="6.22" data-line="13" id="l6.22.13"></span>οὖν τοῦ πίνοντος, ἐμβαλὼν εἰς τὸ ποτήριον
<span class="lb" data-page="6.22" data-line="14" id="l6.22.14"></span>ἢ θερμὸν ἢ ψυχρὸν βραχὺ λάθοις ἂν εὔκρατον ποιήσας.
<span class="lb" data-page="6.22" data-line="15" id="l6.22.15"></span>καίτοι χ’, εἴπερ ἦν οὕτως ἀπηκριβωμένον τὸ εὔκρατον, ὡς ἓν
<span class="lb" data-page="6.22" data-line="16" id="l6.22.16"></span>εἶναι καὶ ἄτμητον, οὐκ ἂν ἐπιβαλόντος θερμὸν ἢ ψυχρὸν
<span class="lb" data-page="6.22" data-line="17" id="l6.22.17"></span>ἔτι εὔκρατον ἐφαίνετο. κατὰ δὲ τὸν αὐτὸν τρόπον, οὐδ’
<span class="pb" data-page="6.23" id="p6.23"></span>
<span class="lb" data-page="6.23" data-line="1" id="l6.23.1"></span>εἰ βραχύ τις εἰς τὴν εὔκρατον κολυμβήθραν ἐμβάλοι ψυχρὸν,
<span class="lb" data-page="6.23" data-line="2" id="l6.23.2"></span>διαφθερεῖ παραχρῆμα τὴν εὐκρασίαν αὐτῆς. οὕτω δὲ
<span class="lb" data-page="6.23" data-line="3" id="l6.23.3"></span>τὸ περιέχον εὔκρατον εἶναί φαμεν, εἰ καὶ βραχείας ἐφ’ ἑκάτερα
<span class="lb" data-page="6.23" data-line="4" id="l6.23.4"></span>τροπὰς λαμβάνει. καὶ τί θαυμαστὸν, εἰ τὴν εὐκρασίαν
<span class="lb" data-page="6.23" data-line="5" id="l6.23.5"></span>εἰς ἱκανὸν ἐκτείνουσι πλάτος ἅπαντες, ὅπου γε καὶ ἐν
<span class="lb" data-page="6.23" data-line="6" id="l6.23.6"></span>αὐταῖς ταῖς λύραις εὐαρμοστίαν τὴν μὲν ἀκριβεστάτην δήπου
<span class="lb" data-page="6.23" data-line="7" id="l6.23.7"></span>μίαν καὶ ἄτμητον ὑπάρχειν εἰκὸς, ἡ μέντοι γ’ εἰς χρείαν
<span class="lb" data-page="6.23" data-line="8" id="l6.23.8"></span>ἰοῦσα πλάτος ἔχει; πολλάκις γ’ οὖν ἡρμόσθαι δοκοῦσαν
<span class="lb" data-page="6.23" data-line="9" id="l6.23.9"></span>ἄριστα λύραν ἕτερος μουσικὸς ἀκριβέστερον ἐφηρμόσατο.
<span class="lb" data-page="6.23" data-line="10" id="l6.23.10"></span>πανταχοῦ γὰρ ἡ αἴσθησις ἡμῖν ἐστι κριτήριον ὡς πρὸς τὰς
<span class="lb" data-page="6.23" data-line="11" id="l6.23.11"></span>ἐν τῷ βίῳ χρείας. ὥστε καὶ τὴν εὐκρασίαν καὶ τὴν
<span class="lb" data-page="6.23" data-line="12" id="l6.23.12"></span>δυσκρασίαν αἰσθήσει κρινοῦμεν. ὡσαύτως δὲ καὶ τὴν τῆς
<span class="lb" data-page="6.23" data-line="13" id="l6.23.13"></span>ἐνεργείας βλάβην ἑκάστου τῶν βεβλαμμένων παρὰ τὸ κατὰ
<span class="lb" data-page="6.23" data-line="14" id="l6.23.14"></span>φύσιν, ὅταν εἰς αἰσθητὸν ἥκῃ μέγεθος, ἤδη νόσον ἡμῖν
<span class="lb" data-page="6.23" data-line="15" id="l6.23.15"></span>εἶναι νομιστέον, οὐδὲν ὡς πρὸς τὰ παρόντα διαφέροντος
<span class="lb" data-page="6.23" data-line="16" id="l6.23.16"></span>οὐδ’ ἐνταῦθα, πότερον αὐτὰς τὰς βεβλαμμένας ἐνεργείας
<span class="lb" data-page="6.23" data-line="17" id="l6.23.17"></span>τὸ νόσημα εἶναι λέγει τις, ἢ τὰς διαθέσεις, ὑφ’ ὧν
<span class="pb" data-page="6.24" id="p6.24"></span>
<span class="lb" data-page="6.24" data-line="1" id="l6.24.1"></span>βλάπτονται, ὥσπερ οὐδ’ εἰ διαθέσεις τις ἢ κατασκευὰς
<span class="lb" data-page="6.24" data-line="2" id="l6.24.2"></span>ὀνομάζειν ἐθέλει. διῄρηται γὰρ ἡμῖν ἑτέρωθι καὶ περὶ
<span class="lb" data-page="6.24" data-line="3" id="l6.24.3"></span>τῶνδε, καὶ δέδεικται κατὰ τὰς διαθέσεις τε καὶ κατασκευὰς
<span class="lb" data-page="6.24" data-line="4" id="l6.24.4"></span>τοῦ σώματος ἥ θ’ ὑγεία καὶ νόσος, οὐ κατὰ τὰς ἐνεργείας
<span class="lb" data-page="6.24" data-line="5" id="l6.24.5"></span>τε καὶ τὰς βλάβας αὐτῶν συνιστάμεναι. ἀλλὰ πρός γε τὸ
<span class="lb" data-page="6.24" data-line="6" id="l6.24.6"></span>φυλάττειν ὑγείαν ἢ ἰᾶσθαι τὰς νόσους οὐδὲν ἐκ τῆς τούτων
<span class="lb" data-page="6.24" data-line="7" id="l6.24.7"></span>ἀκριβείας ὀνινάμεθα. μόνον γὰρ ἀρκεῖ διαγινώσκειν,
<span class="lb" data-page="6.24" data-line="8" id="l6.24.8"></span>ὡς ἡ μὲν κατασκευὴ τοῦ σώματος, αἰτίας ἔχουσα λόγον
<span class="lb" data-page="6.24" data-line="9" id="l6.24.9"></span>ὡς πρὸς τὴν ἐνέργειαν, ὁ σκοπὸς τῆς ὑγιεινῆς τε καὶ θεραπευτικῆς
<span class="lb" data-page="6.24" data-line="10" id="l6.24.10"></span>τέχνης ἐστί· ταύτην γὰρ ἡμῖν φυλάττειν μὲν
<span class="lb" data-page="6.24" data-line="11" id="l6.24.11"></span>ὑπάρχουσαν πρόκειται, δημιουργεῖν δὲ ἀπολλυμένην· αἱ δὲ
<span class="lb" data-page="6.24" data-line="12" id="l6.24.12"></span>ἐνέργειαι κατ’ ἀνάγκην ἕπονται, ταῖς μὲν χρησταῖς κατασκευαῖς
<span class="lb" data-page="6.24" data-line="13" id="l6.24.13"></span>ἄμεμπτοι, ταῖς δ’ οὐ τοιαύταις μοχθηραί. ὥστ’,
<span class="lb" data-page="6.24" data-line="14" id="l6.24.14"></span>ἐπειδήπερ ὃ φυλάττομεν καὶ δημιουργοῦμεν αὐτοὶ, διάθεσίς
<span class="lb" data-page="6.24" data-line="15" id="l6.24.15"></span>τίς ἐστι καὶ κατασκευὴ τοῦ σώματος, ἕπεται δ’ ἐξ ἀνάγκης
<span class="lb" data-page="6.24" data-line="16" id="l6.24.16"></span>αὐτῇ ἡ τῶν ἐνεργειῶν τελειότης, οὐδὲν ἔτι χρὴ πρὸς τὰ
<span class="lb" data-page="6.24" data-line="17" id="l6.24.17"></span>παρόντα, πότερον ἐν τῷ τῶν ἐνεργειῶν ἢ τῷ τῶν
<span class="pb" data-page="6.25" id="p6.25"></span>
<span class="lb" data-page="6.25" data-line="1" id="l6.25.1"></span>κατασκευῶν γένει θετέα ἐστὶν ὑγίειάν τε καὶ νόσον, ἐπισκοπεῖσθαι.
<span class="lb" data-page="6.25" data-line="2" id="l6.25.2"></span>λαβόντες δ’ ἐξ ὑποθέσεως, <span class="milestone ed2page" data-n="6.48" data-unit="ed2page" id="ed2page.6.48"></span>δέον εἶναι
<span class="lb" data-page="6.25" data-line="3" id="l6.25.3"></span>φυλάττειν τῆς κατὰ φύσιν τοῦ σώματος ἡμῶν κατασκευῆς
<span class="lb" data-page="6.25" data-line="4" id="l6.25.4"></span>ἐκεῖνα, δι’ ὧν ἐνεργοῦμεν, ἀναμνήσαντές τε πάλιν, ὡς ἡ
<span class="lb" data-page="6.25" data-line="5" id="l6.25.5"></span>τῶν ὁμοιομερῶν εὐκρασία τε καὶ τῶν ὀργανικῶν διάπλασις
<span class="lb" data-page="6.25" data-line="6" id="l6.25.6"></span>καὶ θέσις ἀριθμός τε καὶ πηλικότης τὰ τῶν ἐνεργειῶν
<span class="lb" data-page="6.25" data-line="7" id="l6.25.7"></span>ἐστιν αἴτια, καὶ ὡς ἐν πλάτει ταῦτα πάντα ἐστὶ, καὶ ὡς καθ’
<span class="lb" data-page="6.25" data-line="8" id="l6.25.8"></span>ἕκαστον ἄνθρωπον ἴδια, τῶν ἐφεξῆς ἐχώμεθα. μεγάλην δ’
<span class="lb" data-page="6.25" data-line="9" id="l6.25.9"></span>εἰς αὐτὰ χρείαν ἡ γνῶσις τοῦ πλάτους αὐτῶν παρέχεται.
<span class="lb" data-page="6.25" data-line="10" id="l6.25.10"></span>τῆς γὰρ εὐκρασίας διττῆς οὔσης, τῆς μὲν ὡς πρὸς ἐπίνοιαν
<span class="lb" data-page="6.25" data-line="11" id="l6.25.11"></span>μᾶλλον<span class="milestone ed1page" data-n="4.224" data-unit="ed1page" id="ed1page.4.224"></span> ἢ μόνιμον ὕπαρξιν, ὥς γ’ ἐν ζώου σώματι,
<span class="lb" data-page="6.25" data-line="12" id="l6.25.12"></span>τῆς δὲ ὑπαρχούσης τε καὶ φαινομένης ἐν ἅπασιν τοῖς
<span class="lb" data-page="6.25" data-line="13" id="l6.25.13"></span>ὑγιαίνουσιν, αὐτὴν πάλιν ἡμᾶς χρὴ τέμνειν τὴν φαινομένην·
<span class="lb" data-page="6.25" data-line="14" id="l6.25.14"></span>εὑρεθήσεται γὰρ οὐ μικρὰ τῶν ἐν αὐτῇ διαφορά. μάθοις
<span class="lb" data-page="6.25" data-line="15" id="l6.25.15"></span>δ’ ἂν, ὡς ἔστιν ἀληθὲς τὸ λεγόμενον, ἐκ τῶν ἡλικιῶν μάλιστα.
<span class="lb" data-page="6.25" data-line="16" id="l6.25.16"></span>τῆς γὰρ τῶν μειρακίων ἡλικίας ἀρίστης οὔσης ὡς
<span class="lb" data-page="6.25" data-line="17" id="l6.25.17"></span>πρὸς τὰς καθ’ ὁρμὴν ἐνεργείας, ἡ τῶν βρεφῶν δι’ ὑγρότητα
<span class="pb" data-page="6.26" id="p6.26"></span>
<span class="lb" data-page="6.26" data-line="1" id="l6.26.1"></span>χείρων ἐστὶν, ἡ δὲ τῶν γερόντων διὰ ξηρότητά τε καὶ
<span class="lb" data-page="6.26" data-line="2" id="l6.26.2"></span>ψύξιν. ἐν μέντοι ταῖς ἄλλαις ἐνεργείαις ταῖς φυσικαῖς ὀνομαζομέναις,
<span class="lb" data-page="6.26" data-line="3" id="l6.26.3"></span>οἷον αὐξήσεσί τε καὶ πέψεσι, καὶ ἀναδόσεσι καὶ
<span class="lb" data-page="6.26" data-line="4" id="l6.26.4"></span>θρέψεσι, τὰ βρέφη τῶν κατὰ τὰς ἄλλας ἡλικίας ἁπάσας
<span class="lb" data-page="6.26" data-line="5" id="l6.26.5"></span>ἀμείνω. ἀλλ’ ὅμως οὐδὲν κωλύονται πάντες οἱ κατὰ πάσας
<span class="lb" data-page="6.26" data-line="6" id="l6.26.6"></span>τὰς ἡλικίας ὑγιαίνειν. ὡς οὖν ἐπὶ τῶν ἡλικιῶν ἔχει, κατὰ
<span class="lb" data-page="6.26" data-line="7" id="l6.26.7"></span>τὸν αὐτὸν τρόπον εὑρήσεις καὶ ἐπὶ τῶν φύσεων αὐτῶν
<span class="lb" data-page="6.26" data-line="8" id="l6.26.8"></span>ἀμήχανον οὖσαν τὴν διαφορὰν ἐν ταῖς κράσεσιν· ὥστε, εἰ
<span class="lb" data-page="6.26" data-line="9" id="l6.26.9"></span>οὕτως ἔτυχε, δυοῖν παίδοιν τὴν αὐτὴν ἡλικίαν ἀγόντων,
<span class="lb" data-page="6.26" data-line="10" id="l6.26.10"></span>τὸν μὲν ὑγρότερον εἶναι θατέρου πολλῷ, τὸν δὲ ξηρότερον,
<span class="lb" data-page="6.26" data-line="11" id="l6.26.11"></span>ὡσαύτως δὲ τὸν μὲν θερμότερον, τὸν δὲ ψυχρότερον. ἐν
<span class="lb" data-page="6.26" data-line="12" id="l6.26.12"></span>όσοις δὴ τοῖς σώμασιν ὑπάρχει τὸ πολλῷ τοῦ προσήκοντος
<span class="lb" data-page="6.26" data-line="13" id="l6.26.13"></span>ἤτοι θερμοτέροις, ἢ ψυχροτέροις, ἢ ὑγροτέροις, ἢ ξηροτέροις
<span class="lb" data-page="6.26" data-line="14" id="l6.26.14"></span>εἶναι, ἐν τούτοις οὐκ ἔστιν ἄμεμπτος ἡ κρᾶσις· ἐν ὅσοις
<span class="lb" data-page="6.26" data-line="15" id="l6.26.15"></span>δὲ ὑπάρχει τις διαφορὰ τοῦ κάλλιστα κεκραμένου, οὐ μὴν
<span class="lb" data-page="6.26" data-line="16" id="l6.26.16"></span>αἰσθητὴ διὰ σμικρότητα, τοῦθ’ ὡς πρὸς τὴν χρείαν ἐν
<span class="lb" data-page="6.26" data-line="17" id="l6.26.17"></span>ἴσῃ χώρᾳ τιθέμεθα τοῖς ἀρίστοις· ὥστ’ εἶναι τῆς κατὰ
<span class="lb" data-page="6.26" data-line="18" id="l6.26.18"></span>πλάτος ὑγείας τὴν μὲν εὔκρατόν τε καὶ ἄμεμπτον ὡς πρὸς
<span class="pb" data-page="6.27" id="p6.27"></span>
<span class="lb" data-page="6.27" data-line="1" id="l6.27.1"></span>αἴσθησιν, τὴν δ’ οἷον δύσκρατόν τε καὶ μεμπτήν. ἐναργέστατα
<span class="lb" data-page="6.27" data-line="2" id="l6.27.2"></span>δὲ τοῦ λεγομένου γνωρίσματα παρέχουσιν αἱ κατ’
<span class="lb" data-page="6.27" data-line="3" id="l6.27.3"></span>ἰσχνότητα καὶ πολυσαρκίαν διαφοραὶ τῶν σωμάτων· ἀναγκαῖον
<span class="lb" data-page="6.27" data-line="4" id="l6.27.4"></span>γάρ που τὰς ἐναντίας ἕξεις ἐναντίαις ἕπεσθαι κράσεσιν.
<span class="lb" data-page="6.27" data-line="5" id="l6.27.5"></span>ὥσπερ οὖν οὐκ ἐπαινοῦμεν οὔτε τὸ ἄγαν ἰσχνὸν,
<span class="lb" data-page="6.27" data-line="6" id="l6.27.6"></span>οὔτε τὸ πάνυ παχὺ σῶμα, κατὰ τὸν αὐτὸν τρόπον οὔτε
<span class="lb" data-page="6.27" data-line="7" id="l6.27.7"></span>τὰς κράσεις αὐτῶν ἐπαινέσομεν, εἰ καὶ ὅτι μάλιστα βλέποιμεν
<span class="lb" data-page="6.27" data-line="8" id="l6.27.8"></span>ἀμφοτέρους ὑγιαίνοντας. αἱ δ’ ἐν τῷ μέσῳ τούτων
<span class="lb" data-page="6.27" data-line="9" id="l6.27.9"></span>ἕξεις τῶν εὐσάρκων ὀνομαζομένων, ὥσπερ αὗται σύμμετροί
<span class="lb" data-page="6.27" data-line="10" id="l6.27.10"></span>τε καὶ ἄμεμπτοι τὴν ἰδέαν εἰσὶ, ἕπονται συμμέτροις τε καὶ
<span class="lb" data-page="6.27" data-line="11" id="l6.27.11"></span>ἀμέμπτοις κράσεσι. τὰς τοίνυν τοιαύτας φύσεις ὡς μὲν
<span class="lb" data-page="6.27" data-line="12" id="l6.27.12"></span>πρὸς τὴν ἀκριβεστάτην ἀλήθειαν οὐδ’ αὐτὰς εὐκράτους ἄν
<span class="lb" data-page="6.27" data-line="13" id="l6.27.13"></span>τις εἴποι, κατά γε τὴν ἁπλῆν καὶ τελείαν εὐκρασίαν, ὡς
<span class="lb" data-page="6.27" data-line="14" id="l6.27.14"></span>μέντοι πρὸς τὴν αἴσθησίν τε καὶ πρὸς τὴν χρείαν ἀμέμπτους
<span class="lb" data-page="6.27" data-line="15" id="l6.27.15"></span>τε καὶ ἀρίστους χρὴ τίθεσθαι. τεκμήριον δὲ ἐναργέστατον,
<span class="lb" data-page="6.27" data-line="16" id="l6.27.16"></span>ὅτι μηδ’ αὐτὰ τὴν ἀκριβεστάτην ἔχουσιν εὐκρασίαν,
<span class="pb" data-page="6.28" id="p6.28"></span>
<span class="lb" data-page="6.28" data-line="1" id="l6.28.1"></span>ἐκ τοῦ μηδέποτε μένειν αὐτὰς ὡσαύτως ἐχούσας, ἀλλὰ
<span class="lb" data-page="6.28" data-line="2" id="l6.28.2"></span>πρῶτον μὲν δέχεσθαι τὴν καθ’ ἡλικίαν μεταβολὴν, οὐδέποτε
<span class="lb" data-page="6.28" data-line="3" id="l6.28.3"></span>ἐν ταὐτῷ μενούσης οὐδεμιᾶς ἡλικίας, ἀλλ’ ἀεὶ πρὸς τὸ ξηρότερον
<span class="lb" data-page="6.28" data-line="4" id="l6.28.4"></span>ἰούσης, δευτέραν δὲ τὴν καθ’ ὕπνον τε καὶ ἐγρήγορσιν,
<span class="lb" data-page="6.28" data-line="5" id="l6.28.5"></span>ἡσυχίαν τε καὶ κίνησιν, αὐτῶν τε τῶν κινήσεων τὰς
<span class="lb" data-page="6.28" data-line="6" id="l6.28.6"></span>διαφορὰς, ἔτι τε πρὸς ταύταις τὴν τοῦ πεινᾷν, ἢ διψῇν,
<span class="lb" data-page="6.28" data-line="7" id="l6.28.7"></span>ἢ ἐσθίειν, ἢ πίνειν, ἢ ἐμπεπλῆσθαι σιτίων, ἢ πόματος
<span class="lb" data-page="6.28" data-line="8" id="l6.28.8"></span>προσδεῖσθαι· καὶ πρὸς τούτοις ἔτι καὶ λουτρὰ, καὶ θυμοὶ,
<span class="lb" data-page="6.28" data-line="9" id="l6.28.9"></span>καὶ φροντίδες, καὶ λῦπαι, καὶ πάνθ’ ὅσα τοιαῦτα <span class="milestone ed2page" data-n="6.49" data-unit="ed2page" id="ed2page.6.49"></span>μονονουχὶ
<span class="lb" data-page="6.28" data-line="10" id="l6.28.10"></span>καθ’ ἑκάστην ῥοπὴν ὑπαλλάττοντα τὴν κρᾶσιν.
<span class="lb" data-page="6.28" data-line="11" id="l6.28.11"></span>οὔκουν χρὴ ζητεῖν ἐν τοσαύτῃ μεταβολῇ τὴν ἀκριβῶς ἀρίστην
<span class="lb" data-page="6.28" data-line="12" id="l6.28.12"></span>κρᾶσιν. εἰ γὰρ καὶ συνέπεσέ ποτε καθ’ ἡντιναοῦν
<span class="lb" data-page="6.28" data-line="13" id="l6.28.13"></span>ἀρίστην φύσιν, ἀλλ’ οὐκ ἔμεινέ γε οὐδ’ ἀκαρῆ. ὥστε γ’
<span class="lb" data-page="6.28" data-line="14" id="l6.28.14"></span>ἐμοὶ καὶ θαυμάζειν ἐπέρχεται τὴν δόξαν τῶν ἀνδρῶν, ὅσοι
<span class="lb" data-page="6.28" data-line="15" id="l6.28.15"></span>τὴν ὑγίειάν τε καὶ εὐκρασίαν ἀπλατῆ τε καὶ μίαν εἶναι νομίζουσιν,
<span class="lb" data-page="6.28" data-line="16" id="l6.28.16"></span>εἰ δέ τι παρὰ ταύτην ἐστὶν, οὐδ’ ὑγείαν εἶναί
<span class="lb" data-page="6.28" data-line="17" id="l6.28.17"></span>φασιν, τήν τε ἀειπάθειαν ἐσφέροντες οὐκ αἰσθάνονται
<span class="pb" data-page="6.29" id="p6.29"></span>
<span class="lb" data-page="6.29" data-line="1" id="l6.29.1"></span>περὶ πράγματος ἢ μηδέποτε γεγονότος ἐν ζώου σώματι ποιούμενοι
<span class="lb" data-page="6.29" data-line="2" id="l6.29.2"></span>τὸν λόγον, ἢ μηδ’ ἐλάχιστον ὑπομένοντος, εἰ καί
<span class="lb" data-page="6.29" data-line="3" id="l6.29.3"></span>ποτε γένοιτο.
</p>
          </article>

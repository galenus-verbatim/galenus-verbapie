<article xmlns="http://www.w3.org/1999/xhtml" id="urn:cts:greekLit:tlg0057.tlg036.1st1K-grc1:1.6">
<span class="pb page1" data-page="6.29" id="p6.29"></span>
<span class="milestone ed1page page1" data-n="4.224" data-unit="ed1page" id="ed1page.4.224"></span>
<span class="milestone ed2page page1" data-n="6.49" data-unit="ed2page" id="ed2page.6.49"></span>
            <p>
<span class="lb" data-page="6.29" data-line="4" id="l6.29.4"></span>Τούτοις μὲν οὖν, ἣν ὀνειρώττουσιν ὑγίειαν,
<span class="lb" data-page="6.29" data-line="5" id="l6.29.5"></span>ἀπολείπωμεν φυλάττειν, ἡμεῖς δ’ ἐπὶ τὰς φαινομένας ἀφικώμεθα,
<span class="lb" data-page="6.29" data-line="6" id="l6.29.6"></span>καὶ διττὴν αὐτῶν θέμενοι τὴν οὐσίαν, ἣν δὴ νῦν
<span class="lb" data-page="6.29" data-line="7" id="l6.29.7"></span>πέπαυμαι λέγων, ἴδιον ἑκατέρας σκοπὸν ἀποδῶμεν, ἐπὶ
<span class="lb" data-page="6.29" data-line="8" id="l6.29.8"></span>μὲν τῆς ἀμέμπτου τὴν ἀκριβῆ φυλακὴν ὡς πρὸς αἴσθησιν,
<span class="lb" data-page="6.29" data-line="9" id="l6.29.9"></span>ἐπὶ δὲ τῆς μεμπτῆς τὴν οὐκ ἀκριβῆ. πειρᾶσθαι γὰρ
<span class="lb" data-page="6.29" data-line="10" id="l6.29.10"></span>χρὴ τὰς ὑγιεινὰς δυσκρασίας ἐπανορθοῦσθαι, τὰς μὲν ξηροτέρας
<span class="lb" data-page="6.29" data-line="11" id="l6.29.11"></span>τοῦ δέοντος φύσεις ὑγροτέρας ἐργαζομένους, ὅσαι
<span class="lb" data-page="6.29" data-line="12" id="l6.29.12"></span>δὲ ὑγρότεραι, ξηραίνοντας, οὕτω δὲ καὶ τῶν μὲν θερμοτέρων
<span class="lb" data-page="6.29" data-line="13" id="l6.29.13"></span>καθαιροῦντας τὴν ὑπερβολὴν, τῶν δὲ ψυχροτέρων
<span class="lb" data-page="6.29" data-line="14" id="l6.29.14"></span>καὶ τούτων κολάζοντας τὴν ἀμετρίαν. ὁποίοις δ’ ἄν τις
<span class="lb" data-page="6.29" data-line="15" id="l6.29.15"></span>ὑγιεινοῖς διαιτήμασιν ἐργάζοιτο ταῦτα, προϊὼν ὁ λόγος
<span class="lb" data-page="6.29" data-line="16" id="l6.29.16"></span>δείξει. πρότερον γάρ με χρὴ διελθεῖν, ὅπως ἄν τις τῆς
<span class="lb" data-page="6.29" data-line="17" id="l6.29.17"></span>ἀρίστης φύσεως διαφυλάττοι τὴν ὑγίειαν, ἔτι δὲ τούτου
<span class="pb" data-page="6.30" id="p6.30"></span>
<span class="lb" data-page="6.30" data-line="1" id="l6.30.1"></span>πρότερον, ἥτις ποτέ ἐστιν ἡ ἀρίστη κατασκευὴ τοῦ σώματος,
<span class="lb" data-page="6.30" data-line="2" id="l6.30.2"></span>ἀναμνήσωμεν. ἔστι δὲ δήπου κατὰ μὲν τὴν οὐσίαν
<span class="lb" data-page="6.30" data-line="3" id="l6.30.3"></span>αὐτὴν τοῦ πράγματος ἐξηγουμένοις ἡ εὐκρατοτάτη τε ἅμα
<span class="lb" data-page="6.30" data-line="4" id="l6.30.4"></span>καὶ τὴν διάπλασιν τῶν μορίων ἀκριβῶς ἁρμόττουσαν ταῖς
<span class="lb" data-page="6.30" data-line="5" id="l6.30.5"></span>ἐνεργείαις αὐτῶν ἔχουσα, καὶ πρὸς τούτοις ἔτι τὸν ἀριθμὸν
<span class="lb" data-page="6.30" data-line="6" id="l6.30.6"></span>ἅπαντα, καὶ τὰ μεγέθη, καὶ τὴν πρὸς ἄλληλα σύνταξιν
<span class="lb" data-page="6.30" data-line="7" id="l6.30.7"></span>ἁπάντων αὐτῶν χρηστὴν ταῖς ἐνεργείαις παρεχομένη. κατὰ
<span class="lb" data-page="6.30" data-line="8" id="l6.30.8"></span>δὲ τὰ γνωρίσματα τὸ ἀκριβῶς εὔσαρκον σῶμα τοιοῦτόν
<span class="lb" data-page="6.30" data-line="9" id="l6.30.9"></span>ἐστιν, ὃ μέσον ἔφην ὑπάρχειν ἰσχνοῦ τε καὶ πολυσάρκου·
<span class="lb" data-page="6.30" data-line="10" id="l6.30.10"></span>πολύσαρκον ἢ παχὺ λέγειν οὐ διοίσει. οὕτω δὲ καὶ τῶν
<span class="lb" data-page="6.30" data-line="11" id="l6.30.11"></span>ἄλλων ὑπερβολῶν ἀκριβῶς μέσον ἐστὶ τὸ τοιοῦτον, ὥστε
<span class="lb" data-page="6.30" data-line="12" id="l6.30.12"></span>μήτε λάσιον αὐτὸ δύνασθαι εἰπεῖν τινα, μήτε ψιλὸν τριχῶν,
<span class="lb" data-page="6.30" data-line="13" id="l6.30.13"></span>ἀλλὰ μήτε μαλακὸν, μήτε σκληρὸν, ἢ λευκὸν, ἢ μέλανα,
<span class="lb" data-page="6.30" data-line="14" id="l6.30.14"></span>ἢ εὐρύφλεβον, ἢ ἄφλεβον, ἢ θυμικὸν, ἢ ἄθυμον, ἢ ὑπνῶδες,
<span class="lb" data-page="6.30" data-line="15" id="l6.30.15"></span>ἢ ἀγρυπνητικὸν, ἢ ἀμβλὺ τὴν διάνοιαν, ἢ πανοῦργον,
<span class="lb" data-page="6.30" data-line="16" id="l6.30.16"></span>ἢ ἀφροδισιαστικὸν, ἢ τοὐναντίον. εἰ δὲ πᾶσιν ᾖ τοῖς
<span class="lb" data-page="6.30" data-line="17" id="l6.30.17"></span>μέρεσιν ἀκριβῶς μέσον τῶν ὑπερβολῶν ἁπασῶν, ἔστι μὲν
<span class="pb" data-page="6.31" id="p6.31"></span>
<span class="lb" data-page="6.31" data-line="1" id="l6.31.1"></span>δήπου τὸ κάλλιστον ὀφθῆναι τὸ τοιοῦτον, ὡς ἂν σύμμετρον
<span class="lb" data-page="6.31" data-line="2" id="l6.31.2"></span>ὑπάρχον, εἰς ἅπαντάς τε τοὺς πόνους ἐπιτήδειον. ἕξει
<span class="lb" data-page="6.31" data-line="3" id="l6.31.3"></span>δὲ καὶ τὰ ἄλλα πάντα γνωρίσματα τῆς καθ’ ἕκαστον μόριον
<span class="lb" data-page="6.31" data-line="4" id="l6.31.4"></span>εὐκρασίας, ἅπερ ἐν τῷ δευτέρῳ περὶ κράσεων εἴρηται
<span class="lb" data-page="6.31" data-line="5" id="l6.31.5"></span>γράμματι. πολλὰ γὰρ τῶν σωμάτων εὔκρατα μὲν, εἰ τύχοι,
<span class="lb" data-page="6.31" data-line="6" id="l6.31.6"></span>ταῖς κεφαλαῖς ἐστι, δύσκρατα δὲ θώραξι, ἢ τοῖς κατὰ γαστρός
<span class="lb" data-page="6.31" data-line="7" id="l6.31.7"></span>τε καὶ τὰ γεννητικὰ μόρια. τινῶν δὲ ἐν τοῖς κώλοις
<span class="lb" data-page="6.31" data-line="8" id="l6.31.8"></span>ἐστὶν ἡ δυσκρασία, καὶ πολλοῖς καθ’ ἕν τι τῶν σπλάγχνων,
<span class="lb" data-page="6.31" data-line="9" id="l6.31.9"></span>ή τι μόριον ἕτερον ἓν, ἢ πλείω, καθάπερ οὖν καὶ περί
<span class="lb" data-page="6.31" data-line="10" id="l6.31.10"></span>τινα πλείω τῶν σπλάγχνων ἐνίοις ἐστὶν ἡ δυσκρασία.
<span class="lb" data-page="6.31" data-line="11" id="l6.31.11"></span><span class="milestone ed2page" data-n="6.50" data-unit="ed2page" id="ed2page.6.50"></span>πολλοῖς δὲ ἐφώρασα καὶ κατά τι τῶν ὀργανικῶν μορίων
<span class="lb" data-page="6.31" data-line="12" id="l6.31.12"></span>δύο κράσεις ὑπαρχούσας, ὥστε, εἰ τύχοι, τὸ μὲν ἄλλο
<span class="lb" data-page="6.31" data-line="13" id="l6.31.13"></span>κύτος τῆς γαστρὸς ἅπαν ἑτέρας εἶναι κράσεως, ἤτοι χρηστῆς
<span class="lb" data-page="6.31" data-line="14" id="l6.31.14"></span>ἢ μοχθηρᾶς, ἑτέρας δὲ μόνον αὐτῆς τὸ στόμα. περὶ
<span class="lb" data-page="6.31" data-line="15" id="l6.31.15"></span>μὲν δὴ τούτων ἐν ταῖς μοχθηραῖς τῶν σωμάτων κατασκευαῖς
<span class="lb" data-page="6.31" data-line="16" id="l6.31.16"></span>εἰρήσεται.
</p>
          </article>

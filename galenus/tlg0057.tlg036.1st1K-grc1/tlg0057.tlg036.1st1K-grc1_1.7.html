<article xmlns="http://www.w3.org/1999/xhtml" id="urn:cts:greekLit:tlg0057.tlg036.1st1K-grc1:1.7">
<span class="pb page1" data-page="6.31" id="p6.31"></span>
<span class="milestone ed1page page1" data-n="4.224" data-unit="ed1page" id="ed1page.4.224"></span>
<span class="milestone ed2page page1" data-n="6.50" data-unit="ed2page" id="ed2page.6.50"></span>
            <p>
<span class="lb" data-page="6.31" data-line="17" id="l6.31.17"></span>Περὶ δὲ τῆς ἀρίστης ἤδη λέγωμεν, ἧς ἕκαστον
<span class="lb" data-page="6.31" data-line="18" id="l6.31.18"></span>μόριον ἄμεμπτον ἔχει τὴν σύμπασαν οὐσίαν. ὁ δή
<span class="pb" data-page="6.32" id="p6.32"></span>
<span class="lb" data-page="6.32" data-line="1" id="l6.32.1"></span>τοιοῦτος ἄνθρωπος, ὑπὸ τὴν ὑγιεινὴν ἀγόμενος τέχνην,
<span class="lb" data-page="6.32" data-line="2" id="l6.32.2"></span>εὐτυχὴς μὲν ἂν εἴη τις, εἰ μετὰ τὴν πρώτην ἀποκύησιν ἐπιστατοῖτο
<span class="lb" data-page="6.32" data-line="3" id="l6.32.3"></span>πρὸς αὐτῆς· οὕτω γὰρ ἄν τι καὶ εἰς τὴν ψυχικὴν
<span class="lb" data-page="6.32" data-line="4" id="l6.32.4"></span>ὀνίναιτο, τῆς χρηστῆς διαίτης ἤθη χρηστὰ παρασκευαζούσης·
<span class="lb" data-page="6.32" data-line="5" id="l6.32.5"></span>οὐ μὴν ἀλλὰ καὶ εἰ κατὰ τινα τῶν ἑξῆς ἡλικιῶν εἰς
<span class="lb" data-page="6.32" data-line="6" id="l6.32.6"></span>χρείαν τῆς τέχνης ἀφίκοιτο, καὶ οὕτως ὀνήσεται τὰ μέγιστα.
<span class="lb" data-page="6.32" data-line="7" id="l6.32.7"></span>εἰρήσεται δὲ πρῶτον μὲν, ὡς ἄν τις ἐξ ἀρχῆς παραλαβὼν
<span class="lb" data-page="6.32" data-line="8" id="l6.32.8"></span>ἄνθρωπον τοιοῦτον ὑγιαίνοντα διὰ παντὸς ἀποδείξειε τοῦ
<span class="lb" data-page="6.32" data-line="9" id="l6.32.9"></span>βίου, πλὴν εἰ μή τι τῶν ἔξωθεν αὐτῷ συμπίπτοι βίαιον,
<span class="lb" data-page="6.32" data-line="10" id="l6.32.10"></span>οὐδὲν γὰρ τοῦτό γε πρὸς τὸν τῆς ὑγιεινῆς τέχνης ἐπιστήμονα·
<span class="lb" data-page="6.32" data-line="11" id="l6.32.11"></span>δεύτερον δὲ, ὅπως ἄν τις, εἰ καὶ μὴ νεογενὲς εἴη
<span class="lb" data-page="6.32" data-line="12" id="l6.32.12"></span>τὸ παιδίον, ἀλλ’ ἤδη παιδεύεσθαι δυνάμενον, ἐπιστατήσειεν
<span class="lb" data-page="6.32" data-line="13" id="l6.32.13"></span>αὐτοῦ· καὶ οὕτως <span class="milestone ed1page" data-n="4.225" data-unit="ed1page" id="ed1page.4.225"></span>καθ’ ἑκάστην τῶν ἄλλων
<span class="lb" data-page="6.32" data-line="14" id="l6.32.14"></span>ἡλικιῶν. τὸ τοίνυν νεογενὲς παιδίον, τοῦτο δὴ τὸ ἄμεμπτον
<span class="lb" data-page="6.32" data-line="15" id="l6.32.15"></span>ἁπάσῃ τῇ παρασκευῇ, πρῶτον μὲν σπαργανούσθω,
<span class="lb" data-page="6.32" data-line="16" id="l6.32.16"></span>συμμέτροις ἁλσὶν περιπαττόμενον, ὅπως αὐτοῦ πυκνότερον
<span class="lb" data-page="6.32" data-line="17" id="l6.32.17"></span>καὶ στεῤῥότερον εἴη τὸ δέρμα τῶν ἔνδον μορίων.
<span class="pb" data-page="6.33" id="p6.33"></span>
<span class="lb" data-page="6.33" data-line="1" id="l6.33.1"></span>ἐν γὰρ τῷ κυΐσκεσθαι πάνθ’ ὁμοίως ἦν μαλακὰ, μήτε ψαύσαντος
<span class="lb" data-page="6.33" data-line="2" id="l6.33.2"></span>αὐτοῦ τινος ἔξωθεν σκληροτέρου σώματος, μήτ’ ἀέρος ψυχροῦ
<span class="lb" data-page="6.33" data-line="3" id="l6.33.3"></span>προσπεσόντος, ὑφ’ ὧν συναγόμενόν τε καὶ πιλούμενον γένοιτ’
<span class="lb" data-page="6.33" data-line="4" id="l6.33.4"></span>ἂν αὑτοῦ τε καὶ τῶν ἄλλων μορίων σκληρότερόν τε καὶ πυκνότερον.
<span class="lb" data-page="6.33" data-line="5" id="l6.33.5"></span>ἐπειδὰν δ’ ἀποκυηθῇ, ἐξ ἀνάγκης ὁμιλεῖν μέλλει καὶ
<span class="lb" data-page="6.33" data-line="6" id="l6.33.6"></span>κρύει καὶ θάλπει καὶ πολλοῖς σκληροτέροις ἑαυτοῦ σώμασι.
<span class="lb" data-page="6.33" data-line="7" id="l6.33.7"></span>προσήκει διὰ ταῦτα τὸ σύμφυτον αὐτῷ σκέπασμα παρασκευασθῆναί
<span class="lb" data-page="6.33" data-line="8" id="l6.33.8"></span>πως ὑφ’ ἡμῶν ἄριστον εἰς δυσπάθειαν. ἱκανὴ δὲ ἡ
<span class="lb" data-page="6.33" data-line="9" id="l6.33.9"></span>διὰ μόνων τῶν ἁλῶν παρασκευὴ τοῖς γε κατὰ φύσιν ἔχουσι
<span class="lb" data-page="6.33" data-line="10" id="l6.33.10"></span>βρέφεσι. ὅσα γὰρ ἤτοι μυρίνης φύλλων ξηρῶν περιπαττομένων,
<span class="lb" data-page="6.33" data-line="11" id="l6.33.11"></span>ἢ τινος ἑτέρου τοιούτου δεῖται, μοχθηρῶς δή που
<span class="lb" data-page="6.33" data-line="12" id="l6.33.12"></span>διάκειται. πρόκειται δ’ ἡμῖν τό γε νῦν εἶναι περὶ τῶν
<span class="lb" data-page="6.33" data-line="13" id="l6.33.13"></span>ἄριστα κατεσκευασμένων τὸν λόγον ποιεῖσθαι. ταῦτ’ οὖν,
<span class="lb" data-page="6.33" data-line="14" id="l6.33.14"></span>ὡς εἴρηται, σπαργανωθέντα γάλακτί τε χρήσθω τροφῇ, καὶ
<span class="lb" data-page="6.33" data-line="15" id="l6.33.15"></span>λουτροῖς ὑδάτων χρηστῶν, ὑγρᾶς γὰρ χρῄζει τῆς συμπάσης
<span class="lb" data-page="6.33" data-line="16" id="l6.33.16"></span>διαίτης, ἅτε καὶ τὴν κρᾶσιν ὑγροτέραν ἔχοντα τῶν ἐν ταῖς
<span class="lb" data-page="6.33" data-line="17" id="l6.33.17"></span>ἄλλαις ἡλικίαις. ἔοικε δὲ τοῦτο πρῶτον εὐθὺς ἥκειν σκέμμα
<span class="pb" data-page="6.34" id="p6.34"></span>
<span class="lb" data-page="6.34" data-line="1" id="l6.34.1"></span>τῶν ἀναγκαίων εἰς δίαιταν ὑγιεινήν. εἰσὶ γὰρ οἳ νομίζουσιν,
<span class="lb" data-page="6.34" data-line="2" id="l6.34.2"></span>ἀεὶ δεῖσθαι ξηραίνεσθαι τὰς ὑγροτέρας φύσεις, ὥσπερ
<span class="lb" data-page="6.34" data-line="3" id="l6.34.3"></span>γε καὶ θερμαίνεσθαι μὲν τὰς ψυχροτέρας, ὑγραίνεσθαι δὲ
<span class="lb" data-page="6.34" data-line="4" id="l6.34.4"></span>τῆς ξηροτέρας, ψύχεσθαι δὲ τὰς θερμοτέρας· ὑπὸ γὰρ
<span class="lb" data-page="6.34" data-line="5" id="l6.34.5"></span>τῶν ὁμοίων ἑκάστην τῶν ἀμετριῶν αὐξάνεσθαι, κολάζεσθαι
<span class="lb" data-page="6.34" data-line="6" id="l6.34.6"></span>δὲ καὶ καθαιρεῖσθαι πρὸς τῶν ἐναντίων, ἑνὶ δὲ λόγῳ τὰ
<span class="lb" data-page="6.34" data-line="7" id="l6.34.7"></span>ἐναντία τῶν ἐναντίων ὑπάρχειν ἰάματα. ἐχρῆν δὲ αὐτοὺς
<span class="lb" data-page="6.34" data-line="8" id="l6.34.8"></span>μὴ τοῦτο μόνον Ἱπποκράτους ἀνεγνωκέναι τε καὶ μνημονεύειν,
<span class="lb" data-page="6.34" data-line="9" id="l6.34.9"></span>ὡς τὰ ἐναντία τῶν ἐναντίων ἐστὶν ἰάματα, ἀλλὰ
<span class="lb" data-page="6.34" data-line="10" id="l6.34.10"></span>κἐκεῖνα, δι’ ὧν φησιν· αἱ ὑγραὶ πᾶσαι δίαιται τοῖς πυρετταίνουσι
<span class="lb" data-page="6.34" data-line="11" id="l6.34.11"></span>ξυμφέρουσι, <span class="milestone ed2page" data-n="6.51" data-unit="ed2page" id="ed2page.6.51"></span>μάλιστα δὲ παιδίοισι, καὶ
<span class="lb" data-page="6.34" data-line="12" id="l6.34.12"></span>τοῖσιν οὕτως εἰθισμένοισι διαιτᾶσθαι. φαίνεται γὰρ ἐνταῦθα
<span class="lb" data-page="6.34" data-line="13" id="l6.34.13"></span>παράλληλα θεὶς ἐφεξῆς τρία, νόσημά τε καὶ ἡλικίαν
<span class="lb" data-page="6.34" data-line="14" id="l6.34.14"></span>καὶ ἔθος. ἀπὸ μὲν οὖν τοῦ νοσήματος ἔνδειξιν λαμβάνει
<span class="lb" data-page="6.34" data-line="15" id="l6.34.15"></span>τῶν ἐναντίων, ἀπὸ δὲ τῆς ἡλικίας τε καὶ τοῦ ἔθους
<span class="lb" data-page="6.34" data-line="16" id="l6.34.16"></span>τῶν ὁμοίων. τῷ μὲν γὰρ πυρετῷ (νόσημα δέ ἐστι τοῦτο
<span class="lb" data-page="6.34" data-line="17" id="l6.34.17"></span>θερμὸν καὶ αὐχμῶδες) αἱ ὑγραὶ δίαιται χρησταί· τοῖς δὲ
<span class="lb" data-page="6.34" data-line="18" id="l6.34.18"></span>παιδίοις (οὐ γὰρ νόσημα τούτοις γε, ἀλλὰ κατὰ φύσιν ἢ
<span class="pb" data-page="6.35" id="p6.35"></span>
<span class="lb" data-page="6.35" data-line="1" id="l6.35.1"></span>ἡλικίαν) τὸ ὁμοιότατον ὠφελιμώτατον. οὕτω δὲ καὶ τοῖς
<span class="lb" data-page="6.35" data-line="2" id="l6.35.2"></span>ἔθεσιν, ὡς ἂν καὶ αὐτοῖς ἐπικτήτους τινὰς ἐν τοῖς σώμασι
<span class="lb" data-page="6.35" data-line="3" id="l6.35.3"></span>φύσεις ἐργαζομένοις, ἡ τῶν ἐναντίων προσφορὰ βλαβερωτάτη.
<span class="lb" data-page="6.35" data-line="4" id="l6.35.4"></span>καὶ δεόντως τοῖς μὲν κατὰ φύσιν ἔχουσι σώμασι
<span class="lb" data-page="6.35" data-line="5" id="l6.35.5"></span>φυλάττεσθαι χρὴ τὴν οἰκείαν ἕξιν, τοῖς δὲ νοσοῦσιν ἀλλοιοῦσθαί
<span class="lb" data-page="6.35" data-line="6" id="l6.35.6"></span>τε καὶ πρὸς τοὐναντίον ἐπάγεσθαι. φυλάττεται
<span class="lb" data-page="6.35" data-line="7" id="l6.35.7"></span>μὲν οὖν ἕκαστον ὑπὸ τῶν ὁμοίων, ἀλλοιοῦται δὲ ὑπὸ τῶν
<span class="lb" data-page="6.35" data-line="8" id="l6.35.8"></span>ἐναντίων. οὔκουν ξηραίνειν χρὴ τοὺς παῖδας, ὅτι μὴ παρὰ
<span class="lb" data-page="6.35" data-line="9" id="l6.35.9"></span>φύσιν αὐτοῖς ἡ ὑγρότης, ὥσπερ ἐν βράγχοις τε καὶ κορύζαις
<span class="lb" data-page="6.35" data-line="10" id="l6.35.10"></span>καὶ κατάῤῥοις, ἀλλ’ ἐν τοῖς φύσει διαιτᾷν, ὑγραίνοντά τε
<span class="lb" data-page="6.35" data-line="11" id="l6.35.11"></span>λουτροῖς ποτίμων ὑδάτων, (ὅσα γὰρ ἐμφαίνει τινὰ φαρμακώδη
<span class="lb" data-page="6.35" data-line="12" id="l6.35.12"></span>ποιότητα, ξηραίνει πάντα, καθάπερ τὰ θειώδη, καὶ
<span class="lb" data-page="6.35" data-line="13" id="l6.35.13"></span>ἀσφαλτώδη, καὶ στυπτηριώδη,) καὶ τροφὴν καὶ ποτὰ παρέχοντα
<span class="lb" data-page="6.35" data-line="14" id="l6.35.14"></span>ὅτι μάλιστα κράσεως ὑγροτάτης. οὕτω καὶ ἡ φύσις
<span class="lb" data-page="6.35" data-line="15" id="l6.35.15"></span>αὐτὴ προὐνοήσατο τῶν παίδων, τροφὴν ὑγρὰν αὐτοῖς παρασκευάσασα
<span class="lb" data-page="6.35" data-line="16" id="l6.35.16"></span>τὸ γάλα τῆς μητρός. ἄριστον μὲν οὖν ἴσως καὶ
<span class="pb" data-page="6.36" id="p6.36"></span>
<span class="lb" data-page="6.36" data-line="1" id="l6.36.1"></span>τοῖς ἄλλοις ἅπασι βρέφεσι τὸ τῆς μητρός ἐστι γάλα, πλὴν
<span class="lb" data-page="6.36" data-line="2" id="l6.36.2"></span>εἰ μὴ τύχῃ νενοσηκὸς, οὐχ ἥκιστα δὲ καὶ τῷ τῆς ἀρίστης
<span class="lb" data-page="6.36" data-line="3" id="l6.36.3"></span>κράσεως, ὑπὲρ οὗ νῦν ὁ λόγος ἐστί. εἰκὸς γάρ που τῆς
<span class="lb" data-page="6.36" data-line="4" id="l6.36.4"></span>τούτου μητρὸς ἄμεμπτον εἶναι τό τε σύμπαν σῶμα καὶ
<span class="lb" data-page="6.36" data-line="5" id="l6.36.5"></span>τὸ γάλα. ἐξ αἵματος μὲν οὖν ἔτι κυουμένοις ἡμῖν ἡ τροφή·
<span class="lb" data-page="6.36" data-line="6" id="l6.36.6"></span>ἐξ αἵματος δὲ καὶ ἡ τοῦ γάλακτος γένεσις, ὀλιγίστην μεταβολὴν
<span class="lb" data-page="6.36" data-line="7" id="l6.36.7"></span>ἐν μαστοῖς προσλαβόντος. ὥσθ’ ὅσα παιδία τῷ τῆς
<span class="lb" data-page="6.36" data-line="8" id="l6.36.8"></span>μητρὸς γάλακτι τρέφεται, συνηθεστάτῃ τε ἅμα καὶ οἰκειοτάτῃ
<span class="lb" data-page="6.36" data-line="9" id="l6.36.9"></span>χρῆται τροφῇ. φαίνεται δὲ οὐ μόνον παρασκευάσασα
<span class="lb" data-page="6.36" data-line="10" id="l6.36.10"></span>τὴν τοιαύτην τροφὴν ἡ φύσις τοῖς βρέφεσιν, ἀλλὰ καὶ δυνάμεις
<span class="lb" data-page="6.36" data-line="11" id="l6.36.11"></span>αὐτοῖς εὐθὺς ἐξ ἀρχῆς συμφύτους παρασχοῦσα
<span class="lb" data-page="6.36" data-line="12" id="l6.36.12"></span>ἕνεκα τῆς χρήσεως αὐτοῦ. καὶ γὰρ καὶ γεννηθεῖσι εἴ τις
<span class="lb" data-page="6.36" data-line="13" id="l6.36.13"></span>ἐνθείη παραχρῆμα τῷ στόματι τὴν θηλὴν τοῦ μαστοῦ,
<span class="lb" data-page="6.36" data-line="14" id="l6.36.14"></span>βδάλλει τε τὸ γάλα καὶ καταπίνει προθυμότατα· καὶ ἢν
<span class="lb" data-page="6.36" data-line="15" id="l6.36.15"></span>ἀνιώμενά τε καὶ κλαυθμυριζόμενα τύχῃ, τῆς λύπης αὐτοῖς
<span class="lb" data-page="6.36" data-line="16" id="l6.36.16"></span>οὐκ ἐλάχιστον ἴαμα ὁ τιτθὸς τῆς τρεφούσης ἐστὶν ἐντιθέμενος
<span class="lb" data-page="6.36" data-line="17" id="l6.36.17"></span>τῷ στόματι. τρία γὰρ οὖν ἤδη ταῦτα ταῖς τροφοῖς
<span class="lb" data-page="6.36" data-line="18" id="l6.36.18"></span>ἐξεύρηται τῶν παιδίων τῆς λύπης ἰάματα τῇ πείρᾳ διδαχθείσαις,
<span class="pb" data-page="6.37" id="p6.37"></span>
<span class="lb" data-page="6.37" data-line="1" id="l6.37.1"></span>ἓν μὲν τὸ νῦν δὴ λεγόμενον, ἕτερα δὲ δύο,
<span class="lb" data-page="6.37" data-line="2" id="l6.37.2"></span>κίνησίς τε μετρία καὶ φωνῆς ἐμμέλειά τις, οἷς χρώμεναι
<span class="lb" data-page="6.37" data-line="3" id="l6.37.3"></span>διαπαντὸς οὐ καταπραΰνουσι μόνον, ἀλλὰ καὶ εἰς ὕπνοι
<span class="lb" data-page="6.37" data-line="4" id="l6.37.4"></span>αὐτὰ ἀπάγουσι, δηλούσης αὖ κᾀν τῷδε τῆς φύσεως, ὅτι
<span class="lb" data-page="6.37" data-line="5" id="l6.37.5"></span>πρὸς μουσικὴν καὶ γυμναστικὴν οἰκείως διάκεινται. καὶ
<span class="lb" data-page="6.37" data-line="6" id="l6.37.6"></span>ὅς τις οὖν ἱκανός ἐστι καλῶς χρῆσθαι ταῖς τέχναις ταύταις,
<span class="lb" data-page="6.37" data-line="7" id="l6.37.7"></span>οὗτος καὶ σῶμα καὶ ψυχὴν παιδεύσει κάλλιστα.
</p>
          </article>

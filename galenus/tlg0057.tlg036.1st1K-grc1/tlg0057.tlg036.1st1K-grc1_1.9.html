<article xmlns="http://www.w3.org/1999/xhtml" id="urn:cts:greekLit:tlg0057.tlg036.1st1K-grc1:1.9">
<span class="pb page1" data-page="6.45" id="p6.45"></span>
<span class="milestone ed1page page1" data-n="4.226" data-unit="ed1page" id="ed1page.4.226"></span>
<span class="milestone ed2page page1" data-n="6.54" data-unit="ed2page" id="ed2page.6.54"></span>
            <p>
<span class="lb" data-page="6.45" data-line="10" id="l6.45.10"></span>Ταῦτ’ οὖν ἅπαντα περὶ τὸ παιδίον εἰς τρίτον
<span class="lb" data-page="6.45" data-line="11" id="l6.45.11"></span>ἔτος ἀπὸ τῆς πρώτης γενέσεως ἀξιῶ πραγματεύεσθαι,
<span class="lb" data-page="6.45" data-line="12" id="l6.45.12"></span>καὶ πρὸ τούτων ἔτι τῆς τρεφούσης αὐτὸ οὐ σμικρὰν ποιεῖσθαι
<span class="lb" data-page="6.45" data-line="13" id="l6.45.13"></span>πρόνοιαν, ἐδεσμάτων τε πέρι καὶ πομάτων, ὕπνων
<span class="lb" data-page="6.45" data-line="14" id="l6.45.14"></span>τε καὶ ἀφροδισίων, καὶ γυμνασίων, ὡς ἄριστον εἴη τὴν
<span class="lb" data-page="6.45" data-line="15" id="l6.45.15"></span>κρᾶσιν τὸ γάλα. γένοιτο δ’ ἂν τοιοῦτον, εἰ τὸ αἷμα χρηστότατον
<span class="lb" data-page="6.45" data-line="16" id="l6.45.16"></span>εἴη. ἔστι δὲ χρηστότατον τὸ μήτε πικρόχολον, μήτε
<span class="lb" data-page="6.45" data-line="17" id="l6.45.17"></span>μελαγχολικὸν, μήτε φλεγματῶδες, μήτ’ ὀῤῥώδει τινὶ μήθ’
<span class="lb" data-page="6.45" data-line="18" id="l6.45.18"></span>ὑδατώδει συμμιγὲς ὑγρότητι. γεννᾶται δὲ τοιοῦτον ἐπί τε
<span class="pb" data-page="6.46" id="p6.46"></span>
<span class="lb" data-page="6.46" data-line="1" id="l6.46.1"></span>τοῖς συμμέτροις γυμνασίοις καὶ τροφαῖς εὐχύμοις ἅμα καὶ
<span class="lb" data-page="6.46" data-line="2" id="l6.46.2"></span>κατὰ <span class="milestone ed1page" data-n="4.227" data-unit="ed1page" id="ed1page.4.227"></span>καιρὸν τὸν προσήκοντα καὶ κατὰ μέτρα τὰ
<span class="lb" data-page="6.46" data-line="3" id="l6.46.3"></span>δέοντα λαμβανομέναις, ὥσπερ οὖν καὶ ἐν πόμασίν ἐστιν
<span class="lb" data-page="6.46" data-line="4" id="l6.46.4"></span>εὐκαίροις τε καὶ μετρίοις· ὑπὲρ ὧν ἁπάντων ἐν τοῖς ἔπειτα
<span class="lb" data-page="6.46" data-line="5" id="l6.46.5"></span>λόγοις ἀκριβῶς διορισθήσεται. ἀφροδισίων τε παντάπασιν
<span class="lb" data-page="6.46" data-line="6" id="l6.46.6"></span>ἀπέχεσθαι κελεύω τὰς θηλαζούσας παιδία γυναῖκας. αἵ τε
<span class="lb" data-page="6.46" data-line="7" id="l6.46.7"></span>γὰρ ἐπιμήνιοι καθάρσεις ἐρεθίζονται μιγνυμέναις ἀνδράσι,
<span class="lb" data-page="6.46" data-line="8" id="l6.46.8"></span>καὶ οὐκ εὐῶδες ἔτι μένει τὸ γάλα. καί τινες αὐτῶν ἐν γαστρὶ
<span class="lb" data-page="6.46" data-line="9" id="l6.46.9"></span>λαμβάνουσιν, οὗ βλαβερώτερον οὐδὲν ἂν εἴη παιδίῳ
<span class="lb" data-page="6.46" data-line="10" id="l6.46.10"></span>γάλακτι τρεφομένῳ. δαπανᾶται γὰρ ἐν τῷδε τὸ χρηστότατον
<span class="lb" data-page="6.46" data-line="11" id="l6.46.11"></span>τοῦ αἵματος εἰς τὸ κυούμενον. ἅτε γὰρ ἀρχὴν ζωῆς ἐν
<span class="lb" data-page="6.46" data-line="12" id="l6.46.12"></span>ἑαυτῷ ἰδίαν περιέχον, ὑπὸ ταύτης τε διοικεῖται καὶ διὰ
<span class="lb" data-page="6.46" data-line="13" id="l6.46.13"></span>παντὸς ἐπισπᾶται τὴν οἰκείαν τροφὴν, ὡσανεὶ ἐνεῤῥιζωμένον
<span class="lb" data-page="6.46" data-line="14" id="l6.46.14"></span>τε τῇ μήτρᾳ καὶ ἀχώριστον ὑπάρχον ἀεὶ, νύκτωρ τε ἅμα
<span class="lb" data-page="6.46" data-line="15" id="l6.46.15"></span>καὶ μεθ’ ἡμέραν. ἔλαττόν τε εἰκότως ἐν τῷδε καὶ φαυλότερον
<span class="lb" data-page="6.46" data-line="16" id="l6.46.16"></span>ἀποτελεῖται τὸ τῆς κυούσης αἷμα, καὶ διὰ τοῦτο καὶ
<span class="lb" data-page="6.46" data-line="17" id="l6.46.17"></span>τὸ γάλα μοχθηρότερόν τε καὶ ὀλίγον ἐν τοῖς τιτθοῖς ἀθροίζεται.
<span class="lb" data-page="6.46" data-line="18" id="l6.46.18"></span>ὥστε ἔγωγε συμβουλεύσαιμι ἂν, εἰ κυήσειεν ἡ
<span class="pb" data-page="6.47" id="p6.47"></span>
<span class="lb" data-page="6.47" data-line="1" id="l6.47.1"></span>θηλάζουσα τὸ παιδίον, ἑτέραν ἐξευρίσκειν τροφὸν, ἐπισκεπτομένους
<span class="lb" data-page="6.47" data-line="2" id="l6.47.2"></span>τε καὶ δοκιμάζοντας αὐτῆς ἀκριβῶς τὸ γάλα
<span class="lb" data-page="6.47" data-line="3" id="l6.47.3"></span>γεύσει, καὶ ὄψει, καὶ ὀσφρήσει. καὶ γὰρ γευομένοις καὶ
<span class="lb" data-page="6.47" data-line="4" id="l6.47.4"></span>ὀσμωμένοις ἡδὺ, λευκόν τε καὶ ὁμαλὸν καὶ μέσως ἔχον
<span class="lb" data-page="6.47" data-line="5" id="l6.47.5"></span>ὑγρότητός τε καὶ πάχους ὀφθήσεται τὸ ἄριστον γάλα· τὸ
<span class="lb" data-page="6.47" data-line="6" id="l6.47.6"></span>δὲ μοχθηρὸν ἤτοι παχὺ, καὶ τυρωδέστατον, ἢ ὑγρὸν, καὶ
<span class="lb" data-page="6.47" data-line="7" id="l6.47.7"></span>ὀῤῥῶδες, καὶ πελιδνὸν, καὶ ἀνώμαλον ἐν συστάσει καὶ
<span class="lb" data-page="6.47" data-line="8" id="l6.47.8"></span>χροιᾷ, <span class="milestone ed2page" data-n="6.55" data-unit="ed2page" id="ed2page.6.55"></span>καὶ γευομένοις πικρότατον, καὶ ἅλμης ἤ τινος
<span class="lb" data-page="6.47" data-line="9" id="l6.47.9"></span>ἑτέρας ἀλλοκότου ποιότητος ἔμφασιν ἕξει· τὸ δὲ τοιοῦτον
<span class="lb" data-page="6.47" data-line="10" id="l6.47.10"></span>οὐδὲ πρὸς τὴν ὀσμὴν ἡδύ. ταῦτα μὲν ἔστω σοι γνωρίσματα
<span class="lb" data-page="6.47" data-line="11" id="l6.47.11"></span>μοχθηροῦ τε καὶ χρηστοῦ γάλακτος, οἷς τεκμαιρόμενος,
<span class="lb" data-page="6.47" data-line="12" id="l6.47.12"></span>ὅταν ἤτοι κύησις, ἢ καὶ νόσημά τί ἐστι περὶ τὴν μητέρα
<span class="lb" data-page="6.47" data-line="13" id="l6.47.13"></span>γενόμενον, ἐφ’ ἑτέραν τροφὸν ἰέναι, τὴν κρίσιν τε καὶ τὴν
<span class="lb" data-page="6.47" data-line="14" id="l6.47.14"></span>αἵρεσιν ποιεῖσθαι.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg036.1st1K-grc1:2.1">
<span class="pb page1" data-page="6.81" id="p6.81"></span>
<span class="milestone ed1page page1" data-n="4.232" data-unit="ed1page" id="ed1page.4.232"></span>
<span class="milestone ed2page page1" data-n="6.65" data-unit="ed2page" id="ed2page.6.65"></span>
            <h2>ΓΑΛΗΝΟΥ ΥΓΙΕΙΝΩΝ ΛΟΓΟΣ Β.
</h2>
            <p>
<span class="lb" data-page="6.81" data-line="1" id="l6.81.1"></span>Τὰ μὲν δὴ κεφάλαια καὶ τοὺς σκοποὺς
<span class="lb" data-page="6.81" data-line="2" id="l6.81.2"></span>τῆς ὑγιεινῆς τέχνης ὁ πρόσθεν λόγος εἴρηκεν· τὰ δὲ κατὰ
<span class="lb" data-page="6.81" data-line="3" id="l6.81.3"></span>μέρος ἅπαντα πειρᾶσθαι χρὴ διελθεῖν, ἀρξαμένους αὖθις
<span class="lb" data-page="6.81" data-line="4" id="l6.81.4"></span>ἀπ’ ἐκείνων, εἰς ἅπερ ἐτελεύτησε τὸ πρῶτον γράμμα. ὑποκείσθω
<span class="lb" data-page="6.81" data-line="5" id="l6.81.5"></span>δή τις ἡμῶν τῷ λόγῳ παῖς ὑγιεινότατος φύσει, τῆς
<span class="lb" data-page="6.81" data-line="6" id="l6.81.6"></span>τρίτης ἑβδομάδος ἐτῶν ἀρχόμενος, ἐφ’ οὗ πλάττειν τε καὶ
<span class="lb" data-page="6.81" data-line="7" id="l6.81.7"></span>κοσμεῖν τὸ σῶμα προκείσθω καθ’ ὅσον οἷόν τε κάλλιστα.
<span class="lb" data-page="6.81" data-line="8" id="l6.81.8"></span>καὶ πρῶτον τοῦτ’ αὐτὸ διοριστέον, τί ποτε βούλεται τῷ
<span class="lb" data-page="6.81" data-line="9" id="l6.81.9"></span>λόγῳ τὸ κάλλιστα προσκείμενον. βούλεται δὲ τόδε. ὥσπερ
<span class="pb" data-page="6.82" id="p6.82"></span>
<span class="lb" data-page="6.82" data-line="1" id="l6.82.1"></span>αὐτῶν τῶν σωμάτων ἐδείχθη παμπόλλη τις οὖσα διαφορὰ,
<span class="lb" data-page="6.82" data-line="2" id="l6.82.2"></span>κατὰ τὸν αὐτὸν τρόπον καὶ τῶν βίων, οὓς βιοῦμεν, εἴδη
<span class="lb" data-page="6.82" data-line="3" id="l6.82.3"></span>πάμπολλά ἐστιν. οὐκ οὖν ἐγχωρεῖ τὴν ἀρίστην τοῦ σώματος ἐπιμέλειαν
<span class="lb" data-page="6.82" data-line="4" id="l6.82.4"></span>ἐν ἅπαντι τῷ προχειρισθέντι βίῳ συστήσασθαι, ἀλλὰ
<span class="lb" data-page="6.82" data-line="5" id="l6.82.5"></span>τὴν μὲν ἑκάστῳ βελτίστην οἷόν τε, τὴν δ’ ἁπλῶς ἀρίστην
<span class="lb" data-page="6.82" data-line="6" id="l6.82.6"></span>οὐκ ἐγχωρεῖ κατὰ πάντας τοὺς βίους ποιήσασθαι. πολλοῖς
<span class="lb" data-page="6.82" data-line="7" id="l6.82.7"></span>γὰρ τῶν ἀνθρώπων μετὰ περιστάσεως πραγμάτων ὁ βίος
<span class="lb" data-page="6.82" data-line="8" id="l6.82.8"></span>ἐστί. καὶ βλάπτεσθαι μὲν ἀναγκαῖόν ἐστιν αὐτοῖς ἐξ ὧν
<span class="lb" data-page="6.82" data-line="9" id="l6.82.9"></span>πράττουσιν, ἀποστῆναι δ’ ἀδύνατον. ἔνιοι μὲν γὰρ ὑπὸ
<span class="lb" data-page="6.82" data-line="10" id="l6.82.10"></span>πτωχείας εἰς τοὺς τοιούτους ἐμπίπτουσι βίους, ἔνιοι δ’ ὑπὸ
<span class="lb" data-page="6.82" data-line="11" id="l6.82.11"></span>δουλείας, ἤτοι πατρόθεν εἰς αὐτοὺς καθηκούσης, ἢ αἰχμαλώτοις
<span class="lb" data-page="6.82" data-line="12" id="l6.82.12"></span>ληφθεῖσιν, ἢ ἁρπαχθεῖσιν, ἅσπερ καὶ μόνας δουλείας
<span class="lb" data-page="6.82" data-line="13" id="l6.82.13"></span>ὀνομάζουσιν οἱ πολλοὶ τῶν ἀνθρώπων. <span class="milestone ed2page" data-n="6.67" data-unit="ed2page" id="ed2page.6.67"></span>ἐμοὶ δὲ
<span class="lb" data-page="6.82" data-line="14" id="l6.82.14"></span>δοκοῦσι καὶ ὅσοι διὰ φιλοτιμίαν ἢ δι’ ἐπιθυμίαν ἡντιναοῦν
<span class="lb" data-page="6.82" data-line="15" id="l6.82.15"></span>εἵλοντο βίον ἐν περιστάσεσι πραγμάτων, ὡς ὀλίγιστα
<span class="lb" data-page="6.82" data-line="16" id="l6.82.16"></span>δύνασθαι σχολάζειν τῇ τοῦ σώματος ἐπιμελείᾳ, καὶ
<span class="lb" data-page="6.82" data-line="17" id="l6.82.17"></span>οὗτοι δουλεύειν ἑκόντες οὐκ ἀγαθαῖς δεσποίναις. ὥστε
<span class="lb" data-page="6.82" data-line="18" id="l6.82.18"></span>τούτοις μὲν οὐκ ἐγχωρεῖ γράψαι τὴν ἁπλῶς ἀρίστην ἐπιμέλειαν
<span class="pb" data-page="6.83" id="p6.83"></span>
<span class="lb" data-page="6.83" data-line="1" id="l6.83.1"></span>τοῦ σώματος· ὅστις δὲ ἀκριβῶς ἐλεύθερος ὑπάρχει
<span class="lb" data-page="6.83" data-line="2" id="l6.83.2"></span>καὶ τύχῃ καὶ προαιρέσει, δυνατὸν ὑποθέσθαι τῷδε, ὡς
<span class="lb" data-page="6.83" data-line="3" id="l6.83.3"></span>ἂν ὑγιαίνοι μάλιστα, καὶ ἥκιστα νοσήσειε, καὶ γηράσειεν
<span class="lb" data-page="6.83" data-line="4" id="l6.83.4"></span>ἄριστα. καὶ μέν γε καὶ ἡ ὑγιεινὴ μέθοδος, καθάπερ
<span class="lb" data-page="6.83" data-line="5" id="l6.83.5"></span>οὖν καὶ ἄλλη πᾶσα μέθοδος, ἀρχὴν διδασκαλίας τοιαύτην
<span class="lb" data-page="6.83" data-line="6" id="l6.83.6"></span>ἐπιζητεῖ. τὸ γὰρ ἁπλοῦν καὶ ἄμεμπτον ἐν ἑκάστῳ
<span class="lb" data-page="6.83" data-line="7" id="l6.83.7"></span>γένει, καθάπερ τις κανὼν, ἁπάντων ἐθέλει· προτετάχθαι
<span class="lb" data-page="6.83" data-line="8" id="l6.83.8"></span>τῶν οὐχ ἁπλῶν οὐδ’ ἀμέμπτων. ἁπλοῦν δὲ καὶ ἄμεμπτον
<span class="lb" data-page="6.83" data-line="9" id="l6.83.9"></span>ἐν μὲν τοῖς σώμασι τὸ κατεσκευασμένον ἄριστά ἐστιν, ἐν
<span class="lb" data-page="6.83" data-line="10" id="l6.83.10"></span>δὲ τοῖς βίοις τὸ ἀκριβῶς ἐλεύθερον. ταῦτ’ οὖν ἄμφω
<span class="lb" data-page="6.83" data-line="11" id="l6.83.11"></span>πρῶτα συζευγνύσθω κατὰ τόνδε τὸν λόγον· εἶθ’ ἑξῆς
<span class="lb" data-page="6.83" data-line="12" id="l6.83.12"></span>ἑκάστῃ κατασκευῇ σώματος μοχθηρᾷ βίος ἐλεύθερος μιγνύσθω·
<span class="lb" data-page="6.83" data-line="13" id="l6.83.13"></span>κᾄπειθ’ ἑξῆς ἀρίστῃ κατασκευῇ σώματος ἕκαστος
<span class="lb" data-page="6.83" data-line="14" id="l6.83.14"></span>τῶν ἐν δουλείᾳ τινὶ βίων· ἐπὶ δὲ τοῖσδε τὰς μοχθηρὰς
<span class="lb" data-page="6.83" data-line="15" id="l6.83.15"></span>τῶν σωμάτων κατασκευὰς ἐπαλλάξωμεν τοῖς μοχθηροῖς βίοις,
<span class="lb" data-page="6.83" data-line="16" id="l6.83.16"></span>εἰ μέλλει τέλειος ἡμῖν ὁ λόγος ἔσεσθαι.
</p>
          </article>

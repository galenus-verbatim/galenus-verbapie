<article xmlns="http://www.w3.org/1999/xhtml" id="urn:cts:greekLit:tlg0057.tlg036.1st1K-grc1:2.9">
<span class="pb page1" data-page="6.137" id="p6.137"></span>
<span class="milestone ed1page page1" data-n="4.240" data-unit="ed1page" id="ed1page.4.240"></span>
<span class="milestone ed2page page1" data-n="6.84" data-unit="ed2page" id="ed2page.6.84"></span>
            <p>
<span class="lb" data-page="6.137" data-line="8" id="l6.137.8"></span>Ἐπεὶ τοίνυν ἤδη διώρισται πάνθ’ ἡμῖν, ὧν
<span class="lb" data-page="6.137" data-line="9" id="l6.137.9"></span>ἔμπειρον εἶναι χρὴ τὸν ὑγιεινὸν, ἐπὶ τὰ τῶν γυμνασίων εἴδη
<span class="lb" data-page="6.137" data-line="10" id="l6.137.10"></span>καιρὸς ἰέναι, καὶ πρῶτον μὲν διελέσθαι, τί τὸ κοινὸν ἅπασιν
<span class="lb" data-page="6.137" data-line="11" id="l6.137.11"></span>ὑπάρχει, καὶ τί καθ’ ἕκαστον ἴδιον, ἐφεξῆς δὲ τοὺς
<span class="lb" data-page="6.137" data-line="12" id="l6.137.12"></span>καιροὺς τῆς τρίψεως ἀφορίσασθαι. τὸ μὲν δὴ κοινὸν ἁπάντων
<span class="lb" data-page="6.137" data-line="13" id="l6.137.13"></span>γυμνασίων ἐστὶ θερμότητος αὔξησιν ἐξ αὐτῶν τοῖς
<span class="lb" data-page="6.137" data-line="14" id="l6.137.14"></span>ζώοις ἐργάζεσθαι. θερμαίνεται γὰρ ἡμῶν τὰ σώματα κατὰ
<span class="lb" data-page="6.137" data-line="15" id="l6.137.15"></span>τε τὰ βαλανεῖα, καὶ κατὰ θερμῶν ὑδάτων λουτρὰ, καὶ τὰς
<span class="lb" data-page="6.137" data-line="16" id="l6.137.16"></span>θερμὰς ὥρας τοῦ ἔτους, ἡλιοθερούντων τε καὶ παρὰ πυρὶ
<span class="lb" data-page="6.137" data-line="17" id="l6.137.17"></span>θαλπομένων, καὶ θερμοῖς φαρμάκοις ἀνατριβομένων. ἀλλ’
<span class="pb" data-page="6.138" id="p6.138"></span>
<span class="lb" data-page="6.138" data-line="1" id="l6.138.1"></span>ἔξωθεν αἱ τοιαῦται πᾶσαι θερμότητος, οὐκ ἔνδοθεν, οὐδ’
<span class="lb" data-page="6.138" data-line="2" id="l6.138.2"></span>ἐκ τῆς οἰκείας ἀρχῆς ἀνάπτονται καὶ αὐξάνονται. κατὰ δὲ
<span class="lb" data-page="6.138" data-line="3" id="l6.138.3"></span>τὰ γυμνάσια τῆς ἐμφύτου θερμότητος τοῖς ζώοις αὔξησίς
<span class="lb" data-page="6.138" data-line="4" id="l6.138.4"></span>ἐστιν, ἐξ αὐτῶν τῶν ἰδίων σωμάτων γιγνομένη. καὶ τοῦτο
<span class="lb" data-page="6.138" data-line="5" id="l6.138.5"></span>κοινὸν μὲν ἁπάντων τῶν γυμνασίων, οὐ μὴν ἴδιόν γέ ἐστιν,
<span class="lb" data-page="6.138" data-line="6" id="l6.138.6"></span>εἴ γε δὴ καὶ τοῖς θυμωθεῖσι, καὶ τοῖς ἀγωνιῶσι, καὶ τοῖς
<span class="lb" data-page="6.138" data-line="7" id="l6.138.7"></span>αἰδεσθεῖσιν αὔξησις τῆς ἐμφύτου γίγνεται θερμότητος. ὁ
<span class="lb" data-page="6.138" data-line="8" id="l6.138.8"></span>μέν γε θυμὸς οὐδ’ ἁπλῶς αὔξησις, ἀλλ’ οἷον ζέσις κατὰ
<span class="lb" data-page="6.138" data-line="9" id="l6.138.9"></span>τὴν καρδίαν θερμοῦ· διὸ καὶ τὴν οὐσίαν αὐτοῦ τῶν φιλοσόφων
<span class="lb" data-page="6.138" data-line="10" id="l6.138.10"></span>οἱ δοκιμώτατοι τοιαύτην εἶναί φασι. συμβεβηκὸς
<span class="lb" data-page="6.138" data-line="11" id="l6.138.11"></span>γάρ τι καὶ οὐκ οὐσία τοῦ θυμοῦ ἐστιν ἡ τῆς ἀντιτιμωρήσεως
<span class="lb" data-page="6.138" data-line="12" id="l6.138.12"></span>ὄρεξις. αὐξάνεται δὲ καὶ τοῖς αἰδεσθεῖσιν ἡ ἔμφυτος
<span class="lb" data-page="6.138" data-line="13" id="l6.138.13"></span>θερμότης, εἴσω μὲν τὰ πρῶτα δραμόντος ἅπαντος τοῦ
<span class="lb" data-page="6.138" data-line="14" id="l6.138.14"></span>θερμοῦ, μετὰ ταῦτα δὲ ἀθροισθέντος ἐν τῷ βάθει,
<span class="lb" data-page="6.138" data-line="15" id="l6.138.15"></span>κᾄπειτα αὐξηθέντος, καὶ δι’ ἄθροισιν μὲν τὴν ἐνταῦθα,
<span class="lb" data-page="6.138" data-line="16" id="l6.138.16"></span>καὶ διὰ τὴν κίνησιν δὲ τὴν συνεχῆ. οὐ γὰρ ἡσυχάζει
<span class="lb" data-page="6.138" data-line="17" id="l6.138.17"></span>τὸ πνεῦμα τῶν αἰδουμένων, ἀλλ’ ἔνδοθέν τε καὶ περὶ
<span class="lb" data-page="6.138" data-line="18" id="l6.138.18"></span>αὑτὸ μετὰ τοῦ σύμπαντος αἵματος κυκᾶται πολυειδῶς,
<span class="pb" data-page="6.139" id="p6.139"></span>
<span class="lb" data-page="6.139" data-line="1" id="l6.139.1"></span>ὥσπερ καὶ τὸ τῶν ἀγωνιώντων. εἰρήσεται δ’ ἐπὶ πλέον
<span class="lb" data-page="6.139" data-line="2" id="l6.139.2"></span>ὑπὲρ τῶν τοιούτων ἁπάντων παθῶν τῆς ψυχῆς ἐπὶ προήκοντι
<span class="lb" data-page="6.139" data-line="3" id="l6.139.3"></span>τῷ λόγῳ. νυνὶ μὲν γὰρ διὰ τὸ κοινὸν ἕπεσθαι
<span class="lb" data-page="6.139" data-line="4" id="l6.139.4"></span>σύμπτωμα τούτοις τε τοῖς πάθεσι καὶ τοῖς γυμνασίοις
<span class="lb" data-page="6.139" data-line="5" id="l6.139.5"></span>ἠναγκάσθην αὐτῶν μνημονεῦσαι, δεικνὺς, ὡς ἁπάντων κοινὸν
<span class="lb" data-page="6.139" data-line="6" id="l6.139.6"></span>γυμνασίων ἐστὶν ἡ τῆς ἐμφύτου θερμότητος αὔξησις
<span class="lb" data-page="6.139" data-line="7" id="l6.139.7"></span>ἔνδοθέν τε καὶ ἐξ αὐτῆς, οὐ μὴν ὅτι γε μόνοις ὑπάρχει
<span class="lb" data-page="6.139" data-line="8" id="l6.139.8"></span>τοῦτο γυμνασίοις, <span class="milestone ed2page" data-n="6.85" data-unit="ed2page" id="ed2page.6.85"></span>ἀλλὰ καὶ τοῖς εἰρημένοις ἄρτι πάθεσιν.
<span class="lb" data-page="6.139" data-line="9" id="l6.139.9"></span>ἤδη δ’ ἐπὶ τὰ καθ’ ἕκαστα τῶν γυμνασίων ἴδια
<span class="lb" data-page="6.139" data-line="10" id="l6.139.10"></span>τὸν λόγον ἄγειν καιρὸς, ἐπισημῃνάμενόν γε πρότερον, ὡς
<span class="lb" data-page="6.139" data-line="11" id="l6.139.11"></span>καὶ κατὰ ταῦτα πλείους εἰσὶν αἱ διαφοραί. τὰ μὲν γὰρ
<span class="lb" data-page="6.139" data-line="12" id="l6.139.12"></span>ἄλλοτε ἄλλο τι μέρος, ἕτερον ἑτέρου μᾶλλον γυμνάζει, καὶ
<span class="lb" data-page="6.139" data-line="13" id="l6.139.13"></span>τὰ μὲν ἐλιννυόντων γίγνεται, τὰ δὲ ὀξύτατα κινουμένων,
<span class="lb" data-page="6.139" data-line="14" id="l6.139.14"></span>καὶ τὰ μὲν εὐτόνως, τὰ δὲ ἀτόνως, καὶ πρὸς τούτοις γ’
<span class="lb" data-page="6.139" data-line="15" id="l6.139.15"></span>ἔτι τὰ μὲν σφοδρῶς, τὰ δὲ ἀμυδρῶς. εὔτονον μὲν γυμνάσιον
<span class="lb" data-page="6.139" data-line="16" id="l6.139.16"></span>ὀνομάζω τὸ βιαίως ἄνευ τάχους διαπονοῦν, σφοδρὸν
<span class="lb" data-page="6.139" data-line="17" id="l6.139.17"></span>δὲ τὸ βιαίως τε καὶ σὺν τάχει· βιαίως δὲ ἢ ῥωμαλέως
<span class="pb" data-page="6.140" id="p6.140"></span>
<span class="lb" data-page="6.140" data-line="1" id="l6.140.1"></span>λέγειν οὐ διοίσει. τὸ μὲν οὖν σκάπτειν εὔτονόν τε καὶ
<span class="lb" data-page="6.140" data-line="2" id="l6.140.2"></span>ῥωμαλέον ἐστὶν, οὕτω δὲ καὶ τὸ τέτταρας ἵππους ἅμα κατέχειν
<span class="lb" data-page="6.140" data-line="3" id="l6.140.3"></span>ἡνίαις εὔτονον μὲν ἱκανῶς<span class="milestone ed1page" data-n="4.241" data-unit="ed1page" id="ed1page.4.241"></span> γυμνάσιον, οὐ μὴν
<span class="lb" data-page="6.140" data-line="4" id="l6.140.4"></span>ὠκύ γε. κατὰ δὲ τὸν αὐτὸν τρόπον, εἴ τις ἀράμενος ὁτιοῦν
<span class="lb" data-page="6.140" data-line="5" id="l6.140.5"></span>μέγιστον φορτίον ἢ μένοι κατὰ χώραν, ἢ προβαίνοι σμικρὰ,
<span class="lb" data-page="6.140" data-line="6" id="l6.140.6"></span>καὶ οἱ ἀνάντεις περίπατοι, τούτου τοῦ γένους εἰσίν.
<span class="lb" data-page="6.140" data-line="7" id="l6.140.7"></span>ἀναφέρεται γοῦν καὶ ἀναβαστάζεται κατ’ αὐτοὺς ὑπὸ τῶν
<span class="lb" data-page="6.140" data-line="8" id="l6.140.8"></span>πρώτων κινουμένων ὀργάνων ἅπαντα τὰ λοιπὰ μόρια τοῦ
<span class="lb" data-page="6.140" data-line="9" id="l6.140.9"></span>σώματος, ὥσπερ τι φορτίον. οὕτω δὲ καὶ ὅς τις ἀναῤῥιχᾶται
<span class="lb" data-page="6.140" data-line="10" id="l6.140.10"></span>διὰ σχοινίου, καθάπερ ἐν παλαίστρᾳ γυμνάζουσι τοὺς
<span class="lb" data-page="6.140" data-line="11" id="l6.140.11"></span>παῖδας, εἰς εὐτονίαν παρασκευάζοντες. ὡσαύτως δὲ καὶ ὅς
<span class="lb" data-page="6.140" data-line="12" id="l6.140.12"></span>τις ἢ σχοινίου λαβόμενος ἤ τινος ὑψηλοῦ ξύλου μέχρι
<span class="lb" data-page="6.140" data-line="13" id="l6.140.13"></span>πλείστου κατέχει κρεμάμενος ἐξ αὐτοῦ, ῥωμαλέον μέν τι
<span class="lb" data-page="6.140" data-line="14" id="l6.140.14"></span>καὶ ἰσχυρὸν γυμνάζεται γυμνάσιον, οὐ μὴν ὠκύ γε, καὶ ὅς
<span class="lb" data-page="6.140" data-line="15" id="l6.140.15"></span>τις προτείνας ἢ ἀνατείνας τὼ χεῖρε πὺξ ἔχων ἀτρεμίζει
<span class="lb" data-page="6.140" data-line="16" id="l6.140.16"></span>μέχρι πλείστου. εἰ δὲ καὶ παραστήσας τινὰ κελεύει καθέλκειν
<span class="lb" data-page="6.140" data-line="17" id="l6.140.17"></span>κάτω τὼ χεῖρε, μὴ ἐνδιδοὺς αὐτὸς, ἔτι δὴ μᾶλλον οὗτος
<span class="lb" data-page="6.140" data-line="18" id="l6.140.18"></span>εἰς εὐρωστίαν παρασκευάζει τούς τε μῦς καὶ τὰ νεῦρα·
<span class="pb" data-page="6.141" id="p6.141"></span>
<span class="lb" data-page="6.141" data-line="1" id="l6.141.1"></span>τούτων γὰρ ἴδια τὰ τοιαῦτα μάλιστα ἅπαντα γυμνάσια·
<span class="lb" data-page="6.141" data-line="2" id="l6.141.2"></span>πολὺ δὲ δὴ μᾶλλον, εἴ τι βάρος ταῖς χερσὶν ἄκραις περιλαβὼν
<span class="lb" data-page="6.141" data-line="3" id="l6.141.3"></span>ἑκατέραις καταμόνας, οἷοί περ οἱ κατὰ παλαίστραν
<span class="lb" data-page="6.141" data-line="4" id="l6.141.4"></span>εἰσὶν ἁλτῆρες, ἀτρέμας ἔχει προτείνας ἢ ἀνατείνας αὐτάς.
<span class="lb" data-page="6.141" data-line="5" id="l6.141.5"></span>εἰ δὲ δὴ καὶ κελεύσειάς τινι καθέλκειν τε καὶ κάμπτειν
<span class="lb" data-page="6.141" data-line="6" id="l6.141.6"></span>βιαίως, αὑτὸν ἀκίνητόν τε καὶ ἄκαμπτον, οὐ ταῖς χερσὶ
<span class="lb" data-page="6.141" data-line="7" id="l6.141.7"></span>μόνον, ἀλλὰ καὶ τοῖς σκέλεσι καὶ τῇ ῥάχει διαφυλάττων,
<span class="lb" data-page="6.141" data-line="8" id="l6.141.8"></span>οὐ σμικρὸν γυμνάσεται γυμνάσιον εἰς εὐτονίαν ὀργάνων.
<span class="lb" data-page="6.141" data-line="9" id="l6.141.9"></span>οὕτω τοι λόγος ἔχει κᾀκεῖνον τὸν Μίλωνα γυμνάζειν ἑαυτὸν,
<span class="lb" data-page="6.141" data-line="10" id="l6.141.10"></span>ἐνίοτε μὲν ἀποσαλεῦσαί τε καὶ μετακινῆσαι τῆς ἕδρας ἐπιτρέποντα
<span class="lb" data-page="6.141" data-line="11" id="l6.141.11"></span>τῷ βουλομένῳ, (ἀλλὰ τοῦτο μὲν σκελῶν ἂν εἴη
<span class="lb" data-page="6.141" data-line="12" id="l6.141.12"></span>μάλιστα γυμνάσιον,) ἐνίοτε δὲ, εἰ τὰς χεῖρας γυμνάζειν βούλοιτο,
<span class="lb" data-page="6.141" data-line="13" id="l6.141.13"></span>τὴν πυγμὴν διαλύειν κελεύοντα· αὖθις δ’ ἂν, ὥς
<span class="lb" data-page="6.141" data-line="14" id="l6.141.14"></span>φασιν, ἐν ταῖς χερσὶν ἔχων ἢ ῥοιὰν, ἤ τι τοιοῦτον
<span class="lb" data-page="6.141" data-line="15" id="l6.141.15"></span>ἕτερον, ἀφαιρεῖσθαι τῷ βουλομένῳ παρεῖχε. ταυτὶ μὲν
<span class="lb" data-page="6.141" data-line="16" id="l6.141.16"></span>οὖν τὰ γυμνάσια μεγίστης ἰσχύος ἐπίδειξίν τε ἅμα καὶ
<span class="lb" data-page="6.141" data-line="17" id="l6.141.17"></span>ἄσκησιν ἔχει. τόνον δὲ μορίων γυμνάζει τε καὶ ῥώννυσι,
<span class="lb" data-page="6.141" data-line="18" id="l6.141.18"></span>κᾀπειδὰν, ἤτοι διαλαβὼν ἕτερόν τινα μέσον, ἢ διαληφθεὶς
<span class="pb" data-page="6.142" id="p6.142"></span>
<span class="lb" data-page="6.142" data-line="1" id="l6.142.1"></span>αὐτὸς, ἐπηλλαγμένων πρὸς ἀλλήλας τῶν χειρῶν
<span class="lb" data-page="6.142" data-line="2" id="l6.142.2"></span>τε καὶ τῶν δακτύλων, ἤτοι τῷ κρατουμένῳ προστάξειε διαλύειν,
<span class="lb" data-page="6.142" data-line="3" id="l6.142.3"></span>ἢ αὐτὸς λύοι τοῦ κρατοῦντος· οὕτω δὲ κᾀπειδὰν,
<span class="lb" data-page="6.142" data-line="4" id="l6.142.4"></span>ἑτέρου προσνεύσαντος, ἐκ πλαγίων αὐτῷ προσελθὼν, ἐν
<span class="lb" data-page="6.142" data-line="5" id="l6.142.5"></span>κύκλῳ τοῖς λαγόσι περιβαλὼν τὰς χεῖρας, ὥσπερ τι φορτίον
<span class="lb" data-page="6.142" data-line="6" id="l6.142.6"></span>ἀράμενος ἀναφέροι τε ἅμα καὶ προφέροι τὸν ἀρθέντα, καὶ
<span class="lb" data-page="6.142" data-line="7" id="l6.142.7"></span>μᾶλλον εἰ ἐπινεύοι τε καὶ ἀνανεύοι βαστάζων· ᾧδε γὰρ ἂν
<span class="lb" data-page="6.142" data-line="8" id="l6.142.8"></span>ἀκριβῶς τις ἅπασαν τὴν ῥάχιν εἰς ῥώμην παρασκευάσειεν.
<span class="lb" data-page="6.142" data-line="9" id="l6.142.9"></span>οὕτω δὲ καὶ ὅσοι τὰ στέρνα πρὸς ἀλλήλοις ἀπερεισάμενοι
<span class="lb" data-page="6.142" data-line="10" id="l6.142.10"></span>βιαίως ὠθοῦσιν εἰς τοὐπίσω, καὶ ὅσοι τῶν αὐχένων ἐκκρεμάμενοι
<span class="lb" data-page="6.142" data-line="11" id="l6.142.11"></span>κατασπῶσιν, εἰς εὐτονίαν παρασκευάζουσιν.
<span class="lb" data-page="6.142" data-line="12" id="l6.142.12"></span><span class="milestone ed2page" data-n="6.86" data-unit="ed2page" id="ed2page.6.86"></span>ἀλλὰ τὰ μὲν τοιαῦτα καὶ χωρὶς παλαίστρας ἢ βαθείας
<span class="lb" data-page="6.142" data-line="13" id="l6.142.13"></span>κόνεως δύναται γίγνεσθαι καθ’ ὁτιοῦν χωρίον ἐπίκροτον,
<span class="lb" data-page="6.142" data-line="14" id="l6.142.14"></span>ὀρθῶν καὶ ἑστώτων· ὅσα δὲ παλαίοντες εἰς ἀλλήλους
<span class="lb" data-page="6.142" data-line="15" id="l6.142.15"></span>δρῶσιν ἀσκοῦντες τὸν τόνον, ἤτοι κόνεως βαθείας,
<span class="lb" data-page="6.142" data-line="16" id="l6.142.16"></span>ἢ παλαίστρας δεῖται. ἔστι δὲ τὰ τοιαῦτα τοιάδε· περιπλέξαντες
<span class="lb" data-page="6.142" data-line="17" id="l6.142.17"></span>τοῖς ἑαυτῶν δυοῖν σκέλεσι τὸ ἕτερον σκέλος τοῦ
<span class="lb" data-page="6.142" data-line="18" id="l6.142.18"></span>προσπαλαίοντος, ἔπειθ’ ἅψαντες πρὸς ἀλλήλας τὼ χεῖρε,
<span class="pb" data-page="6.143" id="p6.143"></span>
<span class="lb" data-page="6.143" data-line="1" id="l6.143.1"></span>τὴν μὲν ἐπὶ τὸν αὐχένα βιαίως ἐρείδειν, ἥ τις ἂν ᾖ κατ’
<span class="lb" data-page="6.143" data-line="2" id="l6.143.2"></span>εὐθὺ τοῦ κατειλημμένου σκέλους, τὴν δ’ ἑτέραν ἐπὶ τὸν
<span class="lb" data-page="6.143" data-line="3" id="l6.143.3"></span>βραχίονα. δύναιτο δ’ ἂν καὶ περὶ τὴν κεφαλὴν ἄκραν τὸ
<span class="lb" data-page="6.143" data-line="4" id="l6.143.4"></span>ἅμμα περιθεὶς ἀνακλᾷν εἰς τοὐπίσω βιαζόμενος. τὰ τοιαῦτα
<span class="lb" data-page="6.143" data-line="5" id="l6.143.5"></span>γὰρ παλαίσματα πρὸς εὐτονίαν ἑκάτερον τῶν παλαιόντων
<span class="lb" data-page="6.143" data-line="6" id="l6.143.6"></span>ἀσκεῖ, καθάπερ γε καὶ ὅσα ζώσαντος τοῖς σκέλεσι
<span class="lb" data-page="6.143" data-line="7" id="l6.143.7"></span>θατέρου τὸ ἕτερον ἢ κατ’ ἀμφοῖν ἄμφω καθέντος γίνεται,
<span class="lb" data-page="6.143" data-line="8" id="l6.143.8"></span>καὶ γὰρ καὶ ταῦτ’ ἀμφότερα εἰς ῥώμην παρασκευάζει.
<span class="lb" data-page="6.143" data-line="9" id="l6.143.9"></span>μυρία δὲ τοιαῦτα ἕτερα κατὰ παλαίστραν ἐστὶν εὔτονα
<span class="lb" data-page="6.143" data-line="10" id="l6.143.10"></span>γυμνάσια, περὶ ὧν ἁπάντων τὴν ἐμπειρίαν τε ἅμα
<span class="lb" data-page="6.143" data-line="11" id="l6.143.11"></span>καὶ τριβὴν ὁ παιδοτρίβης ἔχει, ἕτερος δέ τις ὢν ὅδε τοῦ
<span class="lb" data-page="6.143" data-line="12" id="l6.143.12"></span>γυμναστοῦ, καθάπερ ὁ μάγειρος τοῦ ἰατροῦ. καί πως
<span class="lb" data-page="6.143" data-line="13" id="l6.143.13"></span>ἔοικεν αὖ καὶ τοῦθ’ ἡμῖν ἥκειν εἰς σκέμμα· περὶ οὗ λέλεκται
<span class="lb" data-page="6.143" data-line="14" id="l6.143.14"></span>μὲν ἤδη καὶ κατ’ ἐκεῖνο τὸ βιβλίον, ὃ Θρασύβουλον
<span class="lb" data-page="6.143" data-line="15" id="l6.143.15"></span>ἐπιγράφομεν, εἰρήσεται δὲ καὶ νῦν ὅσον αὔταρκες
<span class="lb" data-page="6.143" data-line="16" id="l6.143.16"></span>εἰς τὸν παρόντα, πρότερόν γε διελθόντων ἡμῶν τὰς
<span class="lb" data-page="6.143" data-line="17" id="l6.143.17"></span>διαφορὰς τῶν γυμνασίων. ὅσα μὲν οὖν εὔτονα, καὶ δὴ
<span class="lb" data-page="6.143" data-line="18" id="l6.143.18"></span>λέλεκται.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg036.1st1K-grc1:3.10">
<span class="pb page1" data-page="6.218" id="p6.218"></span>
<span class="milestone ed1page page1" data-n="4.252" data-unit="ed1page" id="ed1page.4.252"></span>
<span class="milestone ed2page page1" data-n="6.110" data-unit="ed2page" id="ed2page.6.110"></span>
            <p>
<span class="lb" data-page="6.218" data-line="12" id="l6.218.12"></span>Ὁπότ᾿ οὖν οὕτω φαίνεται τοῦτ᾿ ἔχειν, ἰτέον
<span class="lb" data-page="6.218" data-line="13" id="l6.218.13"></span>ἐπὶ τὰς ἁπλᾶς διαθέσεις, ὧν ἐφεξῆς ταῖς εἰρημέναις ἦσαν
<span class="lb" data-page="6.218" data-line="14" id="l6.218.14"></span>αἱ κατὰ στέγνωσιν· οὕτω δ᾿ ὀνομάζω τὴν βλάβην τῶν πόρων,
<span class="lb" data-page="6.218" data-line="15" id="l6.218.15"></span>ἐφ᾿ ᾗ κωλύεται διαφορεῖσθαι τὰ περιττώματα. γίνεται
<span class="lb" data-page="6.218" data-line="16" id="l6.218.16"></span>δ᾿ αὕτη δι᾿ ἔμφραξιν, ἢ πύκνωσιν, ἣν δὴ καὶ μύσιν ὀνομάζουσι
<span class="lb" data-page="6.218" data-line="17" id="l6.218.17"></span>τῶν πόρων. ἔμφραξις μὲν οὖν ὑπὸ γλίσχρων καὶ
<span class="pb" data-page="6.219" id="p6.219"></span>
<span class="lb" data-page="6.219" data-line="1" id="l6.219.1"></span>παχέων γίνεται περιττωμάτων, ἀθροώτερον ὁρμησάντων ἐπὶ
<span class="lb" data-page="6.219" data-line="2" id="l6.219.2"></span>τὸ δέρμα, πύκνωσις δὲ ὑπό τε τῶν στυφόντων καὶ ψυχόντων.
<span class="lb" data-page="6.219" data-line="3" id="l6.219.3"></span>ἀλλ᾿ ἐμφράξει μὲν ἁλῶναι τὸ προκείμενον ἐν τῷ λόγῳ
<span class="lb" data-page="6.219" data-line="4" id="l6.219.4"></span>σῶμα, κατὰ τὴν εἰρημένην ἐπιμέλειαν ἀγόμενον, οὐκ ἐγχωρεῖ,
<span class="lb" data-page="6.219" data-line="5" id="l6.219.5"></span>πυκνωθῆναι δὲ δύναταί ποτε διά τε κρύος καρτερὸν καὶ λουτρὸν
<span class="lb" data-page="6.219" data-line="6" id="l6.219.6"></span>στυπτηριῶδες. ἐγχωρεῖ δέ ποτε καὶ μετὰ βαλανεῖον,
<span class="lb" data-page="6.219" data-line="7" id="l6.219.7"></span>ἢ ἱδρῶτα, καὶ ἄλλως ἀραιοῦ τοῦ δέρματος ἐκ τινος ἑτέρας
<span class="lb" data-page="6.219" data-line="8" id="l6.219.8"></span>αἰτίας γενομένου, καταπνεύσασαν αὔραν ἔμφραξίν τέ τινα
<span class="lb" data-page="6.219" data-line="9" id="l6.219.9"></span>καὶ πύκνωσιν ἀποτελέσαι. διαγινώσκεται μὲν οὖν ἡ εἰρημένη
<span class="lb" data-page="6.219" data-line="10" id="l6.219.10"></span>διάθεσις, εὐθὺς μὲν ἀποδυνόντων ἀχροίᾳ τε λευκῇ καὶ
<span class="lb" data-page="6.219" data-line="11" id="l6.219.11"></span>σκληρότητι καὶ πυκνώσει τοῦ δέρματος, κατὰ δὲ τὸ γυμνάζεσθαι
<span class="lb" data-page="6.219" data-line="12" id="l6.219.12"></span>τῷ δυσεκθερμάντῳ. οὔτε γὰρ ἱδροῦσιν ὁμοίως
<span class="lb" data-page="6.219" data-line="13" id="l6.219.13"></span>ὡς πρόσθεν, οὔτ᾿ εὐχροοῦσιν, ἀλλ᾿ εἰ καί τις βιάσαιτο τῇ
<span class="lb" data-page="6.219" data-line="14" id="l6.219.14"></span>εὐτονίᾳ τῶν γυμνασίων ἱδρῶτός τι προκαλέσασθαι, καὶ
<span class="lb" data-page="6.219" data-line="15" id="l6.219.15"></span>μείων οὗτος γίνεται τοῦ συνήθους, καὶ ψυχρότερος, καὶ
<span class="lb" data-page="6.219" data-line="16" id="l6.219.16"></span>ἧττον ἀτμώδης. ἡ δ᾿ ἴασις τῆς τοιαύτης διαθέσεως θέρμανσίς
<span class="lb" data-page="6.219" data-line="17" id="l6.219.17"></span>ἐστιν· ἐναντίον γὰρ <span class="milestone ed2page" data-n="6.111" data-unit="ed2page" id="ed2page.6.111"></span>τοῦτο τῇ ψύξει. συντονωτέροις
<span class="pb" data-page="6.220" id="p6.220"></span>
<span class="lb" data-page="6.220" data-line="1" id="l6.220.1"></span>τε γυμνασίοις χρηστέον ἐστὶ καὶ βαλανείοις θερμοτέροις.
<span class="lb" data-page="6.220" data-line="2" id="l6.220.2"></span>ἄμεινον δὲ καὶ καλινδεῖσθαι κατὰ τὸν πρῶτον οἶκον
<span class="lb" data-page="6.220" data-line="3" id="l6.220.3"></span>ἐπὶ ἐλαίου λιπαρῶς. ἔστω δὲ καὶ τὸ ἔλαιον τῶν χαλαστικῶν,
<span class="lb" data-page="6.220" data-line="4" id="l6.220.4"></span>οἷόν πέρ ἐστιν ἐν Ἰταλίᾳ τὸ Σαβῖνον· ἄμεινον δ᾿
<span class="lb" data-page="6.220" data-line="5" id="l6.220.5"></span>ἐπὶ τῶν τοιούτων διαθέσεων ἐτῶν εἶναι δύο ἢ τριῶν αὐτὸ,
<span class="lb" data-page="6.220" data-line="6" id="l6.220.6"></span>καὶ γὰρ λεπτομερέστερον τοῦτο καὶ θερμότερον. ἡ δὲ ἐν
<span class="lb" data-page="6.220" data-line="7" id="l6.220.7"></span>τῇ ψυχρᾷ κολυμβήθρᾳ διατριβὴ μὴ πολυχρόνιος γενέσθω,
<span class="lb" data-page="6.220" data-line="8" id="l6.220.8"></span>μηδ᾿ αὐτὸ τὸ ὕδωρ ἄγαν ἔστω ψυχρόν. ἐνδύεσθαι δὲ μέλλοντες
<span class="lb" data-page="6.220" data-line="9" id="l6.220.9"></span>ἀλειφέσθωσάν τινι τῶν μετρίως θαλπόντων, ἐλαίων
<span class="lb" data-page="6.220" data-line="10" id="l6.220.10"></span>μὲν, ὅσα γε κατ᾿ Αἴγυπτόν εἰσι, κικίνῳ τε καὶ ῥαφανίνῳ,
<span class="lb" data-page="6.220" data-line="11" id="l6.220.11"></span>κατὰ δὲ τὴν ἄλλην |οἰκουμένην τῷ γλυκεῖ καὶ λεπτομερεῖ
<span class="lb" data-page="6.220" data-line="12" id="l6.220.12"></span>καὶ μετρίως παλαιῷ, μύροις δὲ Σουσίνῳ τε καὶ γλευκίνῳ
<span class="lb" data-page="6.220" data-line="13" id="l6.220.13"></span>καὶ ἰρίνῳ καὶ ἀμαρακίνῳ<span class="milestone ed1page" data-n="4.253" data-unit="ed1page" id="ed1page.4.253"></span> καὶ Κομμαγηνῷ. τὸ μὲν δὴ
<span class="lb" data-page="6.220" data-line="14" id="l6.220.14"></span>γλεύκινον ἀκριβῶς ἐστιν ἄκοπον καὶ χαλαστικὸν, ὥστε καὶ
<span class="lb" data-page="6.220" data-line="15" id="l6.220.15"></span>τοῖς ἰσχυρῶς κοπωθεῖσιν ἐπιτήδειον ὑπάρχει· βραχὺ δὲ αὐτοῦ
<span class="lb" data-page="6.220" data-line="16" id="l6.220.16"></span>τὸ Σούσινον θερμότερον καὶ χαλαστικώτερον· ἴρινον
<span class="lb" data-page="6.220" data-line="17" id="l6.220.17"></span>δὲ καὶ ἀμαράκινον καὶ Κομμαγηνὸν ἱκανώτερον τούτου
<span class="lb" data-page="6.220" data-line="18" id="l6.220.18"></span>θερμῇναι, ὥστε καὶ ταῖς καλουμέναις ἰδίως ψύξεσι χρήσιμα
<span class="pb" data-page="6.221" id="p6.221"></span>
<span class="lb" data-page="6.221" data-line="1" id="l6.221.1"></span>τετύχηκεν ὄντα. τὰς μέντοι πυκνώσεις τοῦ δέρματος αὐτάρκως
<span class="lb" data-page="6.221" data-line="2" id="l6.221.2"></span>ἰᾶται καὶ τὸ ἀνήθινον ἔλαιον, καὶ μάλιστ᾿ εἰ χλωρὸν
<span class="lb" data-page="6.221" data-line="3" id="l6.221.3"></span>εἴη τὸ ἄνηθον. ἁρμόττει δὲ ταῖς τοιαύταις διαθέσεσιν,
<span class="lb" data-page="6.221" data-line="4" id="l6.221.4"></span>ὥσπερ οὖν καὶ τοῖς ἰσχυροῖς κόποις, τὸ διὰ τοῦ σπέρματος
<span class="lb" data-page="6.221" data-line="5" id="l6.221.5"></span>τῆς ἐλάτης ἄκοπον· εἰρήσεται δὲ ἐν τοῖς ἑξῆς, ὅπως χρὴ
<span class="lb" data-page="6.221" data-line="6" id="l6.221.6"></span>σκευάζειν αὐτό. νυνὶ μὲν γάρ μοι δοκῶ καὶ ταῦτα περαιτέρω
<span class="lb" data-page="6.221" data-line="7" id="l6.221.7"></span>τῆς ὑποθέσεως εἰρηκέναι. τῷ γὰρ ἄριστα κατεσκευασμένῳ
<span class="lb" data-page="6.221" data-line="8" id="l6.221.8"></span>τὸ σῶμα, καὶ βίον ἐλεύθερον ἐπανῃρημένῳ, καὶ μηδὲν
<span class="lb" data-page="6.221" data-line="9" id="l6.221.9"></span>ἐν αὐτῷ πλημμελοῦντι, καὶ τὸν ἐπιστατοῦντα τῆς ὑγείας
<span class="lb" data-page="6.221" data-line="10" id="l6.221.10"></span>ἄριστον ἔχοντι, εἰς τὰς νοσωδεστέρας διαθέσεις οὐ πάνυ τι
<span class="lb" data-page="6.221" data-line="11" id="l6.221.11"></span>συμπίπτειν εἰκός.
</p>
          </article>

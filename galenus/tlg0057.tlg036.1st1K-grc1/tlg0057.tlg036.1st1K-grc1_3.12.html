<article xmlns="http://www.w3.org/1999/xhtml" id="urn:cts:greekLit:tlg0057.tlg036.1st1K-grc1:3.12">
<span class="pb page1" data-page="6.225" id="p6.225"></span>
<span class="milestone ed1page page1" data-n="4.253" data-unit="ed1page" id="ed1page.4.253"></span>
<span class="milestone ed2page page1" data-n="6.112" data-unit="ed2page" id="ed2page.6.112"></span>
            <p>
<span class="lb" data-page="6.225" data-line="7" id="l6.225.7"></span>Μετὰ μὲν δὴ τὴν τῶν ἀφροδισίων χρῆσιν
<span class="lb" data-page="6.225" data-line="8" id="l6.225.8"></span>εἶδος ἔστω γυμνασίου τὸ παρασκευαστικὸν ὀνομαζόμενον·
<span class="lb" data-page="6.225" data-line="9" id="l6.225.9"></span>ἀγρυπνίας δὲ προσγενομένης, ἢ λύπης, ἢ ἀμφοτέρων, τὸ
<span class="lb" data-page="6.225" data-line="10" id="l6.225.10"></span>ἀποθεραπευτικὸν, ὅταν τε χωρὶς ἀπεψίας γεννηθῶσιν, ἐπὶ
<span class="lb" data-page="6.225" data-line="11" id="l6.225.11"></span>γὰρ ταῖς ἀπεψίαις οὐδ᾿ ὅλως γυμναστέον. ὅτι δὲ τὸ ἀποθεραπευτικὸν
<span class="lb" data-page="6.225" data-line="12" id="l6.225.12"></span>γυμνάσιον ἐπὶ λύπαις τε καὶ ἀγρυπνίαις ἁρμόττει,
<span class="lb" data-page="6.225" data-line="13" id="l6.225.13"></span>δηλοῖ μὲν καὶ ἡ πεῖρα· φαίνονται γὰρ ὑπὸ τῶν
<span class="lb" data-page="6.225" data-line="14" id="l6.225.14"></span>ἄλλων γυμνασίων βλαπτόμενοι, πρὸς τῷ μηδ᾿ ἀνέχεσθαι
<span class="lb" data-page="6.225" data-line="15" id="l6.225.15"></span>τῶν ἐπιταττόντων, εἰ τύχοιεν ἔτι λυπούμενοι· δηλοῖ δ᾿ οὐχ
<span class="lb" data-page="6.225" data-line="16" id="l6.225.16"></span>ἧττον τῆς πείρας καὶ ὁ λόγος. ἐπειδὴ γὰρ ἐπ᾿ ἀγρυπνίαις
<span class="lb" data-page="6.225" data-line="17" id="l6.225.17"></span>τε καὶ λύπαις ὁρῶνται λεπτότεροί τε καὶ αὐχμηρότεροι καὶ
<span class="pb" data-page="6.226" id="p6.226"></span>
<span class="lb" data-page="6.226" data-line="1" id="l6.226.1"></span>δυσήκοοι γινόμενοι, ξηρότερον ἡγητέον αὐτοῖς εἶναι τὸ
<span class="lb" data-page="6.226" data-line="2" id="l6.226.2"></span>σῶμα. τὰς δὲ τοιαύτας διαθέσεις αἵ τε μαλακώτεραι
<span class="lb" data-page="6.226" data-line="3" id="l6.226.3"></span>τρίψεις ἐξιῶνται, σὺν ἐλαίῳ πλείονι γιγνόμεναι καὶ λουτροῖς
<span class="lb" data-page="6.226" data-line="4" id="l6.226.4"></span>εὐκράτοις, αἵ τε κινήσεις αἱ βραδύτεραί τε καὶ χωρὶς
<span class="lb" data-page="6.226" data-line="5" id="l6.226.5"></span>ἰσχυροτέρας τάσεως, ἀναπαύσεσι πλείοσι διειλημμέναι. τρόπος
<span class="lb" data-page="6.226" data-line="6" id="l6.226.6"></span>δ᾿ οὗτος ἦν ἀποθεραπευτικοῦ γυμνασίου. <span class="milestone ed2page" data-n="6.113" data-unit="ed2page" id="ed2page.6.113"></span>κατὰ
<span class="lb" data-page="6.226" data-line="7" id="l6.226.7"></span>δὲ τὸν αὐτὸν τρόπον καὶ τὰς ἐπὶ θυμοῖς ἢ δι᾿ ἔνδειαν
<span class="lb" data-page="6.226" data-line="8" id="l6.226.8"></span>ποτοῦ ξηρότητας ἐπανορθωτέον ἐστίν. ἐναντίως δὲ τοῖς εἰρημένοις
<span class="lb" data-page="6.226" data-line="9" id="l6.226.9"></span>ἐπανορθοῦσθαι χρὴ τὰς κατὰ τὴν ἕξιν ὑγρότητας,
<span class="lb" data-page="6.226" data-line="10" id="l6.226.10"></span>εἴτε διὰ πόμα πλέον, εἴτε δι᾿ ἄλλην τινὰ πρόφασιν ἐγένοντο.
<span class="lb" data-page="6.226" data-line="11" id="l6.226.11"></span>σκοπὸς γοῦν δὴ καὶ τῶν τοιούτων διαθέσεων ἡ
<span class="lb" data-page="6.226" data-line="12" id="l6.226.12"></span>ξήρανσις. ἀλλὰ τοῦτο μὲν ἁπασῶν κοινὸν, ἴδιον δ᾿ ἑκάστης
<span class="lb" data-page="6.226" data-line="13" id="l6.226.13"></span>ἐν ταῖς κατὰ μέρος διαφοραῖς. εἰ μὲν οὖν ἐπ᾿ ἀργίᾳ
<span class="lb" data-page="6.226" data-line="14" id="l6.226.14"></span>πλείονι καὶ ταῖς τῶν ὑγραινόντων ἐδεσμάτων ἀμέτροις τε
<span class="lb" data-page="6.226" data-line="15" id="l6.226.15"></span>καὶ ἀκαίροις χρήσεσιν ὑγρότης ἐγένετο, μακροτέρας δεῖται
<span class="lb" data-page="6.226" data-line="16" id="l6.226.16"></span>τῆς ἐπανορθώσεως· εἰ δ᾿ ἐπὶ ποτῷ πλείονι, κατὰ τὴν
<span class="lb" data-page="6.226" data-line="17" id="l6.226.17"></span>προτεραίαν ἡμέραν γεγονότι, χωρὶς τοῦ πεπονθέναι τὴν κεφαλὴν
<span class="lb" data-page="6.226" data-line="18" id="l6.226.18"></span>ἢ τὸ στόμα τῆς κοιλίας, ἐν μιᾷ δυνατὸν ἡμέρᾳ
<span class="pb" data-page="6.227" id="p6.227"></span>
<span class="lb" data-page="6.227" data-line="1" id="l6.227.1"></span>τελέως ἐξιάσασθαι, πλεονάσαντας μὲν ἐν ταῖς ξηραῖς τρίψεσι,
<span class="lb" data-page="6.227" data-line="2" id="l6.227.2"></span>γυμνάσαντας δ᾿ ὀξύτερον, ἐλάττονι δὲ ποτῷ χρησαμένους
<span class="lb" data-page="6.227" data-line="3" id="l6.227.3"></span>ἐδέσμασί τε ξηραντικωτέροις. ὡς ὅσαι γε μετὰ τοῦ
<span class="lb" data-page="6.227" data-line="4" id="l6.227.4"></span>τὴν κεφαλὴν ἢ τὸν στόμαχον ἀπολαῦσαί τι τῆς <span class="milestone ed1page" data-n="4.254" data-unit="ed1page" id="ed1page.4.254"></span>ἐξ
<span class="lb" data-page="6.227" data-line="5" id="l6.227.5"></span>οἴνου βλάβης ὑγρότητές εἰσι περιτταὶ, τοῦ νῦν ἐνεστῶτος
<span class="lb" data-page="6.227" data-line="6" id="l6.227.6"></span>οὐ δέονται λόγου· ῥηθήσεται γὰρ ὑπὲρ αὐτῶν ἐν τοῖς τῶν
<span class="lb" data-page="6.227" data-line="7" id="l6.227.7"></span>νοσωδῶν συμπτωμάτων. αἱ δ᾿ ἐπ᾿ ἀργίᾳ πάνυ μακροτέρα
<span class="lb" data-page="6.227" data-line="8" id="l6.227.8"></span>τὴν ἀρχὴν οὐδ᾿ ἂν γένοιντό ποτε κατὰ τὴν προκειμένην
<span class="lb" data-page="6.227" data-line="9" id="l6.227.9"></span>διάθεσιν, ὥσπερ οὐδ᾿ αἱ διὰ πλῆθος ἐδεσμάτων ὑγρῶν τῇ
<span class="lb" data-page="6.227" data-line="10" id="l6.227.10"></span>φύσει, οἷαί περ αἱ πλεῖσται τῶν ὀπωρῶν εἰσι καὶ τῶν λαχάνων
<span class="lb" data-page="6.227" data-line="11" id="l6.227.11"></span>ὅσα μὴ δριμέα. γενομένας δ᾿ αὐτὰς ἀθρόως μὲν
<span class="lb" data-page="6.227" data-line="12" id="l6.227.12"></span>οὐχ οἷόν τε θεραπεύειν· εἰ γὰρ εἰς τοσοῦτον πονήσειεν ὁ
<span class="lb" data-page="6.227" data-line="13" id="l6.227.13"></span>ἄνθρωπος, ὡς αὐτάρκως ξηρᾶναι τὴν ἕξιν, ἁλώσεται κόπῳ
<span class="lb" data-page="6.227" data-line="14" id="l6.227.14"></span>καὶ πυρέξει πυρετὸν μὲν ἐφήμερον πάντως, ἂν δὲ καὶ
<span class="lb" data-page="6.227" data-line="15" id="l6.227.15"></span>μοχθηραὶ τύχωσιν ὑγρότητες ὑπάρχουσαι, πλειόνων ἡμερῶν·
<span class="lb" data-page="6.227" data-line="16" id="l6.227.16"></span>ἐν χρόνῳ δ᾿ ἂν ἐπανορθωθεῖεν, ὡς ὕστερον εἰρήσεται κατ᾿
<span class="lb" data-page="6.227" data-line="17" id="l6.227.17"></span>ἐκεῖνον τὸν λόγον, ἐν ᾧ τὰς μοχθηρὰς κράσεις ἐπὶ τὸ βέλτιον
<span class="lb" data-page="6.227" data-line="18" id="l6.227.18"></span>ἀλλοιοῦμεν. ὁμοία γὰρ ἡ πρόνοια τῶν ἐπικτήτων διαθέσεών
<span class="pb" data-page="6.228" id="p6.228"></span>
<span class="lb" data-page="6.228" data-line="1" id="l6.228.1"></span>ἐστι καὶ τῶν φυσικῶν δυσκρασιῶν, ὥστ᾿ οὐδὲν χρὴ
<span class="lb" data-page="6.228" data-line="2" id="l6.228.2"></span>τὸ νῦν εἶναι περὶ αὐτῶν διεξέρχεσθαι.
</p>
          </article>

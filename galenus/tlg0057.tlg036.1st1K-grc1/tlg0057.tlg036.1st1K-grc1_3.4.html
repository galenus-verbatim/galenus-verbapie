<article xmlns="http://www.w3.org/1999/xhtml" id="urn:cts:greekLit:tlg0057.tlg036.1st1K-grc1:3.4">
<span class="pb page1" data-page="6.182" id="p6.182"></span>
<span class="milestone ed1page page1" data-n="4.247" data-unit="ed1page" id="ed1page.4.247"></span>
<span class="milestone ed2page page1" data-n="6.99" data-unit="ed2page" id="ed2page.6.99"></span>
            <p>
<span class="lb" data-page="6.182" data-line="16" id="l6.182.16"></span>Καιρὸς δ᾿ ἤδη περὶ λουτρῶν διέρχεσθαι,
<span class="lb" data-page="6.182" data-line="17" id="l6.182.17"></span>πρῶτον μὲν, ὁπόσα γλυκέων ὑδάτων ἐστὶ θερμαινόμενα,
<span class="pb" data-page="6.183" id="p6.183"></span>
<span class="lb" data-page="6.183" data-line="1" id="l6.183.1"></span>ἐπειδὴ τούτων ἡ χρεία πλείων, ἐξῆς δὲ τῶν ψυχρῶν, εἶθ᾿
<span class="lb" data-page="6.183" data-line="2" id="l6.183.2"></span>οὕτως τῶν αὐτοφυῶν ὀνομαζομένων, καὶ αὐτῶν δή που τὰ
<span class="lb" data-page="6.183" data-line="3" id="l6.183.3"></span>μὲν εὔκρατα, τὰ δὲ ζέοντα, τὰ δὲ χλιαρὰ, τὰ δὲ ψυχρὰ
<span class="lb" data-page="6.183" data-line="4" id="l6.183.4"></span>παντάπασιν ὑπάρχει. ἔστι δὴ τῶν γλυκέων ὑδάτων τῶν
<span class="lb" data-page="6.183" data-line="5" id="l6.183.5"></span>θερμῶν ἡ δύναμις, εὐκράτων μὲν ὄντων, ὑγρὰ καὶ θερμὴ,
<span class="lb" data-page="6.183" data-line="6" id="l6.183.6"></span>χλιαρωτέρων δὲ γενομένων, ὑγρὰ καὶ ψυχρὰ, θερμοτέρων δὲ
<span class="lb" data-page="6.183" data-line="7" id="l6.183.7"></span>τοῦ δέοντος ἀποτελεσθέντων, θερμὰ μὲν, οὐκέτι δ᾿ ὁμοίως
<span class="lb" data-page="6.183" data-line="8" id="l6.183.8"></span>ὑγρά. φρίττειν γὰρ ἀνάγκάζει τὰ σώματα, καὶ πυκνοῦσθαι
<span class="lb" data-page="6.183" data-line="9" id="l6.183.9"></span>τοὺς πόρους αὐτῶν, ὡς μήτ᾿ ἀπολαύειν ἔτι τῆς ἔξωθεν
<span class="lb" data-page="6.183" data-line="10" id="l6.183.10"></span>ὑγρότητος, μήτ᾿ ἐκκενοῦσθαί τι τῶν ἔνδον περιττωμάτων.
<span class="lb" data-page="6.183" data-line="11" id="l6.183.11"></span>ἀλλ᾿ ἀπὸ τῶν εὐκράτων ἀρκτέον, ἃ διὰ παντὸς ὑγραίνει,
<span class="lb" data-page="6.183" data-line="12" id="l6.183.12"></span>καὶ θερμαίνει διὰ παντὸς καθ᾿ ἑαυτά. συμβαίνει δ᾿ αὐτοῖς
<span class="lb" data-page="6.183" data-line="13" id="l6.183.13"></span>ἐνίοτε κατὰ τὸ συμβεβηκὸς ἤτοι διαφορεῖν τὰς ὑγρότητας,
<span class="lb" data-page="6.183" data-line="14" id="l6.183.14"></span>ἢ πληροῦν ῥεύματος περιττοῦ τὰ μόρια τοῦ σώματος, ἢ
<span class="lb" data-page="6.183" data-line="15" id="l6.183.15"></span>μαλάττειν, ἢ πέττειν, ἢ ῥωννύναι τὴν δύναμιν, ἢ καταλύειν.
<span class="lb" data-page="6.183" data-line="16" id="l6.183.16"></span>εἰς ταῦτα μέν γε καὶ ἡ ποσότης αὐτῶν οὐκ ὀλίγα
<span class="lb" data-page="6.183" data-line="17" id="l6.183.17"></span>συντελεῖ. πολλὰ δὲ καὶ ἄλλα τῶν τοῖς εἰρημένοις ἑπομένων
<span class="lb" data-page="6.183" data-line="18" id="l6.183.18"></span>ἔνεστι καταλέγειν ἔργα τῶν εὐκράτων ποτίμων λουτρῶν,
<span class="pb" data-page="6.184" id="p6.184"></span>
<span class="lb" data-page="6.184" data-line="1" id="l6.184.1"></span>ὧν τὰ πρέποντα τῇ νῦν ἡμῖν ἐνεστώσῃ πραγματείᾳ λεχθήσεται
<span class="lb" data-page="6.184" data-line="2" id="l6.184.2"></span>καθ᾿ ὅσον ἐγχωρεῖ διὰ βραχέων, ἀναβεβλημένης ἐν τῷ
<span class="lb" data-page="6.184" data-line="3" id="l6.184.3"></span>παρόντι τῆς εἰς τὰ νοσήματα χρείας αὐτῶν. εἰς δὲ τὴν
<span class="lb" data-page="6.184" data-line="4" id="l6.184.4"></span>ὑγιεινὴν χρῆσιν ὁ προκείμενος ἐν τῷ λόγῳ νεανίσκος ἡκέτω
<span class="lb" data-page="6.184" data-line="5" id="l6.184.5"></span>γεγυμνασμένος, ὡς εἴρηται πρόσθεν. ἐπὶ τούτου τοίνυν
<span class="lb" data-page="6.184" data-line="6" id="l6.184.6"></span>ὀλίγη μὲν ἡ ἐξ αὐτοῦ ὠφέλεια· πάντα γὰρ φθάνει ἔχων
<span class="lb" data-page="6.184" data-line="7" id="l6.184.7"></span>ἐκεῖνος ἔκ τε τῶν συμμέτρων γυμνασίων καὶ τῆς εἰρημένης
<span class="lb" data-page="6.184" data-line="8" id="l6.184.8"></span>ἀποθεραπείας. ὅμως δ᾿ οὖν, εἰ καλῶς παραλαμβάνοιτο τὰ
<span class="lb" data-page="6.184" data-line="9" id="l6.184.9"></span>λουτρὰ, μέρος ἄν τι γένοιτο καὶ αὐτὰ τῆς ἀποθεραπείας,
<span class="lb" data-page="6.184" data-line="10" id="l6.184.10"></span>εἴ γε δὴ μαλάττει μὲν τὰ σκληρὰ καὶ τεταμένα μόρια, διαφορεῖ
<span class="lb" data-page="6.184" data-line="11" id="l6.184.11"></span>δ᾿, εἴ τι περίττωμα καὶ σύντηγμα πρὸς τοῦ δέρματος
<span class="lb" data-page="6.184" data-line="12" id="l6.184.12"></span>ἐντὸς ἴσχοιτο. ἀλλὰ τούτων γε οὐδετέρων χρῄζειν ἔοικεν ὁ
<span class="lb" data-page="6.184" data-line="13" id="l6.184.13"></span>ὑποκείμενος ἄνθρωπος ἐν τῷ λόγῳ, οὔτε σύντηγμα σαρκὸς
<span class="lb" data-page="6.184" data-line="14" id="l6.184.14"></span>ἁπαλῆς ἢ πιμελῆς εἰκὸς αὐτῷ γεγονέναι τι κατὰ τὰ
<span class="lb" data-page="6.184" data-line="15" id="l6.184.15"></span>γυμνάσια. ταῖς γὰρ ἀμέτροις τε <span class="milestone ed2page" data-n="6.100" data-unit="ed2page" id="ed2page.6.100"></span>καὶ σφοδραῖς κινήσεσιν
<span class="lb" data-page="6.184" data-line="16" id="l6.184.16"></span>εἵπετο τὰ τοιαῦτα, κεκένωται δὲ πάντ᾿ αὐτῷ τὰ περιττώματα
<span class="lb" data-page="6.184" data-line="17" id="l6.184.17"></span>καὶ μεμάλακται τὰ στερεὰ μόρια κατὰ τὸν τῆς
<span class="pb" data-page="6.185" id="p6.185"></span>
<span class="lb" data-page="6.185" data-line="1" id="l6.185.1"></span>ἀποθεραπείας καιρὸν, ὥστ᾿ ἀποπλύνασθαι τὸν ἱδρῶτα καὶ
<span class="lb" data-page="6.185" data-line="2" id="l6.185.2"></span>τὴν κόνιν, εἰ καὶ ταύτῃ ποτὲ χρήσαιτο, δεῖται μᾶλλον ἢ
<span class="lb" data-page="6.185" data-line="3" id="l6.185.3"></span>θερμανθῆναι κατὰ τὸ βαλανεῖον. διαβαδίσαι τοιγαροῦν
<span class="lb" data-page="6.185" data-line="4" id="l6.185.4"></span>χρῄζει μόνον ἄχρι τῆς δεξαμενῆς, οὐκ ἐνδιατρῖψαι τῷ βαλανείῳ,
<span class="lb" data-page="6.185" data-line="5" id="l6.185.5"></span>καθάπερ οἱ χωρὶς τοῦ γυμνάσασθαι καθέψοντες
<span class="lb" data-page="6.185" data-line="6" id="l6.185.6"></span>ἑαυτούς. οὐ μὴν οὐδ᾿ ἐγχρονίζειν ἐν τῇ κολυμβήθρᾳ δεῖται,
<span class="lb" data-page="6.185" data-line="7" id="l6.185.7"></span>περιπλυνάμενος δ᾿, ὡς εἴρηται, πρὸς τὸ ψυχρὸν ὕδωρ ἐπειγέσθω.
<span class="lb" data-page="6.185" data-line="8" id="l6.185.8"></span>σύμμετρον δ᾿ ἔστω καὶ τοῦτο τῆ συμμέτρῳ φύσει
<span class="lb" data-page="6.185" data-line="9" id="l6.185.9"></span>τοῦ σώματος. ἐφ᾿ ὧν γὰρ ἤτοι σφόδρα ψυχροῦ χρεία τοῦ
<span class="lb" data-page="6.185" data-line="10" id="l6.185.10"></span>ὕδατος, ἢ μαλακοῦ τε καὶ οἷον εἰληθεροῦς, αὖθις εἰρήσεται.
<span class="lb" data-page="6.185" data-line="11" id="l6.185.11"></span>τὸ δ᾿ ἄριστα πεφυκὸς σῶμα, μέχρι μὲν αὐξάνεται, λέλεκταί
<span class="lb" data-page="6.185" data-line="12" id="l6.185.12"></span>που καὶ πρόσθεν, ὡς οὐ χρὴ ψυχρῷ λούειν, ἵνα μή τι τῆς
<span class="lb" data-page="6.185" data-line="13" id="l6.185.13"></span>αὐξήσεως αὐτοῦ κωλύσωμεν· ηὐξημένου δ᾿ ἱκανῶς, ἐθίζειν
<span class="lb" data-page="6.185" data-line="14" id="l6.185.14"></span>ἤδη καὶ τῷδε· κρατύνει τε γὰρ ἅπαν σῶμα, καὶ τὸ δέρμα
<span class="lb" data-page="6.185" data-line="15" id="l6.185.15"></span>πυκνὸν καὶ σκληρὸν ἀποτελεῖ· κράτιστον δὲ τοῦτο πρὸς
<span class="lb" data-page="6.185" data-line="16" id="l6.185.16"></span>τὴν ἀπὸ τῶν ἔξωθεν βλάβην. ὡς δ᾿ ἄν τις ὑπάρξαιτο
<span class="lb" data-page="6.185" data-line="17" id="l6.185.17"></span>λούεσθαι ψυχρῷ, μηδενὸς ἀπὸ τῆς ἐξαιφνιδίας μεταβολῆς
<span class="lb" data-page="6.185" data-line="18" id="l6.185.18"></span>ἀπολαύσας βλαβεροῦ, παντὸς μᾶλλον ἐπίστασθαι χρή. πολλοὶ
<span class="pb" data-page="6.186" id="p6.186"></span>
<span class="lb" data-page="6.186" data-line="1" id="l6.186.1"></span>γὰρ κακῶς ἀρξάμενοι διεβλήθησαν οὕτω πρὸς ὅλον τὸ ἐπιτήδευμα
<span class="lb" data-page="6.186" data-line="2" id="l6.186.2"></span>τῆς ψυχρολουσίας, ὥστε μηδὲ τοῖς ἀσφαλῶς αὐτὸ
<span class="lb" data-page="6.186" data-line="3" id="l6.186.3"></span>μεταχειριζομένοις ὑπομένειν ἑαυτούς ποτε παρασχεῖν. ἔστω
<span class="lb" data-page="6.186" data-line="4" id="l6.186.4"></span>τοιγαροῦν ὁ μὲν τοῦ ἔτους καιρὸς ἀρχομένου θέρους, ἵνα
<span class="lb" data-page="6.186" data-line="5" id="l6.186.5"></span>πρὸ τοῦ χειμῶνος ἐν ἅπαντι τῷ μεταξὺ χρόνῳ γένηταί τις
<span class="lb" data-page="6.186" data-line="6" id="l6.186.6"></span>ἐθισμὸς ἀξιόλογος. ἔστω δὲ δή που καὶ ἡ ἡμέρα, καθ᾿ ἣν
<span class="lb" data-page="6.186" data-line="7" id="l6.186.7"></span>ἀρχόμεθα, νήνεμος ὡς ἔνι μάλιστα, καὶ εἰς ὅσον οἷόν τε
<span class="lb" data-page="6.186" data-line="8" id="l6.186.8"></span>κατ᾿ ἐκεῖνον τὸν καιρὸν θερμοτάτη. δῆλον δ᾿, ὡς καὶ τῆς
<span class="lb" data-page="6.186" data-line="9" id="l6.186.9"></span>ἡμέρας αὐτῆς ἐκλέγεσθαι χρὴ τὸ θερμότατον, ὥσπερ γε
<span class="lb" data-page="6.186" data-line="10" id="l6.186.10"></span>καὶ τὸ γυμναστήριον εὐκρατότατον. ἡ μὲν ἔξωθεν αὕτη
<span class="lb" data-page="6.186" data-line="11" id="l6.186.11"></span>παρασκευή. σῶμα δ᾿ αὐτὸ τὸ μέλλον χρῆσθαι τῷ ψυχρῷ
<span class="lb" data-page="6.186" data-line="12" id="l6.186.12"></span>παρεσκευάσθω κατὰ τάδε. τῇ μὲν ἡλικίᾳ ἔστω κατὰ τετάρτην
<span class="lb" data-page="6.186" data-line="13" id="l6.186.13"></span>ἑβδομάδα μεσοῦσαν μάλιστα, μηδὲν ὑπὸ μηδενὸς
<span class="lb" data-page="6.186" data-line="14" id="l6.186.14"></span>ἠλλοιωμένος αἰτίου προσφάτου κατ᾿ ἐκείνην τὴν ἡμέραν ἢ
<span class="lb" data-page="6.186" data-line="15" id="l6.186.15"></span>τὴν πρὸ αὐτῆς νύκτα, τὴν δ᾿ ὑγιεινὴν κατάστασιν, ἣν εἶχεν
<span class="lb" data-page="6.186" data-line="16" id="l6.186.16"></span>ἔμπροσθεν, ἀκριβῶς διαφυλάττων. ἔστω δὲ καὶ τὴν ψυχὴν
<span class="lb" data-page="6.186" data-line="17" id="l6.186.17"></span>εὔθυμός τε καὶ φαιδρὸς ὁ μέλλων χρήσασθαι τῷ ψυχρῷ
<span class="lb" data-page="6.186" data-line="18" id="l6.186.18"></span>νεανίσκος, εἴπερ ποτὲ ἄλλοτε, καὶ τότε μάλιστα. πρῶτον μὲν
<span class="pb" data-page="6.187" id="p6.187"></span>
<span class="lb" data-page="6.187" data-line="1" id="l6.187.1"></span>οὖν ἀνατριβέσθω σινδόσιν ἐπιπλέον· ἔστωσαν δὲ καὶ σφοδρότεραι
<span class="lb" data-page="6.187" data-line="2" id="l6.187.2"></span>νῦν μᾶλλον, ἢ πρόσθεν, τρίψεις, καὶ διὰ σκληροτέρων
<span class="lb" data-page="6.187" data-line="3" id="l6.187.3"></span>ὀθονίων· εἰ δὲ καὶ χειρῖδας ῥαπτὰς περιθέμενοι ταῖς
<span class="lb" data-page="6.187" data-line="4" id="l6.187.4"></span>χερσὶν οἱ προγυμνασταὶ τρίβοιεν, ὡς ὁμαλωτέραν γενέσθαι
<span class="lb" data-page="6.187" data-line="5" id="l6.187.5"></span>τὴν ἐνέργειαν, οὐδὲν ἂν εἴη χεῖρον. ἐφεξῆς δὲ δἰ
<span class="lb" data-page="6.187" data-line="6" id="l6.187.6"></span><span class="milestone ed1page" data-n="4.248" data-unit="ed1page" id="ed1page.4.248"></span>ἐλαίου τριβέσθω, καθότι σύνηθες ἦν αὐτῷ· κᾄπειτα
<span class="lb" data-page="6.187" data-line="7" id="l6.187.7"></span>γυμναζέσθω τῷ πλήθει μὲν ἴσα γυμνάσια, θάττονα δὲ
<span class="lb" data-page="6.187" data-line="8" id="l6.187.8"></span>νῦν, ἢ πρόσθεν· ἔπειθ᾿ οὕτως εἰς τὸ ψυχρὸν ὕδωρ καταβαινέτω
<span class="lb" data-page="6.187" data-line="9" id="l6.187.9"></span>μὴ βλακεύων, ἀλλ᾿ ἐπωκύνων τὴν ἐνέργειαν, ἢ
<span class="lb" data-page="6.187" data-line="10" id="l6.187.10"></span>ἀθρόως ἐναλλέσθω, σκοπὸν ἐν ἀμφοῖν ἔχων, ὡς μάλιστα
<span class="lb" data-page="6.187" data-line="11" id="l6.187.11"></span>καθ᾿ ἕνα χρόνον ἅπασι τοῖς τοῦ σώματος μέλεσι περιχυθῆναι
<span class="lb" data-page="6.187" data-line="12" id="l6.187.12"></span>τὸ ὕδωρ· τὸ γὰρ κατὰ βραχὺ πλησιάζειν αὐτῷ φρίκης
<span class="lb" data-page="6.187" data-line="13" id="l6.187.13"></span>ἐστὶ ποιητικόν. ἔστω δὲ μήτε χλιαρὸν τὸ ὕδωρ, μήτε ἀτέραμνόν
<span class="lb" data-page="6.187" data-line="14" id="l6.187.14"></span>τε καὶ παγετῶδες· τὸ μὲν γὰρ οὐ ποιεῖται θερμασίας
<span class="lb" data-page="6.187" data-line="15" id="l6.187.15"></span>ἐπανάκλησιν, τὸ δὲ πλήττει καὶ καταψύχει τοὺς
<span class="lb" data-page="6.187" data-line="16" id="l6.187.16"></span>ἀήθεις. ὡς ἔν γε τῷ χρόνῳ προϊόντι καὶ τοιούτῳ ποτὲ
<span class="lb" data-page="6.187" data-line="17" id="l6.187.17"></span>χρήσαιτ᾿ ἂν ἡμῶν ὁ νεανίσκος, ἀνάγκης καταλαβούσης·
<span class="lb" data-page="6.187" data-line="18" id="l6.187.18"></span>ἀλλὰ κατά γε τὴν πρώτην ἡμέραν ἀκριβῶς χρὴ φυλάττεσθαι
<span class="pb" data-page="6.188" id="p6.188"></span>
<span class="lb" data-page="6.188" data-line="1" id="l6.188.1"></span>τὸ λίαν ψυχρόν. ἐξελθόντι δὲ τοῦ ὕδατος ὑπὸ πλειόνων
<span class="lb" data-page="6.188" data-line="2" id="l6.188.2"></span>ἀνατρίβεσθαι προσήκει δἰ ἐλαίου, μέχρις ἂν ἐκθερμανθῇ
<span class="lb" data-page="6.188" data-line="3" id="l6.188.3"></span>τὸ δέρμα· καὶ μετὰ ταῦτα σιτία μὲν πλείω τῶν εἰωθότων,
<span class="lb" data-page="6.188" data-line="4" id="l6.188.4"></span>ἔλαττον δὲ προσφερέσθω τὸ πόμα. <span class="milestone ed2page" data-n="6.101" data-unit="ed2page" id="ed2page.6.101"></span>ταῦτα δ᾿, εἰ καὶ
<span class="lb" data-page="6.188" data-line="5" id="l6.188.5"></span>σὺ μὴ κελεύσειας, αὐτὸς ἂν οὕτω ποιήσειεν, ὀρθῶς ἁπάντων
<span class="lb" data-page="6.188" data-line="6" id="l6.188.6"></span>γενομένων. καὶ γὰρ ὀρέγονται πλεόνων ἐπὶ τῇ ψυχρολουσίᾳ,
<span class="lb" data-page="6.188" data-line="7" id="l6.188.7"></span>καὶ πέπτουσιν ἄμεινον, καὶ διψῶσιν ἧττον· ἀφικνοῦνταί
<span class="lb" data-page="6.188" data-line="8" id="l6.188.8"></span>τε κατὰ τὴν ὑστεραίαν ἐπὶ τὰ γυμνάσια σαφῶς εὐεκτικώτεροι,
<span class="lb" data-page="6.188" data-line="9" id="l6.188.9"></span>τὸν μὲν τοῦ σώματος ὄγκον ἴσον ἔχοντες τῷ πρόσθεν,
<span class="lb" data-page="6.188" data-line="10" id="l6.188.10"></span>ἐσφιγμένον δὲ καὶ μυωδέστερον καὶ συντονώτερον,
<span class="lb" data-page="6.188" data-line="11" id="l6.188.11"></span>καὶ τὸ δέρμα σκληρότερόν τε καὶ πυκνότερον. ὁμοίως οὖν
<span class="lb" data-page="6.188" data-line="12" id="l6.188.12"></span>ἐπ᾿ αὐτοῦ κατὰ τὴν δευτέραν ἡμέραν πρακτέον ἅπαντα, καὶ
<span class="lb" data-page="6.188" data-line="13" id="l6.188.13"></span>κατὰ τὴν τρίτην τε καὶ τετάρτην. εἶθ᾿ οὕτως ἐπὶ προήκοντι
<span class="lb" data-page="6.188" data-line="14" id="l6.188.14"></span>τῷ χρόνῳ κελεύσομεν αὐτὸν ἐμβαίνειν τὸ δεύτερον τῷ ψυχρῷ
<span class="lb" data-page="6.188" data-line="15" id="l6.188.15"></span>μετὰ τὴν ἐπὶ τῷ προτέρῳ τρίψιν, ὡς εἴρηται πρόσθεν.
<span class="lb" data-page="6.188" data-line="16" id="l6.188.16"></span>τὸ δὲ καὶ τρίτον ἔτι τοῦτο ποιεῖν, ὡς ἔνιοί τινες
<span class="lb" data-page="6.188" data-line="17" id="l6.188.17"></span>ἐκέλευσαν, οὐκ ἐπαινῶ· καὶ γὰρ τὸ δεύτερον αὔταρκες εἶναί
<span class="lb" data-page="6.188" data-line="18" id="l6.188.18"></span>μοι δοκεῖ, δυναμένων γε ἡμῶν, εἰς ὅσον ἂν ἐθέλωμεν, ἐν
<span class="pb" data-page="6.189" id="p6.189"></span>
<span class="lb" data-page="6.189" data-line="1" id="l6.189.1"></span>αὐτῷ κελεῦσαι διατρίβειν. ὁ δὲ σκοπὸς κᾀνταῦθα τοῦ χρόνου
<span class="lb" data-page="6.189" data-line="2" id="l6.189.2"></span>τῆς διατριβῆς ἐκ τῆς καθ᾿ ἑκάστην ἡμέραν λαμβανέσθω
<span class="lb" data-page="6.189" data-line="3" id="l6.189.3"></span>πείρας. εἰ μὲν γὰρ ἀνελθὼν ἐκ τοῦ ὕδατος ἐπὶ ταῖς
<span class="lb" data-page="6.189" data-line="4" id="l6.189.4"></span>ἀνατρίψεσιν εὔχρους ἐν τάχει γίγνοιτο, μετρίως ἐν αὐτῷ διατρίψας·
<span class="lb" data-page="6.189" data-line="5" id="l6.189.5"></span>εἰ δὲ δυσεκθέρμαντός τε καὶ ἄχρους διαμείνῃ μέχρι
<span class="lb" data-page="6.189" data-line="6" id="l6.189.6"></span>πλείονος, ἀμετρότερον ἐχρήσατο τῷ ψυχρῷ. τοῦ χρωτὸς
<span class="lb" data-page="6.189" data-line="7" id="l6.189.7"></span>τοίνυν προσέχων τοῖς γνωρίσμασιν ἐξευρήσεις ῥᾳδίως, εἴτε
<span class="lb" data-page="6.189" data-line="8" id="l6.189.8"></span>τὸν ἴσον χρόνον αὖθις ἐν τῷ ψυχρῷ διατρίβειν προσήκει,
<span class="lb" data-page="6.189" data-line="9" id="l6.189.9"></span>εἴτε καὶ μετακινῆσαί τι πρὸς τὸ ἔλαττον ἢ πλέον. καὶ
<span class="lb" data-page="6.189" data-line="10" id="l6.189.10"></span>περὶ μὲν ψυχρολουσίας ὡς πρὸς τὴν ἀρίστην φύσιν ἱκανὰ
<span class="lb" data-page="6.189" data-line="11" id="l6.189.11"></span>καὶ ταῦτα.
</p>
          </article>

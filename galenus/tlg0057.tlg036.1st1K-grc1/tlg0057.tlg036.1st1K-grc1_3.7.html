<article xmlns="http://www.w3.org/1999/xhtml" id="urn:cts:greekLit:tlg0057.tlg036.1st1K-grc1:3.7">
<span class="pb page1" data-page="6.199" id="p6.199"></span>
<span class="milestone ed1page page1" data-n="4.249" data-unit="ed1page" id="ed1page.4.249"></span>
<span class="milestone ed2page page1" data-n="6.104" data-unit="ed2page" id="ed2page.6.104"></span>
            <p>
<span class="lb" data-page="6.199" data-line="13" id="l6.199.13"></span>Ὁ δὲ δὴ τρίτος τῶν κόπων ἐπὶ σφοδροτάταις
<span class="lb" data-page="6.199" data-line="14" id="l6.199.14"></span>γίνεται κινήσεσι, καὶ μόνος ἐξαίρει τοὺς μῦς ὑπὲρ τὸ
<span class="lb" data-page="6.199" data-line="15" id="l6.199.15"></span>κατὰ φύσιν, ὡς ἐοικέναι φλεγμονῇ τὴν διάθεσιν αὐτῶν.
<span class="lb" data-page="6.199" data-line="16" id="l6.199.16"></span>ταῦτά τοι καὶ ψαυόντων ὀδυνῶνται, καὶ θερμότεροι φαίνονται·
<span class="lb" data-page="6.199" data-line="17" id="l6.199.17"></span>ὀδυνῶνται δὲ καὶ ἢν αὐτοὶ καθ᾿ ἑαυτοὺς ἐπιχειρήσωσι
<span class="lb" data-page="6.199" data-line="18" id="l6.199.18"></span>κινεῖσθαι. ἀήθεσι δὲ γυμνασίων ἀνθρώποις ὁ τοιοῦτος
<span class="pb" data-page="6.200" id="p6.200"></span>
<span class="lb" data-page="6.200" data-line="1" id="l6.200.1"></span>κόπος ὡς τὰ πολλὰ συμπίπτει, γυμνάζεσθαι δ᾿ εἰθισμένοις
<span class="lb" data-page="6.200" data-line="2" id="l6.200.2"></span>ὀλιγάκις ἐγένετο κατὰ τὰς σφοδροτάτας τε ἅμα καὶ
<span class="lb" data-page="6.200" data-line="3" id="l6.200.3"></span>παμπόλλας κινήσεις. ἡ δὲ ἴασις αὐτοῦ τρεῖς ἔχει τοὺς σκοποὺς,
<span class="lb" data-page="6.200" data-line="4" id="l6.200.4"></span>οὕσπερ σχεδόν τι καὶ τὰ φλεγμαίνοντα σύμπαντα, κένωσιν
<span class="lb" data-page="6.200" data-line="5" id="l6.200.5"></span>τοῦ περιττοῦ, καὶ ἀνάπαυσιν τοῦ συντεταμένου, καὶ
<span class="lb" data-page="6.200" data-line="6" id="l6.200.6"></span>ἀνάψυξιν τοῦ φλογώδους. ἔλαιόν τε οὖν πολὺ χλιαρὸν, αἵ
<span class="lb" data-page="6.200" data-line="7" id="l6.200.7"></span>τε τρίψεις μαλακώταται, καὶ ἡ ἐν τοῖς εὐκράτοις ὕδασι διατριβὴ
<span class="lb" data-page="6.200" data-line="8" id="l6.200.8"></span>πολυχρονιωτάτη τοὺς τοιούτους ἰᾶται κόπους. εἰ δὲ
<span class="lb" data-page="6.200" data-line="9" id="l6.200.9"></span>καὶ βραχύ τι χλιαρώτερον εἴη τὸ ὕδωρ, ὀνήσει μᾶλλον.
<span class="lb" data-page="6.200" data-line="10" id="l6.200.10"></span>οὕτω δὲ καὶ ἡσυχία πολλὴ, καὶ ἀλείμματα συνεχῆ, καὶ
<span class="lb" data-page="6.200" data-line="11" id="l6.200.11"></span>πάνθ᾿ <span class="milestone ed1page" data-n="4.250" data-unit="ed1page" id="ed1page.4.250"></span>ὅσα τὸ μὲν κεκμηκὸς ἀναπαύει τε ἅμα καὶ
<span class="lb" data-page="6.200" data-line="12" id="l6.200.12"></span>παρηγορεῖ, τὸ δὲ περιττὸν διαφορεῖ. <span class="milestone ed2page" data-n="6.105" data-unit="ed2page" id="ed2page.6.105"></span>τάχα δ᾿ ἄν τις
<span class="lb" data-page="6.200" data-line="13" id="l6.200.13"></span>οἰηθείη, τὸν τοιοῦτον κόπον οὐχ ἁπλοῦν, οὐδὲ τρίτον ἐπὶ
<span class="lb" data-page="6.200" data-line="14" id="l6.200.14"></span>τοῖς ἔμπροσθεν εἰρημένοις δύο, σύνθετον δ᾿ ὑπάρχειν ἐξ
<span class="lb" data-page="6.200" data-line="15" id="l6.200.15"></span>αὐτῶν, οὐδὲν ἔχοντα πλέον τῆς τάσεως τῶν νευρωδῶν σωμάτων
<span class="lb" data-page="6.200" data-line="16" id="l6.200.16"></span>καὶ τῆς ἑλκώδους αἰσθήσεως· τὴν γὰρ θερμότητα
<span class="lb" data-page="6.200" data-line="17" id="l6.200.17"></span>τοῖς τοιούτοις κόποις ἄλλως μὲν ὑπάρχειν φύσει, καθάπερ
<span class="lb" data-page="6.200" data-line="18" id="l6.200.18"></span>καὶ τῶν προειρημένων ἑκατέρῳ, οὐ μὴν συμπληρωτικήν γε
<span class="pb" data-page="6.201" id="p6.201"></span>
<span class="lb" data-page="6.201" data-line="1" id="l6.201.1"></span>τῆς ἐννοίας ἢ τῆς οὐσίας εἶναι. ἀλλά τοι τό γε τοῦ παρὰ
<span class="lb" data-page="6.201" data-line="2" id="l6.201.2"></span>φύσιν ὄγκου τούτῳ τῷ κόπῳ μόνῳ παρὰ τοὺς ἄλλους ἐξαίρετον
<span class="lb" data-page="6.201" data-line="3" id="l6.201.3"></span>ὑπάρχει, καὶ τὸ τῆς ἀλγεινῆς αἰσθήσεως οὐχ ὅμοιον
<span class="lb" data-page="6.201" data-line="4" id="l6.201.4"></span>ἔν τε τῷ τονώδει κόπῳ καὶ τῷδε. τείνεσθαι μὲν γὰρ ἐν
<span class="lb" data-page="6.201" data-line="5" id="l6.201.5"></span>ἐκείνῳ τεθλάσθαί τε τὰ νεῦρα σύμπαντα μέχρι καὶ τῶν
<span class="lb" data-page="6.201" data-line="6" id="l6.201.6"></span>ὀστῶν οἱ τούτῳ τῷ κόπῳ κατεχόμενοι νομίζουσι. ὥστε
<span class="lb" data-page="6.201" data-line="7" id="l6.201.7"></span>κατά γε ταῦτα διαφοράν τινα ἐξαίρετον ἔχει παρὰ τοὺς ἄλλους
<span class="lb" data-page="6.201" data-line="8" id="l6.201.8"></span>δύο κόπους, οὐχὶ σύνθετος μόνον ἐστί. αὗται μὲν δὴ
<span class="lb" data-page="6.201" data-line="9" id="l6.201.9"></span>τρεῖς, εἴτε καταστάσεις σώματος, εἴτε διαθέσεις, εἴθ᾿
<span class="lb" data-page="6.201" data-line="10" id="l6.201.10"></span>ὅ τι βούλεταί τις ὀνομάζειν. ἄλλη δ᾿ ἐπ᾿ αὐταῖς τετάρτη,
<span class="lb" data-page="6.201" data-line="11" id="l6.201.11"></span>παραπλησία μὲν ὑπάρχουσα κόπῳ, κόπος δ᾿ οὐκ οὖσα, τῷ
<span class="lb" data-page="6.201" data-line="12" id="l6.201.12"></span>μήτε τὴν ἑλκώδη, μήτε τὴν τονώδη, μήτε τὴν φλεγμονώδη
<span class="lb" data-page="6.201" data-line="13" id="l6.201.13"></span>διάθεσιν ἔχειν, ἀλλὰ μηδὲ φρίκην τινὰ, μηδ᾿ ἄλγημα, μηδὲ
<span class="lb" data-page="6.201" data-line="14" id="l6.201.14"></span>τὸν πρὸς τὰς κινήσεις ὄκνον ὅμοιον τοῖς κόποις ἐπιφέρειν,
<span class="lb" data-page="6.201" data-line="15" id="l6.201.15"></span>ἰσχνότητα δὲ μόνην ἅμα καὶ ξηρότητα. γίνεται μὲν οὖν ἐν
<span class="lb" data-page="6.201" data-line="16" id="l6.201.16"></span>εὐχύμοις τε ἅμα καὶ γυμναστικοῖς σώμασιν, ὅταν ἄμετρον
<span class="lb" data-page="6.201" data-line="17" id="l6.201.17"></span>γυμνασθέντα μὴ καλῶς ἀποθεραπευθῇ. διαφορεῖται γὰρ
<span class="lb" data-page="6.201" data-line="18" id="l6.201.18"></span>οὕτω τὰ περιττώματα, καὶ χαλᾶται τὰ τεταμένα, καὶ οὐδὲν
<span class="pb" data-page="6.202" id="p6.202"></span>
<span class="lb" data-page="6.202" data-line="1" id="l6.202.1"></span>ἄλλο ὑπολείπεται κατὰ τὸ σῶμα πλὴν ξηρότητος, ἣν ἐκ
<span class="lb" data-page="6.202" data-line="2" id="l6.202.2"></span>τῆς ἀμετροτέρας κινήσεως ἔσχον. δεῖται δὲ κατὰ μὲν τὴν
<span class="lb" data-page="6.202" data-line="3" id="l6.202.3"></span>πρώτην ἡμέραν οὐδενὸς ἐξηλλαγμένου παρὰ τὰ πρόσθεν,
<span class="lb" data-page="6.202" data-line="4" id="l6.202.4"></span>ὅτι μὴ θερμοτέρου τοῦ ὕδατος, ὡς συναγαγεῖν ἀτρέμα καὶ
<span class="lb" data-page="6.202" data-line="5" id="l6.202.5"></span>θερμᾶναι καὶ τονῶσαι τὸ δέρμα, κατὰ δὲ τὴν δευτέραν
<span class="lb" data-page="6.202" data-line="6" id="l6.202.6"></span>ἀποθεραπευτικοῦ γυμνασίου βραχέος τε ἅμα καὶ μαλακοῦ
<span class="lb" data-page="6.202" data-line="7" id="l6.202.7"></span>καὶ βραδέος ἔν τε κινήσεσι καὶ τρίψεσι, καὶ τῆς δεξαμενῆς
<span class="lb" data-page="6.202" data-line="8" id="l6.202.8"></span>ὁμοίως θερμῆς. ἐκπηδάτωσαν δ᾿ εὐθέως εἰς τὴν ψυχρὰν
<span class="lb" data-page="6.202" data-line="9" id="l6.202.9"></span>ὑπὲρ τοῦ μένειν αὐτοῖς τὸν ἐν τῷ δέρματι τόνον
<span class="lb" data-page="6.202" data-line="10" id="l6.202.10"></span>ἅμα θερμότητι. καὶ γὰρ ἧττον ἐν τῷ μετὰ ταῦτα χρόνῳ
<span class="lb" data-page="6.202" data-line="11" id="l6.202.11"></span>διαφοροῦνται, καὶ ῥᾳδίως εἴς τε τὰς σάρκας καὶ τὸ δέρμα
<span class="lb" data-page="6.202" data-line="12" id="l6.202.12"></span>τὴν τροφὴν ἀναλαμβάνουσιν, οὗ μεῖζον ἀγαθὸν οὐδὲν ἐξεύροις
<span class="lb" data-page="6.202" data-line="13" id="l6.202.13"></span>ἂν αὐτοῖς, οὐδεμίαν διάθεσιν ἐξαίρετον ἔχουσι παρὰ τὴν
<span class="lb" data-page="6.202" data-line="14" id="l6.202.14"></span>τῆς σαρκὸς ἰσχνότητα καὶ ξηρότητα. δεῖται γὰρ, οἶμαι, τό
<span class="lb" data-page="6.202" data-line="15" id="l6.202.15"></span>γε τοιοῦτον ἀνατραφῆναί τε ἅμα καὶ ὑγρανθῆναι, καὶ
<span class="lb" data-page="6.202" data-line="16" id="l6.202.16"></span>ταῦτ᾿ ἄμφω κάλλιστ᾿ αὐτῷ γίνεσθαι πέφυκεν ἐκ τῆς ὑγραινούσης
<span class="lb" data-page="6.202" data-line="17" id="l6.202.17"></span>τροφῆς.
</p>
          </article>

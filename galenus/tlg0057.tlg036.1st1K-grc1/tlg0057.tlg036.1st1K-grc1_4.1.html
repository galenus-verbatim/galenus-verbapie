<article xmlns="http://www.w3.org/1999/xhtml" id="urn:cts:greekLit:tlg0057.tlg036.1st1K-grc1:4.1">
<span class="pb page1" data-page="6.233" id="p6.233"></span>
<span class="milestone ed1page page1" data-n="4.254" data-unit="ed1page" id="ed1page.4.254"></span>
<span class="milestone ed2page page1" data-n="6.114" data-unit="ed2page" id="ed2page.6.114"></span>
            <h2>ΓΑΛΗΝΟΥ ΥΓΙΕΙΝΩΝ ΛΟΓΟΣ Δ.
</h2>
            <p>
<span class="lb" data-page="6.233" data-line="1" id="l6.233.1"></span>Οὐχ ὡς οἱ πλεῖστοι τῶν νεωτέρων ἰατρῶν,
<span class="lb" data-page="6.233" data-line="2" id="l6.233.2"></span>ἐν τοῖς σοφιστικοῖς ζητήμασι κατατρίψαντες τὸν χρόνον,
<span class="lb" data-page="6.233" data-line="3" id="l6.233.3"></span>ἤτοι διὰ βραχέων ἐπιτρέχουσι τὸν περὶ τῶν ἀναγκαιοτάτων
<span class="lb" data-page="6.233" data-line="4" id="l6.233.4"></span>λόγον, ἢ καὶ παντάπασι παραλείπουσιν, οὕτω καὶ ἡμεῖς
<span class="lb" data-page="6.233" data-line="5" id="l6.233.5"></span>ποιήσομεν, ἀλλ’ ὅπερ ἀπ’ ἀρχῆς ἐνεστησάμεθα, τὸ χρήσιμον
<span class="lb" data-page="6.233" data-line="6" id="l6.233.6"></span>αὐτὸ διερχόμενοι , τά λογικωτέραν ἔχοντα τὴν ἐπίσκεψιν
<span class="lb" data-page="6.233" data-line="7" id="l6.233.7"></span>εἰς ἕτερον ἀναβαλούμεθα καιρόν. αὐτίκα γέ τοι περὶ τῶν
<span class="lb" data-page="6.233" data-line="8" id="l6.233.8"></span>νοσωδῶν συμπτωμάτων, ὑπὲρ ὧν ἐν τῷδε τῷ λόγῳ πρόκειται
<span class="lb" data-page="6.233" data-line="9" id="l6.233.9"></span>διελθεῖν, οὐ μικρὰ ζήτησίς ἐστι, πότερον ἐκ τῆς ὑγιεινῆς
<span class="pb" data-page="6.234" id="p6.234"></span>
<span class="lb" data-page="6.234" data-line="1" id="l6.234.1"></span>ὑπάρχει πραγματείας, ἢ ἐκ τῆς θεραπευτικῆς, ἢ τούτων
<span class="lb" data-page="6.234" data-line="2" id="l6.234.2"></span>μὲν οὐδετέρας, ἄλλης δέ τινος ἀμφοῖν τρίτης, ἣν οὖν καὶ
<span class="lb" data-page="6.234" data-line="3" id="l6.234.3"></span>μέσην ὑγείας τε καὶ νόσου τίθενταί τινες οὐδετέραν ὀνομάζοντες.
<span class="lb" data-page="6.234" data-line="4" id="l6.234.4"></span>ἐγὼ δ’ ἐπιστάμενος μὲν, ὡς, εἴτ’ ἐν τοῖς ὑγιεινοῖς
<span class="lb" data-page="6.234" data-line="5" id="l6.234.5"></span>τις, εἴτ’ ἐν τοῖς θεραπευτικοῖς αὐτῶν μνημονεύσειεν, ὁμοίως
<span class="lb" data-page="6.234" data-line="6" id="l6.234.6"></span>ὑπὸ τῶν σοφιστῶν ἐπηρεασθήσεται, γινώσκων δ’ οὐδὲν
<span class="lb" data-page="6.234" data-line="7" id="l6.234.7"></span>ἧττον, ὡς, εἰ καὶ τρίτης τις αὐτοῖς ἀναθείη γενέσθαι
<span class="lb" data-page="6.234" data-line="8" id="l6.234.8"></span>πραγματείας, ὑπὲρ τῶν οὐδετέρων διαθέσεων ἐπιγράψας,
<span class="lb" data-page="6.234" data-line="9" id="l6.234.9"></span>ἔτι καὶ μᾶλλον ἐπιγελάσονται, καὶ τωθάσουσι, καὶ ἐρήσονται,
<span class="lb" data-page="6.234" data-line="10" id="l6.234.10"></span>περὶ τῶν ἀῤῥενικῶν καὶ θηλυκῶν ἐν ποίᾳ πραγματείᾳ
<span class="lb" data-page="6.234" data-line="11" id="l6.234.11"></span>διδάσκομεν, εἱλόμην ἐν τῷ νῦν ἐνεστῶτι λόγῳ διελθεῖν
<span class="lb" data-page="6.234" data-line="12" id="l6.234.12"></span>ὑπὲρ αὐτῶν. εἰ γὰρ ἀδύνατον μέν ἐστιν ἐκφυγεῖν τῶν
<span class="lb" data-page="6.234" data-line="13" id="l6.234.13"></span>σοφιστῶν τὴν γλωσσαλγίαν, ἔλαττον δ’ ἐπηρεάσουσιν οὕτω
<span class="lb" data-page="6.234" data-line="14" id="l6.234.14"></span>πραξάντων, ἄμεινον ἴσως ἐστὶν οὕτω ποιεῖν. ἔτι δὲ μᾶλλον
<span class="lb" data-page="6.234" data-line="15" id="l6.234.15"></span>ἄν τις ἐξ αὐτῆς τῆς θεωρίας ἐπιγνοίη τὴν κοινωνίαν τῆς
<span class="lb" data-page="6.234" data-line="16" id="l6.234.16"></span>διδασκαλίας, εἰ προσέχοι τὸν νοῦν ἀκριβῶς τοῖς λεχθησομένοις,
<span class="lb" data-page="6.234" data-line="17" id="l6.234.17"></span>ὧν ἀρκτέον ἐνθένδε. τῆς ὑγιεινῆς ἐπιστήμης οὐ
<span class="lb" data-page="6.234" data-line="18" id="l6.234.18"></span>φαυλότατόν ἐστι μόριον ἡ περὶ τὰ γυμνάσια τέχνη·
<span class="pb" data-page="6.235" id="p6.235"></span>
<span class="lb" data-page="6.235" data-line="1" id="l6.235.1"></span>ταύτης δ’ αὐτῆς οὐ σμικρὰ μοῖρα τὸ φυλάξασθαι κόπους.
<span class="lb" data-page="6.235" data-line="2" id="l6.235.2"></span>ἐδείχθη δ’ ἐν τοῖς ἔμπροσθεν, ὡς ὁμοία <span class="milestone ed2page" data-n="6.116" data-unit="ed2page" id="ed2page.6.116"></span>τίς ἐστιν
<span class="lb" data-page="6.235" data-line="3" id="l6.235.3"></span>ἥ τε προφυλακὴ τῶν ἐσομένων κόπων καὶ ἡ ἐπανόρθωσις
<span class="lb" data-page="6.235" data-line="4" id="l6.235.4"></span>τῶν ἤδη γεγονότων. οὔκουν ἑτέρωθι μὲν ἐχρῆν ἐκδιδάσκειν,
<span class="lb" data-page="6.235" data-line="5" id="l6.235.5"></span>ὅπως χρὴ φυλάττεσθαι κόπους, ἑτέρωθι δ’, ὅπως εἰς τὸ
<span class="lb" data-page="6.235" data-line="6" id="l6.235.6"></span>κατὰ φύσιν ἐπανάγειν προσήκει τοὺς ἤδη γεγονότας. διὰ
<span class="lb" data-page="6.235" data-line="7" id="l6.235.7"></span>ταῦτα μὲν οὖν ἐν τῷ πρὸ τούτου γράμματι, τρίτῳ τῆς ὅλης
<span class="lb" data-page="6.235" data-line="8" id="l6.235.8"></span>πραγματείας ὄντι, περὶ τῶν ἐπὶ γυμνασίων κόπων ὁ λόγος
<span class="lb" data-page="6.235" data-line="9" id="l6.235.9"></span>ἡμῖν ἐγένετο μετὰ καὶ τοῦ τῶν ὁμοίων αὐτοῖς ἐπιμνησθῆναι
<span class="lb" data-page="6.235" data-line="10" id="l6.235.10"></span>διαθέσεων, ὧν ἔνιαί τινες ἐπὶ γυμνασίοις ἐγίγνοντο μάλιστα.
<span class="lb" data-page="6.235" data-line="11" id="l6.235.11"></span>νυνὶ δὲ πρῶτον μὲν ὑπὲρ αὐτῶν ἐροῦμεν, ἐπειδὰν
<span class="lb" data-page="6.235" data-line="12" id="l6.235.12"></span>ἄνευ γυμνασίων γίγνωνται· δεύτερον δὲ καὶ περὶ τῶν ὁμοειδῶν
<span class="lb" data-page="6.235" data-line="13" id="l6.235.13"></span>αὐτοῖς.
</p>
          </article>

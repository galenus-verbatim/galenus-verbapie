<article xmlns="http://www.w3.org/1999/xhtml" id="urn:cts:greekLit:tlg0057.tlg036.1st1K-grc1:4.10">
<span class="pb page1" data-page="6.294" id="p6.294"></span>
<span class="milestone ed1page page1" data-n="4.264" data-unit="ed1page" id="ed1page.4.264"></span>
<span class="milestone ed2page page1" data-n="6.134" data-unit="ed2page" id="ed2page.6.134"></span>
            <p>
<span class="lb" data-page="6.294" data-line="13" id="l6.294.13"></span>Περὶ μὲν οὖν τοῦ τε πρώτου γένους τῶν
<span class="lb" data-page="6.294" data-line="14" id="l6.294.14"></span>κόπων, ἐφ’ ὧν νυγματώδης ἐστὶ κατὰ πάντα τοῦ ζώου αἴσθησις,
<span class="lb" data-page="6.294" data-line="15" id="l6.294.15"></span>ὅσαι τ’ ἄλλαι μοχθηρῶν χυμῶν ἐν τῷ σώματι γίγνονται
<span class="lb" data-page="6.294" data-line="16" id="l6.294.16"></span>πλεονεξίαι, καθ’ ἑαυτάς τε καὶ σὺν κόποις, σχεδὸν
<span class="lb" data-page="6.294" data-line="17" id="l6.294.17"></span>ἤδη λέλεκται πάντα· περὶ δὲ τοῦ τονώδους ὑφ’ ἡμῶν κληθέντος
<span class="pb" data-page="6.295" id="p6.295"></span>
<span class="lb" data-page="6.295" data-line="1" id="l6.295.1"></span>θέντος κόπου λέγω ἐφεξῆς. ὅτι μὲν οὖν ὁ τοιοῦτος κόπος,
<span class="lb" data-page="6.295" data-line="2" id="l6.295.2"></span>ὅταν ἄνευ γυμνασίων συνίστηται, πλῆθος ἐνδείκνυται διατεῖνον
<span class="lb" data-page="6.295" data-line="3" id="l6.295.3"></span>τὰ στερεὰ μόρια τοῦ ζώου, καὶ ἄλλοις μέν τισι τῶν
<span class="lb" data-page="6.295" data-line="4" id="l6.295.4"></span>εὐδοκίμων ἰατρῶν ἔδοξεν, οὐχ ἥκιστα δὲ καὶ τοῖς περὶ τὸν
<span class="lb" data-page="6.295" data-line="5" id="l6.295.5"></span>Ἐρασίστρατον. ὅτι δ’, ὅταν αἵματος ᾖ πλῆθος, ἄριστον
<span class="lb" data-page="6.295" data-line="6" id="l6.295.6"></span>ἤτοι φλέβα τέμνειν, ἢ ἀποσχάζειν τὰ σφυρὰ, λέλεκται μέν
<span class="lb" data-page="6.295" data-line="7" id="l6.295.7"></span>που καὶ πρόσθεν, ἀναληπτέον δ’ ἔτι καὶ νῦν τὸν λόγον
<span class="lb" data-page="6.295" data-line="8" id="l6.295.8"></span>Ἐρασιστράτου χάριν, ὃς οὔτ’ ἐπ’ ἄλλης ὅλως οὐδεμιᾶς, οὐδὲ
<span class="lb" data-page="6.295" data-line="9" id="l6.295.9"></span>ἐπὶ τῆσδε τῆς διαθέσεως ἐχρήσατο φλεβοτομίᾳ. ὅτι μὲν οὖν
<span class="lb" data-page="6.295" data-line="10" id="l6.295.10"></span>ἐπὶ τῆς ὑγιεινοτάτης φύσεως, ὑπὲρ ἧς ὁ λόγος ἐνέστηκεν,
<span class="lb" data-page="6.295" data-line="11" id="l6.295.11"></span>ἐγχωρεῖ καὶ κατ’ ἄλλον τρόπον ἐκκενοῦν τὸ τοιοῦτον πλῆθος,
<span class="lb" data-page="6.295" data-line="12" id="l6.295.12"></span>ἔμπροσθεν εἴρηται. κατὰ μὲν γὰρ τὰς μοχθηρὰς, ἐφ’ ὧν
<span class="lb" data-page="6.295" data-line="13" id="l6.295.13"></span>τὸ περιττὸν κατὰ τὸν ἐγκέφαλον ἢ τὰ τῆς ἀναπνοῆς ὄργανα
<span class="lb" data-page="6.295" data-line="14" id="l6.295.14"></span>φέρεται, πηλίκον ἐστὶ κακὸν ἑτέρῳ τρόπῳ κενώσεως
<span class="lb" data-page="6.295" data-line="15" id="l6.295.15"></span>χρῆσθαι, παραλείποντας φλεβοτομίαν, εἰρήσεται μέν που καὶ
<span class="lb" data-page="6.295" data-line="16" id="l6.295.16"></span>διὰ τῶν ἑξῆς ὑπομνημάτων, ὅταν ὑπὲρ τῶν μοχθηρῶν κατασκευῶν
<span class="lb" data-page="6.295" data-line="17" id="l6.295.17"></span>ὁ <span class="milestone ed2page" data-n="6.135" data-unit="ed2page" id="ed2page.6.135"></span>λόγος περαίνηται, λέλεκται δ’ ἤδη κᾀν
<span class="pb" data-page="6.296" id="p6.296"></span>
<span class="lb" data-page="6.296" data-line="1" id="l6.296.1"></span>τῷ περὶ φλεβοτομίας πρὸς Ἐρασίστρατον. ὅθεν οὐδὲ ἔστι
<span class="lb" data-page="6.296" data-line="2" id="l6.296.2"></span>μηκύνειν ἐν τῷδε περὶ αὐτῶν, ἀλλ’ ἐπὶ τὸν λοιπὸν καὶ
<span class="lb" data-page="6.296" data-line="3" id="l6.296.3"></span>τρίτον τῶν κόπων, ὅταν αὐτομάτως συνίστηται, τὸν λόγον
<span class="lb" data-page="6.296" data-line="4" id="l6.296.4"></span>ἄγειν, ὃν ἐν τῷ πρόσθεν ἐκαλέσαμεν φλεγμονώδη διά τε
<span class="lb" data-page="6.296" data-line="5" id="l6.296.5"></span>τὸ τῆς ὀδύνης μέγεθος, καὶ ὅτι μετὰ θερμότητος ἐπιφανοῦς
<span class="lb" data-page="6.296" data-line="6" id="l6.296.6"></span>συνίσταται, συνεξαίρων εἰς ὄγκον τοὺς μῦς. οὗτος ὁ κόπος
<span class="lb" data-page="6.296" data-line="7" id="l6.296.7"></span>οὐδ’ ὡρῶν ὀλίγων, μή τοί γε δυοῖν ἢ τριῶν ἔχεται ἡμερῶν
<span class="lb" data-page="6.296" data-line="8" id="l6.296.8"></span>ἴσον ὄγκον τῆς Ἐρασιστράτου βραδύτητος, ἀλλ’ αὐτίκα
<span class="lb" data-page="6.296" data-line="9" id="l6.296.9"></span>πυρετὸν ἐπιφέρει σφοδρότατον, ἢν μή τις φθάσας ἀποχέῃ τοῦ
<span class="lb" data-page="6.296" data-line="10" id="l6.296.10"></span>αἵματος. καὶ γὰρ οὖν καὶ θερμότατόν ἐστι τὸ τῶν τοιούτων
<span class="lb" data-page="6.296" data-line="11" id="l6.296.11"></span>κόπων αἷμα, καὶ πλείστης αὐτοῦ δέονται τῆς κενώσεως
<span class="lb" data-page="6.296" data-line="12" id="l6.296.12"></span>ἅπαντες σχεδὸν οἱ καταληφθέντες τῷ κόπῳ. καὶ οἱ πολλοὶ
<span class="lb" data-page="6.296" data-line="13" id="l6.296.13"></span>δ’ αὐτῶν πυρέττουσι, κᾂν ἀποχέῃς τοῦ αἵματος. ὅθεν οὔτε
<span class="lb" data-page="6.296" data-line="14" id="l6.296.14"></span>βλακεύειν, οὔτε ὀλίγον ἀφελεῖν προσήκει, ἀλλὰ διὰ ταχέων
<span class="lb" data-page="6.296" data-line="15" id="l6.296.15"></span>ἐκκενοῦν, καὶ μέχρι λειποθυμίας ἄγειν, εἰ μηδὲν ἕτερον κωλύοι.
<span class="lb" data-page="6.296" data-line="16" id="l6.296.16"></span>κάλλιον δὲ, εἰ ἐγχωρεῖ, δὶς ἀφελεῖν ἐν ἡμέρᾳ μιᾷ, τὸ
<span class="lb" data-page="6.296" data-line="17" id="l6.296.17"></span>μὲν οὖν πρότερον οὕτω κενοῦντας, ὡς μὴ λειποθυμῆσαι τὸν
<span class="pb" data-page="6.297" id="p6.297"></span>
<span class="lb" data-page="6.297" data-line="1" id="l6.297.1"></span>ἄνθρωπον, τὸ δὲ δεύτερον οὐδὲ τὴν λειποψυχίαν φοβεῖσθαι
<span class="lb" data-page="6.297" data-line="2" id="l6.297.2"></span>προσήκει. τῇ μὲν γὰρ προτέρᾳ κενώσει καταλυθεὶς, οὐκ ἂν
<span class="lb" data-page="6.297" data-line="3" id="l6.297.3"></span>ὑπομείναι τὴν δευτέραν· ἐν ταύτῃ δ’ εἴτι πάθοι τοιοῦτον,
<span class="lb" data-page="6.297" data-line="4" id="l6.297.4"></span>εὐανακόμιστος γίνεται. μὴ φλεβοτομηθέντες δὲ οἱ οὕτως
<span class="lb" data-page="6.297" data-line="5" id="l6.297.5"></span>διακείμενοι τύχης ἀγαθῆς εἰς τὸ σωθῆναι δέονται, καὶ οὐδὲ
<span class="lb" data-page="6.297" data-line="6" id="l6.297.6"></span>σώζονται, εἰ μὴ καθ’ ἕτερόν τινα τρόπον, ἢ αἱμοῤῥαγήσαντες
<span class="lb" data-page="6.297" data-line="7" id="l6.297.7"></span>ἐκ ῥινῶν, ἢ λάβρων ἱδρώτων αὐτοῖς ἐκχυθέντων. ἐπισκοπεῖσθαι
<span class="lb" data-page="6.297" data-line="8" id="l6.297.8"></span>δὲ χρὴ μάλιστα μέλλοντας τέμνειν φλέβα, πότερον
<span class="lb" data-page="6.297" data-line="9" id="l6.297.9"></span>κατὰ θώρακα, καὶ νῶτα, καὶ ὀσφῦν ἐρείδουσιν αἱ τάσεις τε
<span class="lb" data-page="6.297" data-line="10" id="l6.297.10"></span>καὶ αἱ νυγματώδεις ὀδύναι, ἢ κατὰ κεφαλὴν καὶ τράχηλον
<span class="lb" data-page="6.297" data-line="11" id="l6.297.11"></span>μᾶλλον. οὕτως μὲν γὰρ τὴν ὠμιαίαν διαιρήσεις, καὶ μᾶλλον
<span class="lb" data-page="6.297" data-line="12" id="l6.297.12"></span>εἰ πλήρους αἰσθάνοιντο καὶ θερμῆς τῆς κεφαλῆς, ἐκείνοις
<span class="lb" data-page="6.297" data-line="13" id="l6.297.13"></span>δὲ τὴν ἔνδον· εἰ δ’ ὅλως ὁμαλῶς ὑπὸ τοῦ κόπου τὸ σῶμα
<span class="lb" data-page="6.297" data-line="14" id="l6.297.14"></span>κατέχοιτο, τὴν μέσην ἀμφοῖν. εἰ μὲν οὖν ἐπὶ τῇ φλεβοτομίᾳ
<span class="lb" data-page="6.297" data-line="15" id="l6.297.15"></span>πυρέσσειν ἄρξαιντο, τῆς θεραπευτικῆς ἔργον ἤδη μεθόδου
<span class="lb" data-page="6.297" data-line="16" id="l6.297.16"></span>προνοήσασθαι τούτων· εἰ δ’ ἀπύρετοι διαμένοιεν, ἐν
<span class="lb" data-page="6.297" data-line="17" id="l6.297.17"></span>μὲν τῇ πρώτῃ τῶν ἡμερῶν ἐπὶ τῇ φλεβοτομίᾳ πτισάνης
<span class="lb" data-page="6.297" data-line="18" id="l6.297.18"></span>χυλὸν ἢ ἐκ χόνδρου ῥοφήματα διδόναι μόνον, ἐν δὲ
<span class="pb" data-page="6.298" id="p6.298"></span>
<span class="lb" data-page="6.298" data-line="1" id="l6.298.1"></span>τῇ δευτέρᾳ καὶ λούειν ἂν ἤδη δύναιο σὺν ἐλαίῳ δαψιλεῖ,
<span class="lb" data-page="6.298" data-line="2" id="l6.298.2"></span>διαιτᾷν δὲ, κᾂν λούσῃς, μετριώτατα θριδακίνης, εἰ βούλοιτο,
<span class="lb" data-page="6.298" data-line="3" id="l6.298.3"></span>διδόναι τι, εἴτε κολοκύνθης, εἰ παρείη, καὶ πτισάνης. ἀγαθὸς
<span class="lb" data-page="6.298" data-line="4" id="l6.298.4"></span>δὲ καὶ ὁ χόνδρος, εἴθ’ ὡς πτισάνην τις αὐτὸν ἡδύνας
<span class="lb" data-page="6.298" data-line="5" id="l6.298.5"></span>ὄξει σκευάζοι, εἴτε χωρὶς ὄξους. εἰ δὲ μὴ παρείη κολοκύνθη,
<span class="lb" data-page="6.298" data-line="6" id="l6.298.6"></span>μαλάχῃ καὶ τεύτλῳ καὶ λαπάθῳ καὶ ἀνδραφάξυϊ χρῆσθαι.
<span class="lb" data-page="6.298" data-line="7" id="l6.298.7"></span>εἰ δὲ σαρκὸς βούλοιτο γεύσασθαι, τὴν τῶν πετραίων ἰχθύων
<span class="lb" data-page="6.298" data-line="8" id="l6.298.8"></span>ἢ ὀνίσκων ἐν λευκῷ ζωμῷ καλῶς ἑψήσαντα διδόναι. προσαγορεύω
<span class="lb" data-page="6.298" data-line="9" id="l6.298.9"></span>δὲ λευκὸν ζωμὸν, ὅταν ἄνευ γάρου τε καὶ πολὺ δὴ
<span class="lb" data-page="6.298" data-line="10" id="l6.298.10"></span>μᾶλλον τῆς ἄλλης καρυκείας σκευασθῇ, ἀνήθου τε καὶ ἁλῶν
<span class="lb" data-page="6.298" data-line="11" id="l6.298.11"></span>ἐμβληθέντων εἰς ὕδωρ σὺν ἐλαίῳ καὶ πράσῳ βραχεῖ. κάλλιον
<span class="lb" data-page="6.298" data-line="12" id="l6.298.12"></span>δὲ, εἰ καὶ τῇ δευτέρᾳ τῶν ἡμερῶν οἴνου φείσαιτο. τῇ
<span class="lb" data-page="6.298" data-line="13" id="l6.298.13"></span>τρίτῃ δὲ, εἰ μὲν εὐπέπτως φέροι τὴν ὑδροποσίαν, εἴργειν οἴνου
<span class="lb" data-page="6.298" data-line="14" id="l6.298.14"></span>καὶ τότε· μὴ φέροντος δὲ, μάλιστα μὲν ἀπόμελι διδόναι,
<span class="lb" data-page="6.298" data-line="15" id="l6.298.15"></span>καὶ γὰρ ἐμψύχει γέ πως ἠρέμα τοῦτο τὸ ποτὸν, οὗ καὶ
<span class="lb" data-page="6.298" data-line="16" id="l6.298.16"></span>αὐτοῦ χρῄζουσιν οἱ φλεγμονώδεις κόποι· μὴ παρόντος δὲ
<span class="lb" data-page="6.298" data-line="17" id="l6.298.17"></span>τούτου, λεπτὸν καὶ λευκὸν οἶνον διδόναι, καὶ τἄλλα κατὰ ﻿
<span class="pb" data-page="6.299" id="p6.299"></span>
<span class="lb" data-page="6.299" data-line="1" id="l6.299.1"></span>λόγον ἀνακομίζειν, εὐχύμῳ τε καὶ μηδαμῶς θερμαινούσῃ
<span class="lb" data-page="6.299" data-line="2" id="l6.299.2"></span>διαίτῃ χρώμενον. εὐλαβεῖσθαι δὲ μάλιστα πάντων ἀθρόως
<span class="lb" data-page="6.299" data-line="3" id="l6.299.3"></span>ἀνατρέφειν. ὅσοι γὰρ ἐπὶ τοιαύταις κενώσεσιν εἰς τὴν ἐξ
<span class="lb" data-page="6.299" data-line="4" id="l6.299.4"></span>ἀρχῆς <span class="milestone ed2page" data-n="6.136" data-unit="ed2page" id="ed2page.6.136"></span>δίαιταν εὐθέως ἐπανῆλθον, ἐμπίπλαται τούτοις
<span class="lb" data-page="6.299" data-line="5" id="l6.299.5"></span>ἡ ἕξις ἀπέπτων χυμῶν, οὓς ἀναρπάζει, πρὶν πεφθῆναι καλῶς
<span class="lb" data-page="6.299" data-line="6" id="l6.299.6"></span>ἔν τε γαστρὶ καὶ κατὰ τὰς φλέβας, ὁ τοῦ σώματος ὄγκος.
<span class="lb" data-page="6.299" data-line="7" id="l6.299.7"></span>αὕτη μὲν ἡ ἀρίστη πρόνοια τοῦ φλεγμονώδους κόπου. διὰ
<span class="lb" data-page="6.299" data-line="8" id="l6.299.8"></span>τί δὲ ἐπαφαιρεῖν τε κελεύομεν αἵματος ἐπ’ αὐτῶν καὶ μή
<span class="lb" data-page="6.299" data-line="9" id="l6.299.9"></span>πληροῦν ἀθρόως, ἀρκεῖ μὲν δήπου καὶ τὴν ἐμπειρικὴν αἰτίαν
<span class="lb" data-page="6.299" data-line="10" id="l6.299.10"></span>εἰπεῖν, ὅτι καὶ μᾶλλον ὀνίνανται κενωθέντες οὕτω, καὶ
<span class="lb" data-page="6.299" data-line="11" id="l6.299.11"></span>ὑγιαίνουσιν εἰς μακρὸν, ὡς εἴρηται, διαγόμενοι· προσθεῖναι
<span class="lb" data-page="6.299" data-line="12" id="l6.299.12"></span>δ’ οὐκ ἂν χεῖρον εἴη καὶ τὴν ἀπὸ τῆς φύσεως τῶν πραγμάτων
<span class="lb" data-page="6.299" data-line="13" id="l6.299.13"></span>ἔνδειξιν. ἐπεὶ τοίνυν ἐν τῷ φλεγμονώδει κόπῳ πλῆθος
<span class="lb" data-page="6.299" data-line="14" id="l6.299.14"></span>αἵματος ἠθροισμένον θερμοῦ κατὰ τὸν ὄγκον ἐστὶν, ἡ φλεβοτομία
<span class="lb" data-page="6.299" data-line="15" id="l6.299.15"></span>δὲ τοὺς ἐν τοῖς ἀγγείοις ἐκκενοῖ χυμοὺς, ἄμεινον
<span class="lb" data-page="6.299" data-line="16" id="l6.299.16"></span>ἐπὶ τῇ προτέρᾳ κενώσει τοσοῦτον χρόνον διαλιπεῖν, ὡς μεταληφθῆναί
<span class="pb" data-page="6.300" id="p6.300"></span>
<span class="lb" data-page="6.300" data-line="1" id="l6.300.1"></span>τι καὶ εἰς τὰς φλέβας ἐκ τῶν κατὰ τὸ σῶμα.
<span class="lb" data-page="6.300" data-line="2" id="l6.300.2"></span>τοῦτο δ’ οὐκ ἐπιτρεπτέον ἐν αὐταῖς ἀπομένειν, ἡμιμόχθηρον
<span class="lb" data-page="6.300" data-line="3" id="l6.300.3"></span>ὑπάρχον, ἀλλ’ ἐκκενωτέον αὐτοῦ τὸ πλεῖστον. ταῦτά τοι καὶ
<span class="lb" data-page="6.300" data-line="4" id="l6.300.4"></span>κατὰ τὴν δευτέραν ἡμέραν ἐπαφαιροῦμεν αἵματος, ἐνίοτε δὲ
<span class="lb" data-page="6.300" data-line="5" id="l6.300.5"></span>καὶ κατὰ τὴν τρίτην, ἐπειδὰν <span class="milestone ed1page" data-n="4.265" data-unit="ed1page" id="ed1page.4.265"></span>ἀντισπᾷν τε καὶ μετάγειν
<span class="lb" data-page="6.300" data-line="6" id="l6.300.6"></span>ἐξ ἑτέρων εἰς ἕτερα συμφέρειν δόξῃ. λέγεται δὲ καὶ
<span class="lb" data-page="6.300" data-line="7" id="l6.300.7"></span>περὶ τῶν τοιούτων ἁπάντων διορισμῶν ἀκριβέστερον ἐν τοῖς
<span class="lb" data-page="6.300" data-line="8" id="l6.300.8"></span>περὶ φλεβοτομίας, ὧν οὐκ ἐγχωρεῖ μεμνῆσθαι τανῦν διὰ
<span class="lb" data-page="6.300" data-line="9" id="l6.300.9"></span>τὸ τῆς θεραπευτικῆς πραγματείας ἰδιωτέρους ὑπάρχειν αὐτοὺς,
<span class="lb" data-page="6.300" data-line="10" id="l6.300.10"></span>καὶ μέλλειν που καὶ αὖθις ἴσως ἡμᾶς ἐν τῇδε τῇ
<span class="lb" data-page="6.300" data-line="11" id="l6.300.11"></span>πραγματείᾳ περὶ φλεβοτομίας ἐντελέστερον διέρχεσθαι.
</p>
          </article>

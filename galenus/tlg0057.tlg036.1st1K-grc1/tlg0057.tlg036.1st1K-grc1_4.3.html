<article xmlns="http://www.w3.org/1999/xhtml" id="urn:cts:greekLit:tlg0057.tlg036.1st1K-grc1:4.3">
<span class="pb page1" data-page="6.241" id="p6.241"></span>
<span class="milestone ed1page page1" data-n="4.256" data-unit="ed1page" id="ed1page.4.256"></span>
<span class="milestone ed2page page1" data-n="6.117" data-unit="ed2page" id="ed2page.6.117"></span>
            <p>
<span class="lb" data-page="6.241" data-line="1" id="l6.241.1"></span>Ἡ ἴασις δὲ, ἡ μέν τις εἰς κοινοὺς ἀμφοτέροις
<span class="lb" data-page="6.241" data-line="2" id="l6.241.2"></span>ἀνάγεται σκοποὺς, ἡ δέ ἔστιν ἑκατέρων ἴδιος· εἰρήσεται
<span class="lb" data-page="6.241" data-line="3" id="l6.241.3"></span>δὲ πρότερον ἡ κοινή. χρὴ τοίνυν, εἴτε θερμὸν, εἴτε
<span class="lb" data-page="6.241" data-line="4" id="l6.241.4"></span>ψυχρὸν εἴη τὸ περίττωμα, κενοῦν, ἢ ἀλλοιοῦν αὐτό. δέχεται
<span class="lb" data-page="6.241" data-line="5" id="l6.241.5"></span>δ’ οὐ πᾶν περίττωμα τὴν ἐκ τῆς φύσεως ἀλλοίωσιν,
<span class="lb" data-page="6.241" data-line="6" id="l6.241.6"></span>ὥσπερ οὐδὲ πᾶν ἔδεσμα πᾶσι τοῖς ζώοις τὴν ἐν τῇ γαστρὶ
<span class="lb" data-page="6.241" data-line="7" id="l6.241.7"></span>πέψιν, ἀλλ’ εἶναι χρή τινα συγγένειαν τῷ πεττομένῳ πρὸς
<span class="lb" data-page="6.241" data-line="8" id="l6.241.8"></span>τὸ πέττον. ὅταν οὖν ἀλλότριον ᾖ παντάπασιν, οὐδεμία
<span class="lb" data-page="6.241" data-line="9" id="l6.241.9"></span>μηχανὴ τοῦτο τὸν ἐκ τῆς <span class="milestone ed2page" data-n="6.118" data-unit="ed2page" id="ed2page.6.118"></span>φύσεως ἐπιδέξασθαι κόσμον,
<span class="lb" data-page="6.241" data-line="10" id="l6.241.10"></span>ἀλλὰ χρὴ κενοῦν αὐτὸ πειρᾶσθαι διὰ ταχέων, ὥσπερ γε
<span class="lb" data-page="6.241" data-line="11" id="l6.241.11"></span>καὶ τὰ κατὰ τὴν γαστέρα διαφθαρέντα τελέως ἢ ἐμέτοις,
<span class="lb" data-page="6.241" data-line="12" id="l6.241.12"></span>ἢ διαχωρήσεσιν ἐκκενοῦσθαι κράτιστον. οὐ μὴν ἐνδέχεται
<span class="lb" data-page="6.241" data-line="13" id="l6.241.13"></span>τὴν ἐν τῇ σαρκὶ καὶ τοῖς ἄλλοις σώμασιν ἀναπεπομένην
<span class="lb" data-page="6.241" data-line="14" id="l6.241.14"></span>κακοχυμίαν ἑτοίμως οὕτως ἐκκενοῦν, ὡς τὴν ἐν ταῖς αἰσθηταῖς
<span class="lb" data-page="6.241" data-line="15" id="l6.241.15"></span>εὐρυχωρίαις περιεχομένην. ἐνίοτε δὲ καὶ ἡ φύσις αὐτὴ
<span class="lb" data-page="6.241" data-line="16" id="l6.241.16"></span>τοῦ κάμνοντος οὐ προσίεται βοήθημα ταχέως ἐκκενῶσαι
<span class="lb" data-page="6.241" data-line="17" id="l6.241.17"></span>δυνάμενον. οὕτω δὲ καὶ ἄλλη τις ἔστιν ὅτε διάθεσις
<span class="pb" data-page="6.242" id="p6.242"></span>
<span class="lb" data-page="6.242" data-line="1" id="l6.242.1"></span>ἀνθίσταται καὶ ἀπαγορεύει τὸν τοιοῦτον τρόπον τῆς κενώσεως,
<span class="lb" data-page="6.242" data-line="2" id="l6.242.2"></span>ὑπὲρ ὧν ἐφεξῆς εἰρήσεται, πρότερόν γε τὸ λεῖπον ἐν
<span class="lb" data-page="6.242" data-line="3" id="l6.242.3"></span>τῇ πρώτῃ διαιρέσει προσθέντων ἡμῶν. οἱ μὲν γὰρ κοινοὶ
<span class="lb" data-page="6.242" data-line="4" id="l6.242.4"></span>σκοποὶ τῆς τῶν περιττωμάτων ἰάσεως εἴρηνται, κένωσίς
<span class="lb" data-page="6.242" data-line="5" id="l6.242.5"></span>τε καὶ ἀλλοίωσις. ἰδίους δ’ ἑκατέρων προσθετέον ἡμῖν·
<span class="lb" data-page="6.242" data-line="6" id="l6.242.6"></span>οὐ γὰρ ἑνὶ τρόπῳ κενωτέον, οὐδὲ ἀλλοιωτέον, ἀλλὰ τὸν οἰκεῖον
<span class="lb" data-page="6.242" data-line="7" id="l6.242.7"></span>ἀεὶ τῷ λυποῦντι ζητητέον. οἰκεῖος δὲ, συλλήβδην εἰπεῖν,
<span class="lb" data-page="6.242" data-line="8" id="l6.242.8"></span>ὁ διὰ τῶν ἐναντίων ἐστὶν, ἐν μέρει δὲ καθ’ ἕκαστον
<span class="lb" data-page="6.242" data-line="9" id="l6.242.9"></span>ἐναντίων. τὰ μὲν κεφάλαια τοῦ λόγου ταῦτα· χρὴ δ’ ἐξηγήσασθαι
<span class="lb" data-page="6.242" data-line="10" id="l6.242.10"></span>πλατύτερον αὐτὰ, καὶ τὴν οἰκείαν ἀπόδειξιν ἑκάστῳ
<span class="lb" data-page="6.242" data-line="11" id="l6.242.11"></span>προσθεῖναι, τὴν ἀρχὴν ἀπὸ τῆς ἑλκώδους διαθέσεως
<span class="lb" data-page="6.242" data-line="12" id="l6.242.12"></span>ποιησαμένους.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg036.1st1K-grc1:4.7">
<span class="pb page1" data-page="6.279" id="p6.279"></span>
<span class="milestone ed1page page1" data-n="4.261" data-unit="ed1page" id="ed1page.4.261"></span>
<span class="milestone ed2page page1" data-n="6.129" data-unit="ed2page" id="ed2page.6.129"></span>
            <p>
<span class="lb" data-page="6.279" data-line="9" id="l6.279.9"></span>Ἀλλ’ ἐπεὶ καὶ περὶ τούτων αὐτάρκως εἴρηται,
<span class="lb" data-page="6.279" data-line="10" id="l6.279.10"></span>καιρὸς ἂν εἴη τῆς ὑπολοίπου διαθέσεως ὑπάρξασθαι,
<span class="lb" data-page="6.279" data-line="11" id="l6.279.11"></span>καθ’ ἣν ἅμα τῇ ἑλκώδει διαθέσει καὶ τὸ τῶν ὠμῶν πλῆθος
<span class="lb" data-page="6.279" data-line="12" id="l6.279.12"></span>εἰς τὴν ἕξιν ἀνελήφθη. γίνεται δὲ ταῦτα κατ’ ἐκείνας
<span class="lb" data-page="6.279" data-line="13" id="l6.279.13"></span>μάλιστα τὰς περιστάσεις τῶν πραγμάτων, ἐν αἷς ἤτοι
<span class="lb" data-page="6.279" data-line="14" id="l6.279.14"></span>θάλπος ἢ γυμνάσιον ἄμετρον ἐκ τῶν φλεβῶν εἰς τὰς σάρκας
<span class="lb" data-page="6.279" data-line="15" id="l6.279.15"></span>ἀναρπάζει τοὺς ὠμοὺς χυμοὺς, οὐδεμίαν ἐν τῷ παρόντι
<span class="lb" data-page="6.279" data-line="16" id="l6.279.16"></span>πρόσφατον ἀπεψίαν ἠπεπτηκότων, ὡς, εἴ γε καὶ τοῦτο συνέλθοι,
<span class="lb" data-page="6.279" data-line="17" id="l6.279.17"></span>σύμπαν οὕτως ἐμπλησθήσεται τῶν ὠμῶν χυμῶν τὸ
<span class="lb" data-page="6.279" data-line="18" id="l6.279.18"></span>σῶμα. καὶ λεχθήσεται μὲν ὀλίγον ὕστερον, ὡς χρὴ καὶ τὴν
<span class="lb" data-page="6.279" data-line="19" id="l6.279.19"></span>τοιαύτην ἐπανορθοῦσθαι διάθεσιν. ἀλλ’ ἐπεὶ τὸ σύνθετον
<span class="pb" data-page="6.280" id="p6.280"></span>
<span class="lb" data-page="6.280" data-line="1" id="l6.280.1"></span>ὕστερόν τέ ἐστι καὶ δεύτερον τῶν ἁπλῶν, ἄμεινον ἂν εἴη
<span class="lb" data-page="6.280" data-line="2" id="l6.280.2"></span>περὶ τῆς ὑπολοίπου <span class="milestone ed1page" data-n="4.262" data-unit="ed1page" id="ed1page.4.262"></span>διαθέσεως ἁπλῆς διελθόντας
<span class="lb" data-page="6.280" data-line="3" id="l6.280.3"></span>ἐπὶ τὰς συνθέτους αὖθις ἰέναι. καίτοι γε οὐδὲ ταύτην
<span class="lb" data-page="6.280" data-line="4" id="l6.280.4"></span>ἀκριβῶς ἁπλῆν χρὴ νομίζειν, ἀλλ’ ὡς ἐν αὐτομάτοις κόποις
<span class="lb" data-page="6.280" data-line="5" id="l6.280.5"></span>ἁπλῆν. ὑποκειμένης<span class="milestone ed2page" data-n="6.130" data-unit="ed2page" id="ed2page.6.130"></span> γὰρ τῆς τὸν κόπον ἐργαζομένης
<span class="lb" data-page="6.280" data-line="6" id="l6.280.6"></span>διαθέσεως, ἐπιμίγνυμεν αὐτῇ τὰς ἄλλας. ἀλλ’ ὅτι καὶ κατὰ
<span class="lb" data-page="6.280" data-line="7" id="l6.280.7"></span>τὴν μίξιν ἐνίοτε μὲν ἁπλῆ καὶ μία μίγνυται διάθεσις,
<span class="lb" data-page="6.280" data-line="8" id="l6.280.8"></span>ἐνίοτε δὲ σύνθετος, οὕτως ὠνομάσαμεν ἁπλῆν, ὑπὲρ ἧς ὁ
<span class="lb" data-page="6.280" data-line="9" id="l6.280.9"></span>λόγος ἐνέστηκεν. ἔστω δὲ τὸ πλῆθος τῶν ὠμῶν χυμῶν ἐν
<span class="lb" data-page="6.280" data-line="10" id="l6.280.10"></span>τοῖς στερεοῖς τοῦ ζώου μέρεσιν, οὐκ ἐν ταῖς φλεψὶν, ἅμα
<span class="lb" data-page="6.280" data-line="11" id="l6.280.11"></span>τῷ καὶ τὴν ἑλκώδη τοῦ κόπου διάθεσιν ἐν τοῖς αὐτοῖς
<span class="lb" data-page="6.280" data-line="12" id="l6.280.12"></span>ὑπάρχειν· ἡ γὰρ ἐξ ἀρχῆς ὑπόθεσις τοῦ λόγου τοιαύτη τις
<span class="lb" data-page="6.280" data-line="13" id="l6.280.13"></span>ἦν. ὡς οὖν ἐφ’ οἷς κατὰ τὰς φλέβας ἦν, καὶ μάλιστα κατὰ
<span class="lb" data-page="6.280" data-line="14" id="l6.280.14"></span>τὰς πρώτας τῶν ὠμῶν, ἐφυλαττόμεθα τὰ θερμαίνοντα, δεδιότες
<span class="lb" data-page="6.280" data-line="15" id="l6.280.15"></span>εἰς τὴν ἕξιν ἀναληφθῆναι τοὺς τοιούτους χυμοὺς,
<span class="lb" data-page="6.280" data-line="16" id="l6.280.16"></span>οὕτω νῦν οὐδὲν χρὴ δεδιέναι. δοτέον οὖν αὐτοῖς, ὅσα μέχρι
<span class="lb" data-page="6.280" data-line="17" id="l6.280.17"></span>τοῦ δέρματος ἐκτείνει τὴν θερμότητα, καὶ ἀνατριπτέον ἐπὶ
<span class="pb" data-page="6.281" id="p6.281"></span>
<span class="lb" data-page="6.281" data-line="1" id="l6.281.1"></span>πολὺ ἐλαίῳ χαλαστικῷ, καὶ μάλιστα μετὰ τὸν ὕπνον ἕωθεν
<span class="lb" data-page="6.281" data-line="2" id="l6.281.2"></span>ἐξαναστάντας· ἡ γὰρ τοιαύτη τρίψις ἅμα τε πέττει τοὺς ὠμοὺς
<span class="lb" data-page="6.281" data-line="3" id="l6.281.3"></span>χυμοὺς καὶ τρέφει τὸν ὄγκον τοῦ ζώου. χρὴ δ’ ἡσυχάσαι
<span class="lb" data-page="6.281" data-line="4" id="l6.281.4"></span>μετὰ ταῦτ’ ἄχρι πλέονος, εἰ μέλλοι καλῶς γενήσεσθαι ταῦτα.
<span class="lb" data-page="6.281" data-line="5" id="l6.281.5"></span>πολὺ δ’ ἐνεργέστερον ἂν ἀνύσειεν, οὗ χάριν γίνεται, βραχέα
<span class="lb" data-page="6.281" data-line="6" id="l6.281.6"></span>τε σιτία προσενηνεγμένου κατὰ τὴν προτεραίαν τοῦ ἀνθρώπου,
<span class="lb" data-page="6.281" data-line="7" id="l6.281.7"></span>καὶ μηδὲν ἐπὶ τῷ δείπνῳ πίνειν πλὴν κιῤῥοῦ καὶ λεπτοῦ
<span class="lb" data-page="6.281" data-line="8" id="l6.281.8"></span>οἴνου. μὴ γυμνάζεσθαι δὲ συνεχῶς καὶ σφοδρῶς αὐτίκα,
<span class="lb" data-page="6.281" data-line="9" id="l6.281.9"></span>μή πῃ λάθωμεν ἀπέπτῳ ἔτι χυμῷ ἀναγκάζοντες τρέφεσθαι
<span class="lb" data-page="6.281" data-line="10" id="l6.281.10"></span>τὸ σῶμα. βέλτιον οὖν ἕωθεν ἐπὶ πλεῖον ἀνατρίψαι τε καὶ
<span class="lb" data-page="6.281" data-line="11" id="l6.281.11"></span>μετὰ ταῦτα ἡσυχάσαι περιπατῆσαί τε τὰ μέτρια, καὶ αὖθις
<span class="lb" data-page="6.281" data-line="12" id="l6.281.12"></span>χρήσασθαι τρίψει πολλῇ, καὶ λουτρῷ συμμέτρῳ θερμῷ, καὶ
<span class="lb" data-page="6.281" data-line="13" id="l6.281.13"></span>τροφαῖς εὐχύμοις τε ἅμα καὶ μὴ γλίσχροις. εἴρηται δ’
<span class="lb" data-page="6.281" data-line="14" id="l6.281.14"></span>ἔμπροσθεν αὐτῶν ἡ ὕλη, πτισάνην ἐπαινούντων ἡμῶν εἰς
<span class="lb" data-page="6.281" data-line="15" id="l6.281.15"></span>τὰ τοιαῦτα, καὶ τοὺς πετραίους ἰχθύας, καὶ τῶν ὀρνίθων
<span class="lb" data-page="6.281" data-line="16" id="l6.281.16"></span>τοὺς ὀρείους. ἐπιτήδεια δὲ καὶ τὰ λεπτύνοντα τῶν ἐδεσμάτων,
<span class="lb" data-page="6.281" data-line="17" id="l6.281.17"></span>ὑπὲρ ὧν ἓν ἰδίᾳ γέγραπται βιβλίον. εὐλαβεῖσθαι δὲ
<span class="lb" data-page="6.281" data-line="18" id="l6.281.18"></span>χρὴ μηδὲν, εἰ καὶ θερμαίνοι σφοδρῶς, ἀλλὰ καὶ τὸ διὰ τῆς
<span class="pb" data-page="6.282" id="p6.282"></span>
<span class="lb" data-page="6.282" data-line="1" id="l6.282.1"></span>καλαμίνθης φάρμακον ἀδεῶς λαμβάνειν. ἔστι δὲ ἡ σύνθεσις
<span class="lb" data-page="6.282" data-line="2" id="l6.282.2"></span>αὐτοῦ τοιαύτη. καλαμίνθης, καὶ γλήχωνος, καὶ πετροσελίνου,
<span class="lb" data-page="6.282" data-line="3" id="l6.282.3"></span>καὶ σεσέλεως ἑκάστου ἀνὰ ὀγ. β΄, σελίνου σπέρματος,
<span class="lb" data-page="6.282" data-line="4" id="l6.282.4"></span>κορύμβων θύμου, ἀνὰ ὀγ. δ΄ ἑκατέρου, καὶ πρὸς
<span class="lb" data-page="6.282" data-line="5" id="l6.282.5"></span>τούτοις ἔτι λιβυστικοῦ μὲν ὀγ. ἑκκαίδεκα, πεπέρεως δὲ
<span class="lb" data-page="6.282" data-line="6" id="l6.282.6"></span>ὀκτὼ καὶ μ΄. πεπέρεως μὲν οὖν ἔστω τὸ βαρύσταθμον ὀνομαζόμενον,
<span class="lb" data-page="6.282" data-line="7" id="l6.282.7"></span>σέσελι δὲ τὸ Μασσαλεωτικὸν, πετροσέλινον δὲ
<span class="lb" data-page="6.282" data-line="8" id="l6.282.8"></span>τὸ Μακεδονικὸν, καὶ τούτου μάλιστα τὸ Ἀστρεωτικὸν, ἡ
<span class="lb" data-page="6.282" data-line="9" id="l6.282.9"></span>καλαμίνθη δὲ καὶ ἡ γλήχων μάλιστα μὲν ἐκ Κρήτης, εἰ
<span class="lb" data-page="6.282" data-line="10" id="l6.282.10"></span>δὲ μὴ, ἀλλ’ ἐκ χωρίων ὑψηλῶν τε καὶ ξηρῶν, ὡσαύτως δὲ
<span class="lb" data-page="6.282" data-line="11" id="l6.282.11"></span>καὶ τὰ θύμα. τὰ μὲν οὖν ξυλώδη καὶ σκληρὰ τῶν βοτανῶν
<span class="lb" data-page="6.282" data-line="12" id="l6.282.12"></span>ἀποῤῥίπτειν, λαμβάνειν δ’ εἰς τὸ φάρμακον τὰ φύλλα,
<span class="lb" data-page="6.282" data-line="13" id="l6.282.13"></span>καὶ τούτων μάλιστα τὰ λεπτότατά τε καὶ εὐθαλέστατα καὶ
<span class="lb" data-page="6.282" data-line="14" id="l6.282.14"></span>ἐπ’ ἄκραις ταῖς βοτάναις, καὶ πρὸς αὐτοῖς ἄνθη τε καὶ
<span class="lb" data-page="6.282" data-line="15" id="l6.282.15"></span>τὰ σὺν αὐτοῖς λεπτότατα κάρφη. κόπτειν δ’ ἅμα σύμπαντα
<span class="lb" data-page="6.282" data-line="16" id="l6.282.16"></span>καὶ διαττᾷν χρὴ διὰ λεπτοῦ κοσκίνου· μάλιστα γὰρ εἰς ὅλην
<span class="lb" data-page="6.282" data-line="17" id="l6.282.17"></span>τὴν ἕξιν τοῦ ζώου τὰ τοιαῦτα φάρμακα ἀναδίδοται, καθάπερ
<span class="lb" data-page="6.282" data-line="18" id="l6.282.18"></span>γε τὰ παχύτερα κατὰ τὴν γαστέρα μένει, τοῖς στενοῖς ﻿
<span class="pb" data-page="6.283" id="p6.283"></span>
<span class="lb" data-page="6.283" data-line="1" id="l6.283.1"></span>στόμασι τῶν φλεβῶν ἐναρμοσθῆναι μὴ δυνάμενα. καὶ διὰ
<span class="lb" data-page="6.283" data-line="2" id="l6.283.2"></span>τοῦτο καὶ τὸ Διοσπολιτικὸν ὀνομαζόμενον φάρμακον, οὗ
<span class="lb" data-page="6.283" data-line="3" id="l6.283.3"></span>κατὰ τὸν ἐνεστῶτα λόγον ἔμπροσθεν ἐμνημόνευσα, παχυμερέστερον
<span class="lb" data-page="6.283" data-line="4" id="l6.283.4"></span>εἴωθα σκευάζειν, ἐπειδὰν ὑπαχθῆναι τὴν γαστέρα
<span class="lb" data-page="6.283" data-line="5" id="l6.283.5"></span>δι’ αὐτοῦ δεήσῃ. καί τις οὐκ εἰδὼς τοῦτο, λεπτότατόν τε
<span class="lb" data-page="6.283" data-line="6" id="l6.283.6"></span>καὶ χνοωδέστατον ἐργασάμενος αὐτὸ, τὴν μὲν ὑποχώρησιν
<span class="lb" data-page="6.283" data-line="7" id="l6.283.7"></span>οὐδέν τι προὔτρεψεν, οὖρα δ’ ἐκίνησεν οὐκ ὀλίγα, καὶ ἡμῖν
<span class="lb" data-page="6.283" data-line="8" id="l6.283.8"></span>ἐκοινοῦτο, θαυμάζων τε ἅμα καὶ ζητῶν τοῦ γεγονότος τὴν
<span class="lb" data-page="6.283" data-line="9" id="l6.283.9"></span>ἀληθινὴν αἰτίαν. αὐτὸς μὲν γὰρ ἔφη νομίζειν ἰδιοσυγκρασίαν
<span class="lb" data-page="6.283" data-line="10" id="l6.283.10"></span>τινὰ τοῦ ἀνθρώπου, καὶ γὰρ ἐκάλεσεν οὕτως, αἰτίαν
<span class="lb" data-page="6.283" data-line="11" id="l6.283.11"></span>εἶναι τοῦ συμβεβηκότος. <span class="milestone ed2page" data-n="6.131" data-unit="ed2page" id="ed2page.6.131"></span>ὡς δὲ ἔμαθεν, ὅτι τὸ τῆς
<span class="lb" data-page="6.283" data-line="12" id="l6.283.12"></span>συνθέσεως εἶδος αἴτιον ἴδιον ὑπῆρχεν, αὖθις ἑτέρως ἐσκεύασε,
<span class="lb" data-page="6.283" data-line="13" id="l6.283.13"></span>τυχὼν τοῦ σκοποῦ. τούτου μὲν οὖν τοῦ παραγγέλματος ἐπὶ
<span class="lb" data-page="6.283" data-line="14" id="l6.283.14"></span>πάσης συνθέσεως φαρμάκου ἄμεινον μεμνῆσθαι. τὸ δὲ
<span class="lb" data-page="6.283" data-line="15" id="l6.283.15"></span>προκείμενον ἐν τῷ παρόντι λόγῳ φάρμακον ἀκριβῶς
<span class="lb" data-page="6.283" data-line="16" id="l6.283.16"></span>ἅπαντα λεπτὰ λαμβανέτω χάριν τοῦ ῥᾳδίως ἀναδίδοσθαί
<span class="lb" data-page="6.283" data-line="17" id="l6.283.17"></span>τε καὶ φέρεσθαι πάντη. μιγνύσθω δὲ τοῖς οὕτω παρεσκευασμένοις
<span class="lb" data-page="6.283" data-line="18" id="l6.283.18"></span>μέλι τὸ κάλλιστον, ἀκριβῶς ἀπηφρισμένον.
<span class="pb" data-page="6.284" id="p6.284"></span>
<span class="lb" data-page="6.284" data-line="1" id="l6.284.1"></span>ἡ δὲ χρῆσις αὐτοῦ γιγνέσθω μετὰ τὴν ἑωθινὴν ἀνάτριψιν,
<span class="lb" data-page="6.284" data-line="2" id="l6.284.2"></span>καὶ πρὸ τῶν γυμνασίων τε καὶ λουτρῶν. ἔξεστι δὲ καὶ χωρὶς
<span class="lb" data-page="6.284" data-line="3" id="l6.284.3"></span>τοῦ μίξαι τὸ μέλι ξηρῷ τῷ φαρμάκῳ φυλάξαντα χρῆσθαι
<span class="lb" data-page="6.284" data-line="4" id="l6.284.4"></span>παραπλησίως ἁλσὶ τοῖς εἰς ὄψα παρεσκευασμένοις.
<span class="lb" data-page="6.284" data-line="5" id="l6.284.5"></span>ἔξεστι δὲ καὶ εἰς πτισάνην ἐμβαλεῖν οἷον ὄξος ἤ τι τοιοῦτον
<span class="lb" data-page="6.284" data-line="6" id="l6.284.6"></span>ἀντὶ πεπέρεως. οὐ μόνον δὲ τὸ ξηρὸν ἁλῶν δίκην ἐστὶ
<span class="lb" data-page="6.284" data-line="7" id="l6.284.7"></span>πολύχρηστον, ἀλλὰ καὶ τὸ σὺν τῷ μέλιτι. καὶ γὰρ καὶ
<span class="lb" data-page="6.284" data-line="8" id="l6.284.8"></span>τοῦτο δυνατὸν ἀναμιγνύντα τοῖς ἐδέσμασιν, ἀποχεῖσθαι
<span class="lb" data-page="6.284" data-line="9" id="l6.284.9"></span>μετά τινος ἐξ αὐτῶν, ὡς ἡδὺ τῷ χρωμένῳ φαίνεσθαι.
<span class="lb" data-page="6.284" data-line="10" id="l6.284.10"></span>μηδὲν μέντοι μετὰ τὴν τροφὴν μηδέποτε λαμβάνειν, μήτε
<span class="lb" data-page="6.284" data-line="11" id="l6.284.11"></span>τοῦτο, μήτ’ ἄλλο τι φάρμακον, ἀνάδοσιν ἰσχυροτέραν ἐργαζόμενον.
<span class="lb" data-page="6.284" data-line="12" id="l6.284.12"></span>οὐ γὰρ ἀναδίδοσθαι τηνικαῦτα βέλτιον, ἀλλὰ
<span class="lb" data-page="6.284" data-line="13" id="l6.284.13"></span>πέττεσθαι τοῖς ληφθεῖσιν. ἄμεινον οὖν ἐστι τοῖς ἐπικουρίας
<span class="lb" data-page="6.284" data-line="14" id="l6.284.14"></span>τινὸς ἔξωθεν εἰς πέψιν δεομένοις ἐν τούτῳ τῷ καιρῷ
<span class="lb" data-page="6.284" data-line="15" id="l6.284.15"></span>δίδοσθαι φάρμακον, οὗ τὴν σύνθεσιν ἔμπροσθεν ἐδήλωσα.
<span class="lb" data-page="6.284" data-line="16" id="l6.284.16"></span>λέγω δὲ τὸ διὰ τριῶν πεπέρεων ἁπλοῦν. καὶ αὐτὸ δὲ τὸ
<span class="lb" data-page="6.284" data-line="17" id="l6.284.17"></span>πέπερι μόνον ἐπιπαττόμενον τῷ ποτῷ χρηστὸν εἰς τὰ παρόντα,
<span class="lb" data-page="6.284" data-line="18" id="l6.284.18"></span>καὶ εἴπερ ἄρα μείζων τις εἴη χρεία, καὶ τὸ διὰ
<span class="pb" data-page="6.285" id="p6.285"></span>
<span class="lb" data-page="6.285" data-line="1" id="l6.285.1"></span>χυλοῦ τῶν κυδωνίων μήλων, οὗ τὴν σύνθεσιν ἅπασαν ἐρῶ
<span class="lb" data-page="6.285" data-line="2" id="l6.285.2"></span>καὶ τὴν δύναμιν ἀκριβῶς ἐξηγησόμενος κατὰ τὸν ἑξῆς λόγον.
<span class="lb" data-page="6.285" data-line="3" id="l6.285.3"></span>εἰς δὲ τὰ παρακείμενα νῦν ἁπάντων ἄριστον φάρμακον
<span class="lb" data-page="6.285" data-line="4" id="l6.285.4"></span>ὧν ἐγὼ γινώσκω τὸ διὰ τῆς καλαμίνθης ἐστί. καὶ
<span class="lb" data-page="6.285" data-line="5" id="l6.285.5"></span>γὰρ λεπτύνει τὰ παχέα καὶ γλίσχρα, καὶ διαφορεῖ, καὶ
<span class="lb" data-page="6.285" data-line="6" id="l6.285.6"></span>οὔρησιν κινεῖ, καὶ καταμήνια γυναιξίν. ἔστι δὲ καὶ ἥδιστον
<span class="lb" data-page="6.285" data-line="7" id="l6.285.7"></span>ἐν τῇ χρήσει, καὶ μάλισθ’ ὅταν λάβῃ πλεῖον τοῦ μέλιτος.
<span class="lb" data-page="6.285" data-line="8" id="l6.285.8"></span>ἑψεῖσθαι δ’ ἐπὶ πλέον αὐτὸ χρὴ τηνικαῦτα. τοῖς δ’ ἀπεστραμμένοις
<span class="lb" data-page="6.285" data-line="9" id="l6.285.9"></span>τὰ γλυκέα καὶ φεύγουσι τὸ μέλι, καὶ γὰρ
<span class="lb" data-page="6.285" data-line="10" id="l6.285.10"></span>τοιαῦται μέν τινες εὑρίσκονται φύσεις, ὀλίγον ἐν τῇ συνθέσει
<span class="lb" data-page="6.285" data-line="11" id="l6.285.11"></span>μιγνύσθω τὸ μέλι. βέλτιον δὲ καὶ μᾶλλον ἑψεῖσθαι
<span class="lb" data-page="6.285" data-line="12" id="l6.285.12"></span>τούτοις, καὶ γὰρ ἧττον οὕτως ἐστὶ γλυκὺ, καὶ ἧττον ἀνατρέπει
<span class="lb" data-page="6.285" data-line="13" id="l6.285.13"></span>τὸν στόμαχον ἐπὶ τῶν ἀπεστραμμένων φύσει τὸ
<span class="lb" data-page="6.285" data-line="14" id="l6.285.14"></span>μέλι. τὰ μὲν δὴ τοιαῦτα πάντα καὶ αὐτός τις ἐπινοείτω
<span class="lb" data-page="6.285" data-line="15" id="l6.285.15"></span>πρὸ τῆς ἡμετέρας συμβουλῆς, ἕνα κοινὸν ἐν ἅπασι διαφυλάττων
<span class="lb" data-page="6.285" data-line="16" id="l6.285.16"></span>σκοπὸν, ἥδιστον γενέσθαι τὸ φάρμακον, εἰς ὅσον
<span class="lb" data-page="6.285" data-line="17" id="l6.285.17"></span>ἐγχωρεῖ, φυλαττομένης αὐτοῦ τῆς εἰς τὴν ὠφέλειαν δυνάμεως·
<span class="lb" data-page="6.285" data-line="18" id="l6.285.18"></span>οὐ γὰρ δὴ ταύτην γ’ ἐκλῦσαι κελεύω τῆς ἡδονῆς
<span class="pb" data-page="6.286" id="p6.286"></span>
<span class="lb" data-page="6.286" data-line="1" id="l6.286.1"></span>στοχασάμενος. ὅταν οὖν ἐπὶ δύο που τὰς πρώτας ἡμέρας
<span class="lb" data-page="6.286" data-line="2" id="l6.286.2"></span>ἢ τρεῖς οὕτως ᾖ παρεσκευασμένος ὁ ἄνθρωπος, οὐδὲν ἂν εἴη
<span class="lb" data-page="6.286" data-line="3" id="l6.286.3"></span>χεῖρον ἤδη καὶ γυμνάσασθαι διὰ τῶν συνήθων αὐτῷ, ἀποπειρώμενον
<span class="lb" data-page="6.286" data-line="4" id="l6.286.4"></span>εὐχροίας τε καὶ τῶν ἄλλων σημείων, ἃ κατὰ
<span class="lb" data-page="6.286" data-line="5" id="l6.286.5"></span>τὸν ἔμπροσθεν εἴρηται λόγον. εἰ μὲν γὰρ ἅπαντά σοι
<span class="lb" data-page="6.286" data-line="6" id="l6.286.6"></span>χρηστὰ φαίνοιτο, τελέως γυμνάζειν αὐτόν· εἰ δὲ μὴ, προκαταπαύειν
<span class="lb" data-page="6.286" data-line="7" id="l6.286.7"></span>τε τοῦ συμμέτρου, κἀν τοῖς εἰρημένοις πρὶν διαιτήμασί
<span class="lb" data-page="6.286" data-line="8" id="l6.286.8"></span>τε καὶ φαρμάκοις φυλάξαντα κατ’ ἐκείνην τὴν ἡμέραν,
<span class="lb" data-page="6.286" data-line="9" id="l6.286.9"></span>αὖθις ἐπιχειρεῖν τῷ γυμνασίῳ κατὰ τὴν ὑστεραίαν
<span class="lb" data-page="6.286" data-line="10" id="l6.286.10"></span>ἐπὶ τοῖς αὐτοῖς σημείοις τε καὶ σκοποῖς, ἵν’, ὅταν ἤδη
<span class="lb" data-page="6.286" data-line="11" id="l6.286.11"></span>πάντα ἄμεμπτα φαίνηται, πρὸς τὴν αὐτὴν δίαιταν ἐπαναγάγῃς
<span class="lb" data-page="6.286" data-line="12" id="l6.286.12"></span>αὐτὸν, ἣ καὶ πρὶν ἁλῶναι τῷ κοπώδει συμπτώματι
<span class="lb" data-page="6.286" data-line="13" id="l6.286.13"></span>συνήθης ἦν.
</p>
          </article>

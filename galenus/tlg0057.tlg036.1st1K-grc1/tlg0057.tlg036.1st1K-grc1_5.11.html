<article xmlns="http://www.w3.org/1999/xhtml" id="urn:cts:greekLit:tlg0057.tlg036.1st1K-grc1:5.11">
<span class="pb page1" data-page="6.362" id="p6.362"></span>
<span class="milestone ed1page page1" data-n="4.274" data-unit="ed1page" id="ed1page.4.274"></span>
<span class="milestone ed2page page1" data-n="6.156" data-unit="ed2page" id="ed2page.6.156"></span>
            <p>
<span class="lb" data-page="6.362" data-line="11" id="l6.362.11"></span>Ἡ δέ γ’ ἐπανορθουμένη τὴν δυσκρασίαν
<span class="lb" data-page="6.362" data-line="12" id="l6.362.12"></span>δίαιτα περαιτέρω προέρχεται τὰ πολλά. διὸ καὶ τοῖς οἰκείοις
<span class="lb" data-page="6.362" data-line="13" id="l6.362.13"></span>νοσήμασιν ἁλισκόμεθα πλείοσι, τοῦ μὲν φύσει θερμοτέρου
<span class="lb" data-page="6.362" data-line="14" id="l6.362.14"></span>ῥᾳδίως τὰ θερμὰ νοσήματα νοσοῦντος, τοῦ δὲ
<span class="lb" data-page="6.362" data-line="15" id="l6.362.15"></span>ψυχροτέρου τὰ ψυχρὰ, καὶ τῶν ἄλλων ὡσαύτως. ἐπανέρχεται
<span class="lb" data-page="6.362" data-line="16" id="l6.362.16"></span>τοιγαροῦν θᾶττον εἰς τὴν ἰδίαν φύσιν ἕκαστον τῶν
<span class="lb" data-page="6.362" data-line="17" id="l6.362.17"></span>δυσκράτων σωμάτων, ἤπερ ἐπὶ τὴν ἀρίστην κρᾶσιν. ἐν τῷ
<span class="lb" data-page="6.362" data-line="18" id="l6.362.18"></span>μεσαιτάτῳ γὰρ αὕτη πασῶν οὖσα τῶν δυσκρασιῶν, ἐὰν μὲν
<span class="pb" data-page="6.363" id="p6.363"></span>
<span class="lb" data-page="6.363" data-line="1" id="l6.363.1"></span>οἰκείῳ τις ἁλῷ τῇ φύσει νοσήματι, πλέον ἀφέστηκεν, ἐὰν
<span class="lb" data-page="6.363" data-line="2" id="l6.363.2"></span>δὲ οὐκ οἰκείῳ, βραχύτερον. οὐκοῦν οὐδὲ τὰ ἔθη μεταβλητέον
<span class="lb" data-page="6.363" data-line="3" id="l6.363.3"></span>ἐστὶ, κᾂν εἴη μοχθηρὰ, δυσαρεστουμένων ἔτι τῶν σωμάτων.
<span class="lb" data-page="6.363" data-line="4" id="l6.363.4"></span>ἀλλ’ ἐν ταῖς ἀκριβεστέραις ὑγείαις οὐκ ἀεὶ τοῦτο
<span class="lb" data-page="6.363" data-line="5" id="l6.363.5"></span>πρακτέον, ἀλλ’ ὅταν ἀπὸ τῶν πολιτικῶν πραγμάτων ἄγῃ
<span class="lb" data-page="6.363" data-line="6" id="l6.363.6"></span>σχολὴν ὁ μέλλων μεταχθήσεσθαι. ταῦτ’ οὖν ὄντα κοινὰ
<span class="lb" data-page="6.363" data-line="7" id="l6.363.7"></span>παραγγέλματα πασῶν τῶν κράσεων ὑπαλλάττεται κατὰ μέρος,
<span class="lb" data-page="6.363" data-line="8" id="l6.363.8"></span>εἰς ὅσον ἂν ἑκάστη δυσκρασία τῆς ἄκρας εὐκρασίας
<span class="lb" data-page="6.363" data-line="9" id="l6.363.9"></span>ἀπολείπηται, καὶ θαυμαστὸν οὐδέν ἐστι, τὰς δυσκράτους
<span class="lb" data-page="6.363" data-line="10" id="l6.363.10"></span>φύσεις ἐν τῷ μέσῳ καθεστηκυίας ἀκριβοῦς ὑγείας αἰσθητοῦ
<span class="lb" data-page="6.363" data-line="11" id="l6.363.11"></span>τε νοσήματος ἐπαμφοτερίζειν καὶ τῷ τρόπῳ τῆς διαίτης.
<span class="lb" data-page="6.363" data-line="12" id="l6.363.12"></span>οὐ μὴν οὐδὲ τὸ φαίνεσθαι τοὺς ἀνθρώπους ὑπὸ τῶν
<span class="lb" data-page="6.363" data-line="13" id="l6.363.13"></span>αὐτῶν ὠφελουμένους τε καὶ βλαπτομένους θαυμαστόν. εἰ
<span class="lb" data-page="6.363" data-line="14" id="l6.363.14"></span>μὲν γὰρ ἅπαντες ὁμοίαν ἀλλήλοις εἶχον κατασκευὴν, τότ’
<span class="lb" data-page="6.363" data-line="15" id="l6.363.15"></span>ἂν ἦν θαυμαστὸν, ὑπὸ τῶν ἐναντίων ἐνίους ὠφελεῖσθαι
<span class="lb" data-page="6.363" data-line="16" id="l6.363.16"></span>βλαπτομένους ὑπὸ τῶν αὐτῶν· ἐπεὶ δ’ ἐναντίαι πολλῶν
<span class="lb" data-page="6.363" data-line="17" id="l6.363.17"></span>τῶν ἀνθρώπων εἰσὶ κατασκευαὶ τοῦ σώματος, εὔλογόν ἐστι,
<span class="lb" data-page="6.363" data-line="18" id="l6.363.18"></span>καὶ τὴν ὠφέλειαν αὐτοῖς ὑπὸ τῶν ἐναντίων γίνεσθαι.
<span class="pb" data-page="6.364" id="p6.364"></span>
<span class="lb" data-page="6.364" data-line="1" id="l6.364.1"></span><span class="milestone ed2page" data-n="6.157" data-unit="ed2page" id="ed2page.6.157"></span>διὸ καὶ θαυμάσειεν ἄν τις ἁπάντων τῶν ἰατρῶν, ὅσοι
<span class="lb" data-page="6.364" data-line="2" id="l6.364.2"></span>γράφειν ἐπεχείρησαν ὑγιεινὰ συγγράμματα, μὴ διελομένων
<span class="lb" data-page="6.364" data-line="3" id="l6.364.3"></span>τῷ λόγῳ τὰς φύσεις. ὥσπερ γὰρ ἑνὶ καλοποδίῳ πρὸς ἅπαντας
<span class="lb" data-page="6.364" data-line="4" id="l6.364.4"></span>ἀνθρώπους ἀδύνατον χρῆσθαι τοῖς σκυτοτόμοις, οὕτω
<span class="lb" data-page="6.364" data-line="5" id="l6.364.5"></span>τοῖς ἰατροῖς ἰδέᾳ βίου συμφερούσῃ μιᾷ. διὰ τοῦτο οὖν ἐνίοις
<span class="lb" data-page="6.364" data-line="6" id="l6.364.6"></span>μὲν ὑγιεινότατον εἶναί φασι τὸ γυμνάζεσθαι καθ’ ἑκάστην
<span class="lb" data-page="6.364" data-line="7" id="l6.364.7"></span>ἡμέραν ἱκανῶς, ἐνίοις δὲ μηδὲν κωλύειν, εἰ καὶ παντάπασί
<span class="lb" data-page="6.364" data-line="8" id="l6.364.8"></span>τις ἐν ἡσυχίᾳ διατρίβοι, καὶ λούεσθαι τοῖς μὲν ὑγιεινότατον
<span class="lb" data-page="6.364" data-line="9" id="l6.364.9"></span>εἷναι δοκεῖ, τοῖς δ’ οὒ, καὶ πίνειν ὕδατος καὶ οἴνου, καὶ
<span class="lb" data-page="6.364" data-line="10" id="l6.364.10"></span>περὶ τῶν ἄλλων ὡσαύτως, οὐ μόνον ὑγιεινῶν διαιτημάτων,
<span class="lb" data-page="6.364" data-line="11" id="l6.364.11"></span>ἀλλὰ καὶ τῶν τοῖς νοσοῦσι προσφερομένων ἰαμάτων, ἐναντιώτατα
<span class="lb" data-page="6.364" data-line="12" id="l6.364.12"></span>γράφουσιν ἀλλήλοις, ὡς σπάνιον εὑρεῖν ὁμολογούμενον
<span class="lb" data-page="6.364" data-line="13" id="l6.364.13"></span>ἕν τι πᾶσιν αὐτοῖς. ἥ γε μὴν πεῖρα δείκνυσιν ὑπό
<span class="lb" data-page="6.364" data-line="14" id="l6.364.14"></span>τε τῶν αὐτῶν ἐνίους βλαπτομένους τε καὶ ὠφελουμένους,
<span class="lb" data-page="6.364" data-line="15" id="l6.364.15"></span>ὑπό τε τῶν ἐναντίων ὡσαύτως. οἶδα γ’ οὖν τινας, οἵ τρεῖς
<span class="lb" data-page="6.364" data-line="16" id="l6.364.16"></span>ἡμέρας ἀγύμναστοι μείναντες εὐθέως νοσοῦσιν, ἀγυμνάστους
<span class="lb" data-page="6.364" data-line="17" id="l6.364.17"></span>δ’ ἑτέρους ἀεὶ διατελοῦντας, ὑγιαίνοντας δὲ, καὶ τούτων
<span class="pb" data-page="6.365" id="p6.365"></span>
<span class="lb" data-page="6.365" data-line="1" id="l6.365.1"></span>ἐνίους μὲν ἀλούτους, ἐνίους δὲ, εἰ μὴ λούσαιντο, πυρέττοντας
<span class="lb" data-page="6.365" data-line="2" id="l6.365.2"></span>αὐτίκα, καθάπερ ὁ Μιτυληναῖος Πρημιγένης. ὅτι μὲν οὔν
<span class="lb" data-page="6.365" data-line="3" id="l6.365.3"></span>οὕτως φαίνεται ταῦτα γιγνόμενα, καὶ οἱ τῇ πείρᾳ μόνῃ τὴν
<span class="lb" data-page="6.365" data-line="4" id="l6.365.4"></span>τέχνην ἀθροίζοντες ἴσασιν. οὐ μὴν ἔγραψέ τις αὐτῶν γνωρίσματα,
<span class="lb" data-page="6.365" data-line="5" id="l6.365.5"></span>καθάπερ ἐπὶ τῶν νοσημάτων, οἷς προσέχοντες
<span class="lb" data-page="6.365" data-line="6" id="l6.365.6"></span>εὑρήσομεν, ὁποίας ἕκαστος δεῖται διαίτης. ἐπ’ ὀλιγίστων γὰρ
<span class="lb" data-page="6.365" data-line="7" id="l6.365.7"></span>ἔστιν εὑρεῖν τὰς καλουμένας ὑπὸ τῶν ἐμπειρικῶν συνδρομὰς
<span class="lb" data-page="6.365" data-line="8" id="l6.365.8"></span>ἠκριβωμένας, ὡς ἐν περιπνευμονίᾳ τε καὶ πλευρίτιδι· τὰ
<span class="lb" data-page="6.365" data-line="9" id="l6.365.9"></span>δὲ πλεῖστα νοσήματα στοχαστικὴν ἔχει διάγνωσιν, ὡς οὐκ
<span class="lb" data-page="6.365" data-line="10" id="l6.365.10"></span>ἐξ ἀθροίσματος ὡρισμένων συμπτωμάτων γινωσκόμενα, ἀλλ’
<span class="lb" data-page="6.365" data-line="11" id="l6.365.11"></span>ἀνδρὸς δεόμενα ἀκριβῶς ἐπισταμένου τὴν διάθεσιν τοῦ σώματος,
<span class="lb" data-page="6.365" data-line="12" id="l6.365.12"></span>εὑρίσκειν δ’ ἱκανοῦ τὰ κατὰ μέρος ἅπαντα τὰ τῇ
<span class="lb" data-page="6.365" data-line="13" id="l6.365.13"></span>τοιαύτῃ συμφωνοῦντα. τό γ’ οὖν προκείμενον αὐτῷ τῷ
<span class="lb" data-page="6.365" data-line="14" id="l6.365.14"></span>λόγῳ ποδηγηθέντες ἡμεῖς εὕρομεν ἔτι νέοι τὴν ἡλικίαν ὄντες.
<span class="lb" data-page="6.365" data-line="15" id="l6.365.15"></span>ᾧ καὶ δῆλον, ὡς ἡ μακρὰ πεῖρα χωρὶς λόγου τὰ τοιαῦτα
<span class="lb" data-page="6.365" data-line="16" id="l6.365.16"></span>εὑρίσκειν ἀδύνατος. ἐπί γ’ οὖν τοῦ Πρημιγένους
<span class="lb" data-page="6.365" data-line="17" id="l6.365.17"></span>ἀκούσας, ὅτι πάντως πυρέττοι μὴ λουσάμενος, ἐλογισάμην,
<span class="pb" data-page="6.366" id="p6.366"></span>
<span class="lb" data-page="6.366" data-line="1" id="l6.366.1"></span>αὐτῷ καπνώδη περιττώματα γεννᾶσθαι, διαπνεῖσθαι δεόμενα,
<span class="lb" data-page="6.366" data-line="2" id="l6.366.2"></span>πυκνοτέρου δὲ τοῦ δέρματος ὄντος, ἢ ὡς ἐπιτρέπειν
<span class="lb" data-page="6.366" data-line="3" id="l6.366.3"></span>αὐτοῖς κενοῦσθαι πᾶσιν ἀθροιζομένοις ὑπὸ τῷ δέρματι,
<span class="lb" data-page="6.366" data-line="4" id="l6.366.4"></span>θερμασίαν γεννᾷν. διὸ καὶ τὰ λουτρὰ χρησιμώτατα ταῖς
<span class="lb" data-page="6.366" data-line="5" id="l6.366.5"></span>τοιαύταις φύσεσιν, οὐ μόνον τῷ κενοῦν τὸ καπνῶδες, ἀλλὰ
<span class="lb" data-page="6.366" data-line="6" id="l6.366.6"></span>καὶ τῷ τέγγειν ὑγρότητι γλυκείᾳ. καταμαθεῖν οὖν ἔδοξέ μοι
<span class="lb" data-page="6.366" data-line="7" id="l6.366.7"></span>πλατεῖαν ἐπιβαλόντι τὴν χεῖρα τῷ θώρακι τοῦ Πρημιγένους,
<span class="lb" data-page="6.366" data-line="8" id="l6.366.8"></span>ὁποία τίς ἐστιν ἡ τῆς θερμασίας ποιότης. ὡς δὲ δριμεῖα
<span class="lb" data-page="6.366" data-line="9" id="l6.366.9"></span>καὶ δακνώδης εὑρέθη παραπλησίως τοῖς κρόμμυα
<span class="lb" data-page="6.366" data-line="10" id="l6.366.10"></span>προσενηνεγμένοις δαψιλῆ, πολὺ δὴ μᾶλλον ἔτι τὴν αἰτίαν
<span class="lb" data-page="6.366" data-line="11" id="l6.366.11"></span>τοῦ γινομένου καλῶς εὑρῆσθαί μοι πεισθεὶς, ἐπυθόμην, εἴ
<span class="lb" data-page="6.366" data-line="12" id="l6.366.12"></span>τινες ἱδρῶτες αὐτῷ γίγνοιντο χωρὶς τοῦ λουτροῦ, καὶ φάντος
<span class="lb" data-page="6.366" data-line="13" id="l6.366.13"></span>μὴ γίγνεσθαι, βεβαιοτέραν γνῶσιν ἐπείσθην ἔχειν
<span class="lb" data-page="6.366" data-line="14" id="l6.366.14"></span>τῆς διαθέσεως αὐτοῦ. καὶ μὴν δὴ καὶ ἄλλους τινὰς
<span class="lb" data-page="6.366" data-line="15" id="l6.366.15"></span>εἶδον, ὁμοίως μὲν ἐκείνῳ δακνῶδες ἔχοντας τὸ θερμὸν,
<span class="lb" data-page="6.366" data-line="16" id="l6.366.16"></span>οὐ μὴν ἐπ’ ἀλουσίᾳ γε μιᾷ πυρέττοντας, ἐπειδὴ δι’
<span class="lb" data-page="6.366" data-line="17" id="l6.366.17"></span>ἱδρώτων αὐτοῖς ἐκενοῦτο τὰ περιττώματα. τῷ Πρημιγένει
<span class="lb" data-page="6.366" data-line="18" id="l6.366.18"></span>δὲ πρὸς τῇ φυσικῇ κατασκευῇ καὶ ὁ τρόπος τῆς διαίτης
<span class="pb" data-page="6.367" id="p6.367"></span>
<span class="lb" data-page="6.367" data-line="1" id="l6.367.1"></span>αἴτιος ἦν τοῦ πυρέττειν ἐπ’ ἀλουσίᾳ μιᾷ, <span class="milestone ed2page" data-n="6.158" data-unit="ed2page" id="ed2page.6.158"></span>διατρίβοντι
<span class="lb" data-page="6.367" data-line="2" id="l6.367.2"></span>τὸ πλεῖστον ἐπὶ τῆς οἰκίας, ἐν ᾗ γράφων ἢ ἀναγινώσκων
<span class="lb" data-page="6.367" data-line="3" id="l6.367.3"></span>διετέλει διὰ τὸ προσκεῖσθαι θεωρίᾳ περιπατητικῇ,
<span class="lb" data-page="6.367" data-line="4" id="l6.367.4"></span>καθ’ ἣν οὐδενὸς ἦν δεύτερος τῶν κατ’ αὐτόν. ἴσμεν
<span class="lb" data-page="6.367" data-line="5" id="l6.367.5"></span>δ’, ὅτι καὶ τοῖς μὴ κατὰ φύσιν τοιοῦτον γεννῶσι περίττωμα
<span class="lb" data-page="6.367" data-line="6" id="l6.367.6"></span>φιλοπονία καὶ φροντὶς αἰτίαι γίνονται τῆς γενέσεως αὐτοῦ.
<span class="lb" data-page="6.367" data-line="7" id="l6.367.7"></span>διόπερ ἕτερον ἄνθρωπον ὁμοίως ἐκείνῳ τὴν θερμασίαν ἔχοντα
<span class="lb" data-page="6.367" data-line="8" id="l6.367.8"></span>δακνώδη συνέβαινε μὴ πυρέττειν μετὰ μίαν ἡμέραν ἀλουσίας,
<span class="lb" data-page="6.367" data-line="9" id="l6.367.9"></span>ἐπειδὴ μήτε φροντιστὴς ἦν, αἵ τε πράξεις αὐτῷ κατὰ
<span class="lb" data-page="6.367" data-line="10" id="l6.367.10"></span>τὴν πόλιν ἐγίγνοντο περιπατοῦντι πολλὰ, καὶ ὠνουμένῳ, καὶ
<span class="lb" data-page="6.367" data-line="11" id="l6.367.11"></span>πιπράσκοντι, καὶ μαχομένῳ πολλάκις, ἐν οἷς ἱδροῦν ἠναγκάζετο.
<span class="lb" data-page="6.367" data-line="12" id="l6.367.12"></span>διὰ τοῦτο ἕτερόν τινα τῶν νοσούντων καθ’ ἕκαστον
<span class="lb" data-page="6.367" data-line="13" id="l6.367.13"></span>θέρος ὀξὺ καὶ χολῶδες νόσημα παμπόλλων ἐτῶν ἤδη
<span class="lb" data-page="6.367" data-line="14" id="l6.367.14"></span>τελέως ἄνοσον ἐφύλαξα γυμνάζεσθαι κωλύσας. θερμὸς γὰρ
<span class="lb" data-page="6.367" data-line="15" id="l6.367.15"></span>ὢν καὶ ξηρὸς τὴν κρᾶσιν ὁμοίως τῷ Πρημιγένει γυμνασίοις
<span class="lb" data-page="6.367" data-line="16" id="l6.367.16"></span>τε συντόνοις <span class="milestone ed1page" data-n="4.275" data-unit="ed1page" id="ed1page.4.275"></span>ἐχρῆτο καὶ ἡλίῳ καὶ κόνει.
<span class="lb" data-page="6.367" data-line="17" id="l6.367.17"></span>συνέβαινεν οὖν αὐτῷ, τὴν μὲν θερμασίαν ἀμετρότερον αὐξάνεσθαι,
<span class="lb" data-page="6.367" data-line="18" id="l6.367.18"></span>πυκνοῦσθαι δὲ τὸ δέρμα καὶ δυσδιάπνευστον
<span class="pb" data-page="6.368" id="p6.368"></span>
<span class="lb" data-page="6.368" data-line="1" id="l6.368.1"></span>γίνεσθαι· συνελθόντων δὲ εἰς ταὐτὸ ἀμφοτέρων, ἕτοιμον
<span class="lb" data-page="6.368" data-line="2" id="l6.368.2"></span>ἤδη πυρέξαι τῷ ταῦτα πάσχοντι σώματι. ὅπερ οὖν κατὰ
<span class="lb" data-page="6.368" data-line="3" id="l6.368.3"></span>τὴν ἰατρικὴν τέχνην εἴωθα λέγειν ἀεὶ, τοῦτο καὶ νῦν ἐρῶ·
<span class="lb" data-page="6.368" data-line="4" id="l6.368.4"></span>τάχιστα μὲν ὁ λογισμὸς εὑρίσκει τὰ ζητούμενα, βεβαιοῖ δὲ
<span class="lb" data-page="6.368" data-line="5" id="l6.368.5"></span>τὴν πίστιν αὐτῶν ἡ πεῖρα. καίτοι γε θαυμασιώτερον Ἱπποκράτους
<span class="lb" data-page="6.368" data-line="6" id="l6.368.6"></span>εἰρηκότος, ὡς ταῖς θερμαῖς φύσεσιν ἄμεινον ἀργεῖν
<span class="lb" data-page="6.368" data-line="7" id="l6.368.7"></span>ἐστιν, ἢ γυμνάζεσθαι, παμπόλλους τῶν ἰατρῶν ἰδεῖν
<span class="lb" data-page="6.368" data-line="8" id="l6.368.8"></span>ἔστι μηδὲ γινώσκοντας, οἵτινές ποτέ εἰσιν οἱ τοιοῦτοι τῶν
<span class="lb" data-page="6.368" data-line="9" id="l6.368.9"></span>ἀνθρώπων, ἀλλ’ ἑξῆς ἅπασι γυμνάσια προστάττοντας, ὥσπερ
<span class="lb" data-page="6.368" data-line="10" id="l6.368.10"></span>αὖ πάλιν ἄλλους οὐκ ὀλίγους ἰατροὺς οὐδὲν ἐκ γυμνασίων
<span class="lb" data-page="6.368" data-line="11" id="l6.368.11"></span>πλέον εἰς ὑγίειαν ἡγουμένους γίνεσθαι, καὶ πρὸς τούτοις
<span class="lb" data-page="6.368" data-line="12" id="l6.368.12"></span>γε τρίτους ἄλλους, τοῖς μὲν εἰθισμένοις γυμνάζεσθαι συγχωροῦντας,
<span class="lb" data-page="6.368" data-line="13" id="l6.368.13"></span>εἴργοντας δὲ τοὺς ἀήθεις ἀπὸ τῶν γυμνασίων.
<span class="lb" data-page="6.368" data-line="14" id="l6.368.14"></span>ἅπαντες μὲν οὖν ἁμαρτάνουσιν, ἀλλ’ οἱ τρίτοι ῥηθέντες
<span class="lb" data-page="6.368" data-line="15" id="l6.368.15"></span>ἧττον. οἱ πλείους γὰρ τῶν ἐθιζόντων ὁτιοῦν ἔθος οἰκεῖον
<span class="lb" data-page="6.368" data-line="16" id="l6.368.16"></span>αἱροῦνται τῇ φύσει διὰ τὸ βλαπτομένους πολλάκις ὑπὸ τῶν
<span class="lb" data-page="6.368" data-line="17" id="l6.368.17"></span>οὐκ οἰκείων ἀφίστασθαι. τινὲς δ’, ἤτοι νικηθέντες ὑφ’ ἡδονῆς,
<span class="pb" data-page="6.369" id="p6.369"></span>
<span class="lb" data-page="6.369" data-line="1" id="l6.369.1"></span>ἢ δι’ ὑπερβάλλουσαν ἄνοιαν οὐκ αἰσθανόμενοι τῆς βλάβης,
<span class="lb" data-page="6.369" data-line="2" id="l6.369.2"></span>ἐμμένουσι τοῖς κακοῖς ἔθεσιν. ἀλλ’ οὗτοι μὲν ὀλίγοι, πλείους
<span class="lb" data-page="6.369" data-line="3" id="l6.369.3"></span>δέ εἰσιν οἱ μεθιστάμενοι. διὸ καὶ τοὺς ἰατροὺς ἧττον
<span class="lb" data-page="6.369" data-line="4" id="l6.369.4"></span>ἁμαρτάνειν εἰκός ἐστιν, ὅσοι διαφυλάττειν ἀξιοῦσιν ἅπαν
<span class="lb" data-page="6.369" data-line="5" id="l6.369.5"></span>ἔθος· ὅσοι μέντοι νομίζουσι μηδὲν διαφέρειν εἰς ὑγείαν
<span class="lb" data-page="6.369" data-line="6" id="l6.369.6"></span>ἀγύμναστον προσαίρεσθαι ἢ γυμνασθέντα σιτίον, καὶ ὅσοι
<span class="lb" data-page="6.369" data-line="7" id="l6.369.7"></span>πάντας ἀξιοῦσι γυμνάζεσθαι, πλείω βλάπτουσι τῶν προειρημένων.
<span class="lb" data-page="6.369" data-line="8" id="l6.369.8"></span>αὐτῶν δὲ τούτων ἀλλήλοις παραβαλλομένων ἧττον
<span class="lb" data-page="6.369" data-line="9" id="l6.369.9"></span>βλάπτουσιν οἱ πρὸ τῶν σιτίων ἀεὶ γυμνάζεσθαι ἐθέλοντες.
<span class="lb" data-page="6.369" data-line="10" id="l6.369.10"></span>οἴονται δ’ ἔνιοι καὶ Ἱπποκράτην παραινεῖν, πόνους
<span class="lb" data-page="6.369" data-line="11" id="l6.369.11"></span>γὰρ σιτίων ἡγεῖσθαι κατὰ τοὺς ἀφορισμοὺς, μὴ γινώσκοντες,
<span class="lb" data-page="6.369" data-line="12" id="l6.369.12"></span>ὡς περὶ τάξεως νῦν ὁ λόγος αὐτῷ ἐστι τῶν γυμνασίων
<span class="lb" data-page="6.369" data-line="13" id="l6.369.13"></span>τε καὶ σιτίων, οὐ τοῦτο λέγοντι, ὡς ἐπὶ πάντων ἀνθρώπων
<span class="lb" data-page="6.369" data-line="14" id="l6.369.14"></span>ἄμφω χρήσιμά ἐστιν, ἀλλ’ ὡς, ἐφ’ ὧν συμφέρει γυμνάσια,
<span class="lb" data-page="6.369" data-line="15" id="l6.369.15"></span>προηγεῖσθαι χρὴ τῶν σιτίων. ὅτι δ’ οὐ πᾶσι συμφέρει,
<span class="lb" data-page="6.369" data-line="16" id="l6.369.16"></span>διά τε τῶν ἐπιδημιῶν ἐδήλωσε σαφῶς, τὰς θερμὰς φύσεις
<span class="lb" data-page="6.369" data-line="17" id="l6.369.17"></span>ἀξιῶν ἐλιννύειν, ἔν τε τοῖς ἀφορισμοῖς δυνάμει, διὰ τοῦ
<span class="lb" data-page="6.369" data-line="18" id="l6.369.18"></span>δηλῶσαι καθόλου, τὰ ἐναντία τῶν ἐναντίων ὑπάρχειν ἰάματα.
<span class="pb" data-page="6.370" id="p6.370"></span>
<span class="lb" data-page="6.370" data-line="1" id="l6.370.1"></span><span class="milestone ed2page" data-n="6.159" data-unit="ed2page" id="ed2page.6.159"></span>δύναται δέ ποτε καὶ διαφωνίας φαντασία γενέσθαι
<span class="lb" data-page="6.370" data-line="2" id="l6.370.2"></span>κατὰ τὰ τοιαῦτα παραγγέλματα, τινῶν μὲν ἅπασαν κίνησιν
<span class="lb" data-page="6.370" data-line="3" id="l6.370.3"></span>σύμμετρον τῷ κινουμένῳ σώματι γυμνάσιον ὀνομαζόντων,
<span class="lb" data-page="6.370" data-line="4" id="l6.370.4"></span>ἐνίων δὲ τὴν σφοδροτέραν μόνην. ὥστε κατὰ μὲν τὸ πρότερον
<span class="lb" data-page="6.370" data-line="5" id="l6.370.5"></span>σημαινόμενον ἅπαντας ἀνθρώπους δεῖσθαι γυμνασίων,
<span class="lb" data-page="6.370" data-line="6" id="l6.370.6"></span>καὶ τοῦτο εὔδηλον παντί· κατὰ δὲ τὸ δεύτερον οὐκ
<span class="lb" data-page="6.370" data-line="7" id="l6.370.7"></span>ἀληθές. τῶν γὰρ ἐν ταῖς εἱρκταῖς ὑγιαινόντων οὐκ ὀρθῶς
<span class="lb" data-page="6.370" data-line="8" id="l6.370.8"></span>μοι δοκοῦσιν ἔνιοι μεμνῆσθαι· διαφθείρονται γοῦν οὗτοι
<span class="lb" data-page="6.370" data-line="9" id="l6.370.9"></span>πάντως ἐν τῷ χρόνῳ, κωλυόμενοι παντάπασιν ἀλείφεσθαί
<span class="lb" data-page="6.370" data-line="10" id="l6.370.10"></span>τε καὶ λούεσθαι· τὸ δὲ πρὸς ὀλίγας ἡμέρας ἀντέχειν αὐτοὺς
<span class="lb" data-page="6.370" data-line="11" id="l6.370.11"></span>τῇ νοσώδει διαίτῃ θαυμαστὸν οὐδέν. εἴπερ οὖν
<span class="lb" data-page="6.370" data-line="12" id="l6.370.12"></span>ἅπασα κίνησις ὑπὸ τὴν τοῦ γυμνασίου προσηγορίαν ἄγοιτο,
<span class="lb" data-page="6.370" data-line="13" id="l6.370.13"></span>καὶ ὁ περιπατήσας, καὶ ὁ τριψάμενος, καὶ ὁ λουσάμενος
<span class="lb" data-page="6.370" data-line="14" id="l6.370.14"></span>γεγυμνάσθαι ἂν λέγοιτο, ἐὰν συμμέτρως κινηθῇ τῇ παρούσῃ
<span class="lb" data-page="6.370" data-line="15" id="l6.370.15"></span>τοῦ σώματος καταστάσει· ἐὰν δὲ καὶ τούτων εἴρξῃς τινὰ,
<span class="lb" data-page="6.370" data-line="16" id="l6.370.16"></span>νοσήσει πάντως. ὁρῶμεν γὰρ νῦν εἰργομένους οὐ μόνον
<span class="lb" data-page="6.370" data-line="17" id="l6.370.17"></span>νοσοῦντας, ἀλλὰ καὶ ἀποθνήσκοντας ἐν ταῖς εἱρκταῖς,
<span class="lb" data-page="6.370" data-line="18" id="l6.370.18"></span>ἐπειδὰν κατακλεισθῶσι πλέονα χρόνον. εἰ δὲ τὰς σφοδρὰς
<span class="pb" data-page="6.371" id="p6.371"></span>
<span class="lb" data-page="6.371" data-line="1" id="l6.371.1"></span>κινήσεις μόνας ὀνομάζοι τις γυμνάσια, γένοιθ’ οὕτως ἂν
<span class="lb" data-page="6.371" data-line="2" id="l6.371.2"></span>ἀληθὲς τὸ μὴ δεῖσθαι πάντας ἀνθρώπους γυμνασίων.
<span class="lb" data-page="6.371" data-line="3" id="l6.371.3"></span>εὐθέως μέν τοι ὁ Πρημιγένης ἐκεῖνος οὐδεμιᾶς ἐδεῖτο
<span class="lb" data-page="6.371" data-line="4" id="l6.371.4"></span>βιαίας κινήσεως, οὐκ ὀλίγου δὲ πρὸ τοῦ λουτροῦ περιπάτου
<span class="lb" data-page="6.371" data-line="5" id="l6.371.5"></span>κατὰ τὰς πρὸ τοῦ βαλανείου στοάς. ἀλλὰ καὶ τρίψασθαι
<span class="lb" data-page="6.371" data-line="6" id="l6.371.6"></span>μετ’ ἐλαίου καὶ τὸ μετὰ λουτρὸν ἀπομάξασθαι τὸ
<span class="lb" data-page="6.371" data-line="7" id="l6.371.7"></span>ὕδωρ αὐτάρκεις εἰσὶ κινήσεις ἀνδρὶ τοιαύτης κράσεως.
<span class="lb" data-page="6.371" data-line="8" id="l6.371.8"></span>ὁ δὲ καὶ πρὸ τοῦ δείπνου περιεπάτει τε καὶ διελέγετο τοῖς
<span class="lb" data-page="6.371" data-line="9" id="l6.371.9"></span>ἑταίροις, ὥσπερ οὖν καὶ κατὰ τὴν οἰκίαν ἕωθεν. οὔκουν
<span class="lb" data-page="6.371" data-line="10" id="l6.371.10"></span>ἐστί τις ὑπὸ παντελοῦς ἀργίας ὀνινάμενος. ἀλλ’ ὅτε ἐλιννύειν
<span class="lb" data-page="6.371" data-line="11" id="l6.371.11"></span>ταῖς θερμαῖς φύσεσιν ὁ Ἱπποκράτης συμβουλεύει, τῶν
<span class="lb" data-page="6.371" data-line="12" id="l6.371.12"></span>σφοδρῶν κινήσεων ἀπέχεσθαι κωλύει. κᾀγὼ πολλοὺς ὤνησα
<span class="lb" data-page="6.371" data-line="13" id="l6.371.13"></span>ἔτι νοσοῦντας ἐν ἀρχῇ φθινοπώρου διὰ τὰς ἐπιτηδευομένας
<span class="lb" data-page="6.371" data-line="14" id="l6.371.14"></span>αὐτοῖς ἤδη κινήσεις ἐν ὅλῳ τῷ θέρει· κωλύσας τοῦτο
<span class="lb" data-page="6.371" data-line="15" id="l6.371.15"></span>πράττειν ὑγιαίνοντας ἀπέφῃνα· καθάπερ οὖν ἄλλους εἶρξα
<span class="lb" data-page="6.371" data-line="16" id="l6.371.16"></span>τοῦ γυμνάζεσθαι σφοδρῶς, ἑτέρους δ’ ἔμπαλιν ἐξ ἀργίας
<span class="lb" data-page="6.371" data-line="17" id="l6.371.17"></span>εἰς γυμνάσια μεταστήσας ἀνόσους διεφύλαξα, νοσοῦντας
<span class="lb" data-page="6.371" data-line="18" id="l6.371.18"></span>ἔμπροσθεν οὐκ ὀλιγάκις. εἰσὶ δ’ οὗτοι ψυχρότεροι τῶν
<span class="pb" data-page="6.372" id="p6.372"></span>
<span class="lb" data-page="6.372" data-line="1" id="l6.372.1"></span>εὐκράτων τε καὶ συμμέτρων, ἐναντίως διακείμενοι τοῖς θερμοτέροις
<span class="lb" data-page="6.372" data-line="2" id="l6.372.2"></span>τε καὶ ξηροτέροις. εἴρηται δὲ οὐ μόνον ἐν τῇ περὶ
<span class="lb" data-page="6.372" data-line="3" id="l6.372.3"></span>κράσεων πραγματείᾳ τὰ γνωρίσματα τῶν κράσεων, ἀλλὰ
<span class="lb" data-page="6.372" data-line="4" id="l6.372.4"></span>καὶ ἐν τῇ τέχνῃ τῇ ἰατρικῇ· τοῦτο γάρ ἐστι τὸ ἐπίγραμμα
<span class="lb" data-page="6.372" data-line="5" id="l6.372.5"></span>τῶν ἡμετέρων ἑνὶ βιβλίων. θαυμάσαι δ’ ἔστι τῶν ἰατρῶν,
<span class="lb" data-page="6.372" data-line="6" id="l6.372.6"></span>ὅσοι μηδὲ τὰ διὰ τῶν αἰσθήσεων ἐναργῶς φαινόμενα γινώσκουσι.
<span class="lb" data-page="6.372" data-line="7" id="l6.372.7"></span>τίς γὰρ οὐχ ὁρᾷ τὴν διαφορὰν τῶν ἀνθρώπων
<span class="lb" data-page="6.372" data-line="8" id="l6.372.8"></span>ἐπὶ πλεῖστον ἐκτεταμένην, ὥσθ’ ὑπὸ τῶν αὐτῶν ἐπιτηδευμάτων
<span class="lb" data-page="6.372" data-line="9" id="l6.372.9"></span>τε καὶ σιτίων ἐνίους μὲν ὠφελεῖσθαι, βλάπτεσθαι
<span class="lb" data-page="6.372" data-line="10" id="l6.372.10"></span>δ’ ἑτέρους, ὥσπερ γε κᾀν ταῖς νόσοις; ὥσθ’, ὅτι μὲν οὐ
<span class="lb" data-page="6.372" data-line="11" id="l6.372.11"></span>χρῄζουσι τῶν αὐτῶν ἅπαντες, ἐναργῶς φαινόμενον ἐχρῆν
<span class="lb" data-page="6.372" data-line="12" id="l6.372.12"></span>αὐτοὺς εἰδέναι, γράφοντας δὲ συγγράμματα διορίσασθαί τε
<span class="lb" data-page="6.372" data-line="13" id="l6.372.13"></span>καὶ διδάξαι, τίνες ὑπὸ τίνων ὠφελοῦνταί τε καὶ βλάπτονται.
<span class="lb" data-page="6.372" data-line="14" id="l6.372.14"></span>τίς οὖν ἡ αἰτία τοῦ παραλείπεσθαι τοὺς διορισμοὺς αὐτοῖς,
<span class="lb" data-page="6.372" data-line="15" id="l6.372.15"></span>καίτοι γ’ ὑφ’ Ἱπποκράτους εἰρημένους; ἡ ἐπίτριπτος ἐπιθυμία
<span class="lb" data-page="6.372" data-line="16" id="l6.372.16"></span>τοῦ δόξαν ἔχειν ἐν ἀνθρώποις αἱρεσιάρχας ὀνομασθέντας.
<span class="lb" data-page="6.372" data-line="17" id="l6.372.17"></span>διὰ ταῦτα μὲν γὰρ ἐκεῖνοι μὴ ἐπεχείρησαν τοῖς
<span class="pb" data-page="6.373" id="p6.373"></span>
<span class="lb" data-page="6.373" data-line="1" id="l6.373.1"></span>ἐναργῶς φαινομένοις ἀκολουθεῖν, ἀλλὰ ταῖς δόξαις αἷς ὑπέθεντο.
<span class="lb" data-page="6.373" data-line="2" id="l6.373.2"></span>τῶν δὲ εἰς αὐτοὺς ἐμπεσόντων νεωτέρων ἐπείσθησαν
<span class="lb" data-page="6.373" data-line="3" id="l6.373.3"></span>οἱ πλεῖστοι, τῷ μήτ’ ἄλλο τι μεμαθηκέναι βέλτιον,
<span class="lb" data-page="6.373" data-line="4" id="l6.373.4"></span>ἀμαθεῖς τε εἶναι καὶ ἀγύμναστοι παντάπασιν<span class="milestone ed2page" data-n="6.160" data-unit="ed2page" id="ed2page.6.160"></span> ἀποδείξεως.
<span class="lb" data-page="6.373" data-line="5" id="l6.373.5"></span>εἰ γὰρ ἕποιτό τις ἀποδείξει, ῥᾷστα διακρινεῖ τῶν τ’
<span class="lb" data-page="6.373" data-line="6" id="l6.373.6"></span>ἀληθῶν δογμάτων τὰ ψευδῆ, τῶν τε μετὰ διορισμοῦ γεγραμμένων
<span class="lb" data-page="6.373" data-line="7" id="l6.373.7"></span>τὰ μὴ τοιαῦτα, καταγνώσεταί τε πάντων ἀτεχνίας,
<span class="lb" data-page="6.373" data-line="8" id="l6.373.8"></span>ὅσοι χωρὶς διορισμοῦ ἔγραψάν τι.
</p>
          </article>

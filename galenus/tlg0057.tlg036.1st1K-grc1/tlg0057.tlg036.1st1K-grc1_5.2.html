<article xmlns="http://www.w3.org/1999/xhtml" id="urn:cts:greekLit:tlg0057.tlg036.1st1K-grc1:5.2">
<span class="pb page1" data-page="6.312" id="p6.312"></span>
<span class="milestone ed1page page1" data-n="4.266" data-unit="ed1page" id="ed1page.4.266"></span>
<span class="milestone ed2page page1" data-n="6.140" data-unit="ed2page" id="ed2page.6.140"></span>
            <p>
<span class="lb" data-page="6.312" data-line="10" id="l6.312.10"></span>Ἄρξασθαι δέ μοί που δίκαιον ἂν ἦν ἀπὸ
<span class="lb" data-page="6.312" data-line="11" id="l6.312.11"></span>τῆς ἀρίστης, ἧς ὁ σκοπός ἐστιν οὐκ ἐπανόρθωσις, ἀλλὰ φυλακὴ
<span class="lb" data-page="6.312" data-line="12" id="l6.312.12"></span>τῶν ὑπαρχόντων, ὅπερ ἡμεῖς ἐποιήσαμεν, εἰπόντες
<span class="lb" data-page="6.312" data-line="13" id="l6.312.13"></span>ὑπὲρ αὐτῆς ἄχρι δεῦρο, καθ’ ἑκάστην τῶν ἡλικιῶν, πλὴν
<span class="lb" data-page="6.312" data-line="14" id="l6.312.14"></span>τῆς παρακμαστικῆς καλουμένης, ἧς τὸ τελευταῖον μέρος
<span class="lb" data-page="6.312" data-line="15" id="l6.312.15"></span>ἰδίως ὀνομάζεται γῆρας, ἔχοντός τινα καὶ τούτου τομὴν
<span class="lb" data-page="6.312" data-line="16" id="l6.312.16"></span>ἰδίαν, ὡς ὕστερον εἰρήσεται κατ’ ἐκεῖνο τοῦ λόγου τὸ μέρος,
<span class="lb" data-page="6.312" data-line="17" id="l6.312.17"></span>ἔνθα τὸ καλούμενον τῆς τέχνης γηροκομικὸν μέρος εἰς
<span class="lb" data-page="6.312" data-line="18" id="l6.312.18"></span>διδασκαλίαν ἄξομεν. ἀλλὰ νῦν γε τὰ κυριώτατα τῶν εἰρημένων
<span class="pb" data-page="6.313" id="p6.313"></span>
<span class="lb" data-page="6.313" data-line="1" id="l6.313.1"></span>ἀναλαβόντες ἐπὶ τὰς μοχθηρὰς φύσεις τῶν σωμάτων
<span class="lb" data-page="6.313" data-line="2" id="l6.313.2"></span>μεταβήσομεν, δεικνύντες, ὅπως ἑκάστην αὐτῶν ἐν ὑγείᾳ μάλιστα
<span class="lb" data-page="6.313" data-line="3" id="l6.313.3"></span>φυλακτέον ἐστίν. τὸ τοίνυν ἄριστον σῶμα σκοποὺς
<span class="lb" data-page="6.313" data-line="4" id="l6.313.4"></span>ἔχει κατὰ μὲν τὰς ποσότητάς τε καὶ ποιότητας καὶ δυνάμεις,
<span class="lb" data-page="6.313" data-line="5" id="l6.313.5"></span>ἐν μὲν τοῖς γυμνασίοις τὰ μέτριά τε καὶ σύμμετρα
<span class="lb" data-page="6.313" data-line="6" id="l6.313.6"></span>προσαγορευόμενα, μετὰ τοῦ πᾶσιν ὁμοτίμως τοῖς μορίοις
<span class="lb" data-page="6.313" data-line="7" id="l6.313.7"></span>τοῦ σώματος προσάγεσθαι, φυλαττομένων ἡμῶν ἅπασαν
<span class="lb" data-page="6.313" data-line="8" id="l6.313.8"></span>ὑπερβολὴν, εἰ δέ ποθ’ ἁμαρτηθείη, καθ’ ὁτιοῦν τῶν εἰρημένων
<span class="lb" data-page="6.313" data-line="9" id="l6.313.9"></span>ἐπανορθούντων τὸ σφάλμα. κατὰ δὲ τὴν τῶν ἐσθιομένων
<span class="lb" data-page="6.313" data-line="10" id="l6.313.10"></span>τε καὶ πινομένων φύσιν ἐν ποσότητι καὶ ποιότητι
<span class="lb" data-page="6.313" data-line="11" id="l6.313.11"></span>καὶ δυνάμει σκοπὸς πάλιν ἐστὶν κᾀνταῦθα τὸ σύμμετρον,
<span class="lb" data-page="6.313" data-line="12" id="l6.313.12"></span>ὡς μήτε πλείω, <span class="milestone ed2page" data-n="6.141" data-unit="ed2page" id="ed2page.6.141"></span>μήτ’ ἐλάττω λαμβάνειν, ἀλλ’ ἢ ὅσα
<span class="lb" data-page="6.313" data-line="13" id="l6.313.13"></span>πεφθέντα, καὶ ἀναδοθέντα, καὶ θρέψαντα τὸ σῶμα καλῶς,
<span class="lb" data-page="6.313" data-line="14" id="l6.313.14"></span>εἰ δέοι καὶ τοῖς ἔτι αὐξομένοις τι προστεθῆναι σύμμετρον,
<span class="lb" data-page="6.313" data-line="15" id="l6.313.15"></span>οὐδὲν ἐάσειν περιττὸν οὐδ’ ἐνδεές. οὕτω δὲ καὶ κατὰ
<span class="lb" data-page="6.313" data-line="16" id="l6.313.16"></span>τοὺς ὕπνους τε καὶ τὰς ἐγρηγόρσεις, καὶ τὰ λουτρὰ, καὶ
<span class="lb" data-page="6.313" data-line="17" id="l6.313.17"></span>τὰς τῆς ψυχῆς ἐνεργείας, ὅσα τ’ ἄλλα τοιαῦτα, τὴν συμμετρίαν
<span class="lb" data-page="6.313" data-line="18" id="l6.313.18"></span>δηλονότι προσήκει φυλάττειν, εἰ δέ ποθ’ ἁμάρτοι
<span class="pb" data-page="6.314" id="p6.314"></span>
<span class="lb" data-page="6.314" data-line="1" id="l6.314.1"></span>τις καθ’ ὁτιοῦν τῶν εἰρημένων, ἐπανορθοῦσθαι τὸ σφάλμα.
<span class="lb" data-page="6.314" data-line="2" id="l6.314.2"></span>κοινὸς δ’ ἔστω σοι σκοπὸς ἁπάσης ἐπανορθώσεως ἡ τῆς
<span class="lb" data-page="6.314" data-line="3" id="l6.314.3"></span>ἐναντίας ἀμετρίας χρῆσις, εἰ μὲν ἐπὶ πλέον ἐπόνησε τὸ
<span class="lb" data-page="6.314" data-line="4" id="l6.314.4"></span>σῶμα τῇ προτεραίᾳ, καθαιροῦντι τὸ πλῆθος τῶν γυμνασίων,
<span class="lb" data-page="6.314" data-line="5" id="l6.314.5"></span><span class="milestone ed1page" data-n="4.267" data-unit="ed1page" id="ed1page.4.267"></span>εἰ δ’ ἐνδεέστερον, αὐξάνοντι, οὕτω δὲ εἰ καὶ ὀξυτέραις
<span class="lb" data-page="6.314" data-line="6" id="l6.314.6"></span>ἐχρήσατο ταῖς κινήσεσιν, ἀνιέντι μετρίως, εἰ δ’ ἐκλελυμέναις,
<span class="lb" data-page="6.314" data-line="7" id="l6.314.7"></span>ἐπιτείνοντι. κατὰ δὲ τὸν αὐτὸν τρόπον ἐπὶ
<span class="lb" data-page="6.314" data-line="8" id="l6.314.8"></span>μὲν τοῖς εὐτονωτέροις τὰ μαλακώτερα γυμνάσια παραλαμβάνων,
<span class="lb" data-page="6.314" data-line="9" id="l6.314.9"></span>ἐπὶ δὲ τοῖς ἀτονωτέροις ἰσχυρότερα, καὶ τὰ σφοδρὰ
<span class="lb" data-page="6.314" data-line="10" id="l6.314.10"></span>δὲ τοῖς ἀμυδροῖς ἀντεισάγων, καὶ τοῖς σφοδροῖς τἀναντία,
<span class="lb" data-page="6.314" data-line="11" id="l6.314.11"></span>καὶ συλλήβδην εἰπεῖν ἁπάσας ἀμετρίας ἐπανορθούμενος,
<span class="lb" data-page="6.314" data-line="12" id="l6.314.12"></span>διὰ τῆς ἐναντίας ἀμετρίας ὑγιαίνοντα διαφυλάξαι τὸν
<span class="lb" data-page="6.314" data-line="13" id="l6.314.13"></span>ἄνθρωπον. εἰς δὲ τὸ μηδὲν ταῖς ἐπανορθώσεσι σφάλλεσθαι
<span class="lb" data-page="6.314" data-line="14" id="l6.314.14"></span>πρῶτον μὲν χρὴ γινώσκειν ἀκριβῶς τὰς διαθέσεις
<span class="lb" data-page="6.314" data-line="15" id="l6.314.15"></span>τοῦ σώματος, εἶτα μεμνῆσθαι τῶν ἐν τῇ προτεραίᾳ προγεγενημένων
<span class="lb" data-page="6.314" data-line="16" id="l6.314.16"></span>ἁπάντων. αἱ μὲν γὰρ διαθέσεις ἐνδείξονται
<span class="lb" data-page="6.314" data-line="17" id="l6.314.17"></span>τὸ πλημμεληθὲν, ἡ μνήμη δὲ τῶν προγεγενημένων, εἰς ὅσον
<span class="lb" data-page="6.314" data-line="18" id="l6.314.18"></span>χρὴ μετακινῆσαί τι τῶν συνήθων, ὑπαγορεύσει. κατὰ μὲν δὴ
<span class="lb" data-page="6.314" data-line="19" id="l6.314.19"></span>τὰς διαθέσεις αἱ τοιαίδε εἰσὶν ἀμετρίαι, ὡς ἰσχνότερον,
<span class="pb" data-page="6.315" id="p6.315"></span>
<span class="lb" data-page="6.315" data-line="1" id="l6.315.1"></span>ἢ εὐογκότερον, ἢ σκληρότερον, ἢ μαλακώτερον, ἢ ξηρότερον,
<span class="lb" data-page="6.315" data-line="2" id="l6.315.2"></span>ἢ ὑγρότερον, ἢ ἀραιότερον, ἢ πυκνότερον ἑαυτοῦ φαίνεσθαι
<span class="lb" data-page="6.315" data-line="3" id="l6.315.3"></span>τὸ σῶμα, πρὸς τῷ μὴ κατὰ φύσιν ἀκριβῶς ἀποσώζειν
<span class="lb" data-page="6.315" data-line="4" id="l6.315.4"></span>εὔχροιαν. ἡ μνήμη δὲ τῶν προγεγονότων αὐτό τε τὸ
<span class="lb" data-page="6.315" data-line="5" id="l6.315.5"></span>ἁμαρτηθὲν ἐνδείξεταί σοι, καὶ διδάξει τὴν ἐπανόρθωσιν ἐκ
<span class="lb" data-page="6.315" data-line="6" id="l6.315.6"></span>τοῦ παραβάλλεσθαι τοῖς ἐνεστῶσιν. εἰ μὲν γὰρ ἰσχνότερον
<span class="lb" data-page="6.315" data-line="7" id="l6.315.7"></span>τὸ σῶμα φαίνοιτο, σκοπεῖσθαι χρὴ καὶ ἀναμιμνήσκεσθαι,
<span class="lb" data-page="6.315" data-line="8" id="l6.315.8"></span>πότερον πλείω τοῦ προσήκοντος ἐπόνησεν, ἢ ὀξυτέραις ἐχρήσατο
<span class="lb" data-page="6.315" data-line="9" id="l6.315.9"></span>ταῖς κινήσεσιν, ἢ περὶ τὴν τρίψιν ἐπλεόνασεν, ἢ τὰ
<span class="lb" data-page="6.315" data-line="10" id="l6.315.10"></span>λουτρά· καὶ μετὰ ταῦθ’ ἑξῆς ἐπισκοπεῖσθαι, πότερον ἐφρόντισεν,
<span class="lb" data-page="6.315" data-line="11" id="l6.315.11"></span>ἢ ἠγρύπνησεν, ἢ ἐξέκρινε κατὰ γαστέρα πολὺ πλείω
<span class="lb" data-page="6.315" data-line="12" id="l6.315.12"></span>τοῦ προσήκοντος· ἐπισκοπεῖσθαι δὲ καὶ εἰ ὁ οἶκος θερμότερος,
<span class="lb" data-page="6.315" data-line="13" id="l6.315.13"></span>ἐν ᾧ διέτριψεν, ἢ ἔφαγεν ἔλαττον, ἢ ἔπιεν, ἢ
<span class="lb" data-page="6.315" data-line="14" id="l6.315.14"></span>ἀφροδισίοις ἐχρήσατο πλείοσιν. εἰ δ’ ἐν ὄγκῳ μείζονι τὸ
<span class="lb" data-page="6.315" data-line="15" id="l6.315.15"></span>σῶμα φαίνοιτο, μὴ τρίψις μαλακὴ, ἢ γυμνάσιον ἔλαττον
<span class="lb" data-page="6.315" data-line="16" id="l6.315.16"></span>ἢ βραδύτερον, ἢ πλείων ὕπνος, ἢ ἐποχὴ γαστρὸς, ἢ σιτίων
<span class="lb" data-page="6.315" data-line="17" id="l6.315.17"></span>πλῆθος ἀμέμπτως πεφθέντων. εἰ δὲ σκληρότερον ἑαυτοῦ
<span class="pb" data-page="6.316" id="p6.316"></span>
<span class="lb" data-page="6.316" data-line="1" id="l6.316.1"></span>φανείη τὸ σῶμα, τρίψεων ἀναμνησθῆναι χρὴ πρῶτον, εἶτα
<span class="lb" data-page="6.316" data-line="2" id="l6.316.2"></span>γυμνασίων εὐτόνων μετ’ ἀνταγωνιστοῦ σκληροῦ πιλοῦντος,
<span class="lb" data-page="6.316" data-line="3" id="l6.316.3"></span>καὶ πρὸς τούτοις εἰ ἐν κόνει, καὶ ταύτῃ σκληρᾷ καὶ ψυχρᾷ,
<span class="lb" data-page="6.316" data-line="4" id="l6.316.4"></span>καὶ εἰ χωρὶς τῆς καλουμένης ἀποθεραπείας· εἶθ’ ἑξῆς
<span class="lb" data-page="6.316" data-line="5" id="l6.316.5"></span>λουτρῶν, εἰ ψυχρᾲ παντάπασιν, ἢ λίαν θερμὰ, καὶ ὁ οἶκος,
<span class="lb" data-page="6.316" data-line="6" id="l6.316.6"></span>ἐν ᾧ διέτριψεν ἐγρηγορώς τε καὶ κοιμώμενος, ψυχρός· ἔτι
<span class="lb" data-page="6.316" data-line="7" id="l6.316.7"></span>δὲ σιτίων ξηρότητα καὶ πομάτων ἔνδειαν. εἰ δὲ μαλακώτερος
<span class="lb" data-page="6.316" data-line="8" id="l6.316.8"></span>ἑαυτοῦ γένοιτο κατὰ τὴν ὑστεραίαν τὸ σῶμα, πρῶτον
<span class="lb" data-page="6.316" data-line="9" id="l6.316.9"></span>μὲν ἀναμιμνήσκεσθαι χρὴ τῆς τρίψεως, εἰ μαλακή τε καὶ
<span class="lb" data-page="6.316" data-line="10" id="l6.316.10"></span>σὺν λίπει, καὶ λουτροῖς ἀτρέμα καὶ χλιαροῖς ἐγένετο·
<span class="lb" data-page="6.316" data-line="11" id="l6.316.11"></span>μετὰ δὲ τὴν τούτων ἐπίσκεψιν, εἰ τὰ γυμνάσια βραδέα καὶ
<span class="lb" data-page="6.316" data-line="12" id="l6.316.12"></span>ὀλίγα, καὶ μετὰ τοῦ συμπαλαίοντος ἀμετρώτερον ἁπαλοῦ,
<span class="lb" data-page="6.316" data-line="13" id="l6.316.13"></span>κᾄπειτα περὶ πόματος, εἰ πλέον, εἶθ’ ἑξῆς ἐδεσμάτων, ἢ
<span class="lb" data-page="6.316" data-line="14" id="l6.316.14"></span>πλειόνων, ἢ ὑγροτέρων τὴν φύσιν, εἶθ’ ὕπνων, εἰ πλείους.
<span class="lb" data-page="6.316" data-line="15" id="l6.316.15"></span>ἐγγὺς δὲ τῆς μαλακῆς τοῦ σώματός ἐστι διαθέσεως ἡ ὑγρὰ
<span class="lb" data-page="6.316" data-line="16" id="l6.316.16"></span>καλουμένη, πλὴν ὅσον ἡ μὲν μαλακὴ τῶν σωμάτων αὐτῶν
<span class="lb" data-page="6.316" data-line="17" id="l6.316.17"></span>ἐστιν οἰκεία ποιότης, <span class="milestone ed2page" data-n="6.142" data-unit="ed2page" id="ed2page.6.142"></span>ἡ δ’ ὑγρὰ τῶν ἐν αὐτοῖς
<span class="lb" data-page="6.316" data-line="18" id="l6.316.18"></span>ὑγρῶν. διακρίνεται δ’ ἁπτομένων, ἡ μὲν γὰρ ὑγρὰ σὺν
<span class="pb" data-page="6.317" id="p6.317"></span>
<span class="lb" data-page="6.317" data-line="1" id="l6.317.1"></span>ἰκμάσιν ἐστὶν, ἡ δὲ μαλακὴ χωρὶς τούτων, ὄντος δὲ δηλονότι
<span class="lb" data-page="6.317" data-line="2" id="l6.317.2"></span>καὶ τοῦ μαλακοῦ σώματος ὑγροῦ τοῖς οἰκείοις
<span class="lb" data-page="6.317" data-line="3" id="l6.317.3"></span>μορίοις, ἀλλ’ ἕνεκα σαφοῦς διδασκαλίας μαλακὸν μὲν τοῦτο
<span class="lb" data-page="6.317" data-line="4" id="l6.317.4"></span>καλείσθω, τὸ δ’ ἕτερον ὑγρόν. ἡ μὲν οὖν ἀμέτρως ξηρὰ
<span class="lb" data-page="6.317" data-line="5" id="l6.317.5"></span>διάθεσις εὐθὺς σκληρύνει τὴν ἕξιν, οὐκ ἐξ ἀνάγκης δὲ
<span class="lb" data-page="6.317" data-line="6" id="l6.317.6"></span>μετὰ μαλακότητός ἐστιν ἡ ὑγρά. δύναται μὲν γὰρ ἐσκληρύνθαι
<span class="lb" data-page="6.317" data-line="7" id="l6.317.7"></span>μὲν ἡ σὰρξ, ἀναφέρεσθαι δ’ ἐκ τοῦ σώματος ἰκμὰς
<span class="lb" data-page="6.317" data-line="8" id="l6.317.8"></span>ἢ ἱδρώς. ἐπὶ μὲν οὖν τῶν ὑγροτήτων ἤτοι γ’ ἀφροδισίων
<span class="lb" data-page="6.317" data-line="9" id="l6.317.9"></span>χρῆσιν ἄκαιρον, ἢ ἀπό τινος ἑτέρας αἰτίας ἀῤῥωστίαν
<span class="lb" data-page="6.317" data-line="10" id="l6.317.10"></span>τῆς δυνάμεως ὑποπτευτέον, ἢ ἀραιότητα τοῦ σώματος
<span class="lb" data-page="6.317" data-line="11" id="l6.317.11"></span>ἐπὶ μαλακαῖς ἀμέτρως τρίψεσιν, ἢ λουτροῖς πλέοσιν,
<span class="lb" data-page="6.317" data-line="12" id="l6.317.12"></span>ἢ ἀέρι τῷ κατὰ τὸν οἶκον, ἐν ᾧ διέτριψε, θερμοτέρῳ
<span class="lb" data-page="6.317" data-line="13" id="l6.317.13"></span>παρὰ τὸ δέον. ἐπισκεπτέον δὲ καὶ περὶ πομάτων, εἰ πλέον,
<span class="lb" data-page="6.317" data-line="14" id="l6.317.14"></span>ἢ ὕπνοι πολλῷ πλείους τῶν κατὰ φύσιν, ἢ εἰ τὸ περιέχον
<span class="lb" data-page="6.317" data-line="15" id="l6.317.15"></span>ἀθρόως μετέβαλεν εἰς ὑγρότητά τε καὶ θερμότητα, καὶ περὶ
<span class="lb" data-page="6.317" data-line="16" id="l6.317.16"></span>τροφῶν δ’ ὡσαύτως. ἐπὶ δὲ τῆς ἁπαλότητος ἢ μαλακότητος,
<span class="lb" data-page="6.317" data-line="17" id="l6.317.17"></span>(ἑκάτερον γὰρ ὀνομάζειν ἔθος ἐστὶν,) ὅταν ποτὲ
<span class="lb" data-page="6.317" data-line="18" id="l6.317.18"></span>χωρὶς ὑγρότητος ᾖ, πεπέφθαι μὲν τὴν τροφὴν ὀρθῶς, καὶ
<span class="pb" data-page="6.318" id="p6.318"></span>
<span class="lb" data-page="6.318" data-line="1" id="l6.318.1"></span>τεθράφθαι τὸ σῶμα, γεγυμνάσθαι δὲ ἐνδεέστερον. ἔμπαλιν δὲ
<span class="lb" data-page="6.318" data-line="2" id="l6.318.2"></span>ἐπὶ τῆς σκληρότητος, ἢ τετρίφθαι σκληρῶς, ἢ γεγυμνάσθαι
<span class="lb" data-page="6.318" data-line="3" id="l6.318.3"></span>πλείω μετὰ τοῦ σκληροῦ σώματος ἐν κόνει. ξηρότης δὲ τῆς
<span class="lb" data-page="6.318" data-line="4" id="l6.318.4"></span>ἕξεως ἔνδειαν πόματος ἢ τροφῆς, ἢ ἀγρυπνίαν, ἢ μέριμναν
<span class="lb" data-page="6.318" data-line="5" id="l6.318.5"></span>βιωτικὴν, ἢ πολλὴν τρίψιν, ἢ γυμνάσιον ἄμετρον
<span class="lb" data-page="6.318" data-line="6" id="l6.318.6"></span>ἐνδείκνυται. ταῦτά τε οὖν βίον σκεπτόμενος, ἐπανορθοῦσθαι
<span class="lb" data-page="6.318" data-line="7" id="l6.318.7"></span>ἂν δυνηθείης καθ’ ἑκάστην ἡμέραν τὸ σφάλμα, πρὶν αὐξηθὲν
<span class="lb" data-page="6.318" data-line="8" id="l6.318.8"></span>δυσίατον γενέσθαι. μέμνησο δ’ ἀεὶ τοῦ πᾶσαν ἀμετρίαν
<span class="lb" data-page="6.318" data-line="9" id="l6.318.9"></span>εἰς ἐπανόρθωσιν ἄγεσθαι διὰ τῆς ἐναντίας ἀμετρίας.
<span class="lb" data-page="6.318" data-line="10" id="l6.318.10"></span>ὁ γάρ τοι σκοπὸς οὗτος ἁπάντων ἐστὶ κοινὸς τῶν παρὰ φύσιν.
<span class="lb" data-page="6.318" data-line="11" id="l6.318.11"></span>ὥστε χρὴ προσθέντα σε τῷδε τήν τε τῶν σωμάτων
<span class="lb" data-page="6.318" data-line="12" id="l6.318.12"></span>αὐτῶν διάγνωσιν, ὧν προνοεῖσθαι μέλλεις, ἑκάστου τε τῶν βοηθημάτων
<span class="lb" data-page="6.318" data-line="13" id="l6.318.13"></span>τὴν δύναμιν, ἁπάσης ἐπιστήμονα τῆς περὶ τὸ
<span class="lb" data-page="6.318" data-line="14" id="l6.318.14"></span>σῶμα τέχνης γενέσθαι, καθ’ ἣν οὐ μόνον τοὺς ὑγιαίνοντας
<span class="lb" data-page="6.318" data-line="15" id="l6.318.15"></span>ἐν ὑγείᾳ διαφυλάξεις, ἀλλὰ καὶ τοῖς νοσοῦσιν ἀναλήψῃ τὴν
<span class="lb" data-page="6.318" data-line="16" id="l6.318.16"></span>ἀρχαίαν ἕξιν.
</p>
          </article>

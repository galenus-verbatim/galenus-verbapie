<article xmlns="http://www.w3.org/1999/xhtml" id="urn:cts:greekLit:tlg0057.tlg036.1st1K-grc1:5.3">
<span class="pb page1" data-page="6.319" id="p6.319"></span>
<span class="milestone ed1page page1" data-n="4.267" data-unit="ed1page" id="ed1page.4.267"></span>
<span class="milestone ed2page page1" data-n="6.142" data-unit="ed2page" id="ed2page.6.142"></span>
            <p>
<span class="lb" data-page="6.319" data-line="1" id="l6.319.1"></span>Ὁποῖον μὲν οὖν ἐστι τὸ ἄριστον σῶμα,
<span class="lb" data-page="6.319" data-line="2" id="l6.319.2"></span>πρότερον εἴρηται. τὸ δ’ ἀπολειπόμενον τοῦδε γινώσκειν μέν
<span class="lb" data-page="6.319" data-line="3" id="l6.319.3"></span>σε χρὴ διὰ τρεῖς αἰτίας ἀπολειπόμενον, ἢ ὅτι κακῶς ἐξ ἀρχῆς
<span class="lb" data-page="6.319" data-line="4" id="l6.319.4"></span>κατεσκευάσθη κυούμενον, ἢ ὅτι μετὰ ταῦτα πρός τινος
<span class="lb" data-page="6.319" data-line="5" id="l6.319.5"></span>αἰτίας εἰς τὴν παρὰ φύσιν ἤχθη διάθεσιν, ἢ τῷ τῆς ἡλικίας
<span class="lb" data-page="6.319" data-line="6" id="l6.319.6"></span>λόγῳ. πειρᾶσθαι δ’ ἐπανορθοῦσθαι πάντα διὰ τῆς
<span class="lb" data-page="6.319" data-line="7" id="l6.319.7"></span>ἀντικειμένης ἀμετρίας· οἷον αὐτίκα περὶ γήρως. τὸ γῆράς
<span class="lb" data-page="6.319" data-line="8" id="l6.319.8"></span>ἐστι μὲν ψυχρὸν καὶ ξηρὸν, ὡς ἐν τοῖς περὶ κράσεων ἐπιδέδεικται
<span class="lb" data-page="6.319" data-line="9" id="l6.319.9"></span>λόγοις. ἐπανόρθωσις δ’ αὐτοῦ διὰ τῶν ὑγραινόντων
<span class="lb" data-page="6.319" data-line="10" id="l6.319.10"></span>τε καὶ θερμαινόντων γίνεται. τοιαῦτα δ’ ἐστὶ θερμὰ
<span class="lb" data-page="6.319" data-line="11" id="l6.319.11"></span>λουτρὰ γλυκέων ὑδάτων, καὶ οἴνου πόσις, ὅσαι τε τῶν τροφῶν
<span class="lb" data-page="6.319" data-line="12" id="l6.319.12"></span>ὑγραίνειν τε ἅμα καὶ θερμαίνειν πεφύκασι. περὶ δὲ
<span class="lb" data-page="6.319" data-line="13" id="l6.319.13"></span>γυμνασίων, ἢ τρίψεων, ἁπάσης τε κινήσεως, (ἀπὸ τούτων
<span class="lb" data-page="6.319" data-line="14" id="l6.319.14"></span>γὰρ ἄρξασθαι βέλτιον, ἐπειδὴ καλῶς εἴρηται, τοὺς πόνους
<span class="lb" data-page="6.319" data-line="15" id="l6.319.15"></span>τῶν σιτίων ἡγεῖσθαι,) τάδε χρὴ γινώσκειν, ὡς ἐκ μέρους μέν
<span class="lb" data-page="6.319" data-line="16" id="l6.319.16"></span>τινος ὀρθῶς εἶπεν ὁ ποιητὴς,
</p>
            <div class="lg">
              <div class="l"><span class="lb" data-page="6.319" data-line="17" id="l6.319.17"></span>
                <span class="milestone ed2page" data-n="6.143" data-unit="ed2page" id="ed2page.6.143"></span>— — ἐπὴν λούσαιτο φάγοι τε,</div>
              <div class="l"><span class="lb" data-page="6.319" data-line="18" id="l6.319.18"></span>Εὑδέμεναι μαλακῶς, ἡ γὰρ δίκη ἐστὶ γερόντων.</div>
            </div>
            <span class="pb" data-page="6.320" id="p6.320"></span>
            <p>
<span class="lb" data-page="6.320" data-line="1" id="l6.320.1"></span>οὐ μὴν τό γε σύμπαν ἐν τούτῳ τέτακται. δέονται γὰρ οἱ
<span class="lb" data-page="6.320" data-line="2" id="l6.320.2"></span>γέροντες οὐδὲν ἧττον τῶν νέων εἰς κίνησιν ἄγειν τὸ σῶμα,
<span class="lb" data-page="6.320" data-line="3" id="l6.320.3"></span>κινδυνευούσης αὐτοῖς σβεσθῆναι τῆς ἐμφύτου θερμασίας. ἐπεί
<span class="lb" data-page="6.320" data-line="4" id="l6.320.4"></span>γε τῶν ἀκμαζόντων σωμάτων εὑρίσκονταί τινες φύσεις, ἡσυχίας
<span class="lb" data-page="6.320" data-line="5" id="l6.320.5"></span>δεόμεναι, περὶ ὧν εἴρηται καὶ Ἱπποκράτει, γερόντων
<span class="lb" data-page="6.320" data-line="6" id="l6.320.6"></span>δ’ οὐδεὶς χρῄζει παντελοῦς ἡσυχίας, ὥσπερ οὐδὲ γυμνασίου
<span class="lb" data-page="6.320" data-line="7" id="l6.320.7"></span>σφοδροῦ· ῥιπίζεσθαι μὲν γὰρ αὐτῶν δεῖται τὸ θερμὸν,
<span class="lb" data-page="6.320" data-line="8" id="l6.320.8"></span>ἐξελέγχεται δὲ κατὰ τὰς σφοδροτέρας κινήσεις. αἱ μὲν οὖν
<span class="lb" data-page="6.320" data-line="9" id="l6.320.9"></span>μεγάλαι φλόγες οὐδὲν ἔτι χρῄζουσι τοῦ ῥιπίζοντος, ἀλλ’
<span class="lb" data-page="6.320" data-line="10" id="l6.320.10"></span>ἑαυταῖς εἰσιν ἱκαναὶ πρὸς τὸ διασώζεσθαί τε καὶ κρατεῖν
<span class="lb" data-page="6.320" data-line="11" id="l6.320.11"></span>τῆς ὕλης. οὔκουν οὐδ’ ἀνατρίβεσθαι ἄμετρα μετὰ τοὺς
<span class="lb" data-page="6.320" data-line="12" id="l6.320.12"></span>ὕπνους ἕωθεν ἅπαντες οἱ ἀκμάζοντες δέονται, καθάπερ οἱ
<span class="lb" data-page="6.320" data-line="13" id="l6.320.13"></span>γέροντες. ὁ γὰρ τοι σκοπὸς τῆς τοιαύτης ἀνατρίψεως ἅμα
<span class="lb" data-page="6.320" data-line="14" id="l6.320.14"></span>λίπει γινομένης διττός ἐστιν, ἢ κοπώδη διάθεσιν ἰάσασθαι,
<span class="lb" data-page="6.320" data-line="15" id="l6.320.15"></span>πρὶν αὐξηθεῖσαν ἀνάψαι πυρετὸν, ἢ ἀῤῥωστοῦσαν ἀνάδοσιν
<span class="lb" data-page="6.320" data-line="16" id="l6.320.16"></span>ἐπεγεῖραι. πολλοὺς γὰρ ἀτροφοῦντας ἐκ μακροῦ χρόνου ῥᾳδίως
<span class="lb" data-page="6.320" data-line="17" id="l6.320.17"></span>ἐν ὀλίγαις ἡμέραις ἐσαρκώσαμεν, ἐπὶ τὴν τοιαύτην ἀνάγοντες
<span class="pb" data-page="6.321" id="p6.321"></span>
<span class="lb" data-page="6.321" data-line="1" id="l6.321.1"></span>τρίψιν. ἀλλ’ ὅπερ ἄλλοις κατὰ πάθος ἐν χρόνῳ τινὶ
<span class="lb" data-page="6.321" data-line="2" id="l6.321.2"></span>γίνεται, τοῦτ’ ἀεὶ τοῖς γέρουσιν<span class="milestone ed1page" data-n="4.268" data-unit="ed1page" id="ed1page.4.268"></span> ὑπάρχει. καὶ ψυχρὸν
<span class="lb" data-page="6.321" data-line="3" id="l6.321.3"></span>γὰρ ὅλον αὐτῶν ἐστι τὸ σῶμα, καὶ ἀδύνατον ἕλκειν τὴν
<span class="lb" data-page="6.321" data-line="4" id="l6.321.4"></span>τροφὴν ἐφ’ ἑαυτὸ, καὶ κατεργάζεσθαι καλῶς, καὶ τρέφεσθαι
<span class="lb" data-page="6.321" data-line="5" id="l6.321.5"></span>πρὸς αὐτῆς. ἀλλ’ ἡ τρίψις ἐπεγείρουσα τὸν ζωτικὸν τόνον
<span class="lb" data-page="6.321" data-line="6" id="l6.321.6"></span>αὐτῶν, καὶ θερμαίνουσα τὰ μέτρια, τήν τ’ ἀνάδοσιν εὐπετεστέραν
<span class="lb" data-page="6.321" data-line="7" id="l6.321.7"></span>ἐργάζεται, καὶ τὴν θρέψιν ἑτοιμοτέραν. οὕτω τοι
<span class="lb" data-page="6.321" data-line="8" id="l6.321.8"></span>καὶ διαιτώμενοι νέοι τε πολλοὶ τῶν ἀτροφούντων ἐσαρκώθησαν,
<span class="lb" data-page="6.321" data-line="9" id="l6.321.9"></span>οἵ τε γέροντες ὠνίναντο πάντες. ἓν μὲν δή σοι
<span class="lb" data-page="6.321" data-line="10" id="l6.321.10"></span>τοῦτο καθάπερ τι γυμνάσιον ἔστων τοῖς γέρουσιν ἕωθεν
<span class="lb" data-page="6.321" data-line="11" id="l6.321.11"></span>γιγνόμενον, ἡ μετ’ ἐλαίου τρίψις, ἐφεξῆς δὲ περίπατοί τε
<span class="lb" data-page="6.321" data-line="12" id="l6.321.12"></span>καὶ αἰωρήσεις ἄκοποι, στοχαζομένῳ τῆς τοῦ γέροντος δυνάμεως.
<span class="lb" data-page="6.321" data-line="13" id="l6.321.13"></span>διόπερ ἡμῖν εἴρηται πρόσθεν περὶ ἐδεσμάτων τε καὶ
<span class="lb" data-page="6.321" data-line="14" id="l6.321.14"></span>πομάτων οὐκ ὀλίγα· παραδείγματος δ’ ἕνεκεν καὶ νῦν
<span class="lb" data-page="6.321" data-line="15" id="l6.321.15"></span>εἰρήσεται περὶ τῶν γυμνασίων, ὑπὲρ ὧν ἐμάθομεν ἔμπροσθεν,
<span class="lb" data-page="6.321" data-line="16" id="l6.321.16"></span>ὡς τὰ μὲν ὀξέα, (προσαγορεύουσιν δ’ οὕτως, ὧν αἱ
<span class="lb" data-page="6.321" data-line="17" id="l6.321.17"></span>κινήσεις ταχεῖαι,) λεπτύνει τὸ σῶμα, τὰ δ’ ἐναντία παχύνει,
<span class="pb" data-page="6.322" id="p6.322"></span>
<span class="lb" data-page="6.322" data-line="1" id="l6.322.1"></span>καὶ πολλὰ μὲν ξηραίνει, τὰ δὲ μέτρια σαρκοῖ. λέλεκται δὲ
<span class="lb" data-page="6.322" data-line="2" id="l6.322.2"></span>καὶ περὶ τῶν ἄλλων ἐν αὐτοῖς διαφορῶν ἁπασῶν, ὥσπερ γε
<span class="lb" data-page="6.322" data-line="3" id="l6.322.3"></span>καὶ περὶ τῶν τρίψεων. αἱ δὲ τῶν γυμνασίων ἰδέαι τοῖς γέρουσιν,
<span class="lb" data-page="6.322" data-line="4" id="l6.322.4"></span>ὅσαι τ’ ὠφέλιμοι καὶ ὅσαι βλαβεραὶ, κριθήσονται
<span class="lb" data-page="6.322" data-line="5" id="l6.322.5"></span>τῇ τε τοῦ σώματος ὅλου διαθέσει καὶ τοῖς ἐνοχλοῦσι παθήμασι.
<span class="lb" data-page="6.322" data-line="6" id="l6.322.6"></span>τῇ μὲν ὅλου τοῦ σώματος διαθέσει κατὰ τάδε.
<span class="lb" data-page="6.322" data-line="7" id="l6.322.7"></span>τὸ μὲν γὰρ ἄριστον τῇ κατασκευῇ σῶμα, περὶ οὗ μέχρι
<span class="lb" data-page="6.322" data-line="8" id="l6.322.8"></span>δεῦρο πεποίημαι τὸν λόγον ἐξ ἀρχῆς, ὥσπερ ἐν νεότητι πρὸς
<span class="lb" data-page="6.322" data-line="9" id="l6.322.9"></span>ἅπαντας τοὺς σφοδροτάτους πόνους ἐπιτηδειότατόν ἐστιν,
<span class="lb" data-page="6.322" data-line="10" id="l6.322.10"></span>οὕτως ἐν γήρᾳ πρὸς ἅπαντας τοὺς μετρίους· τὸ δ’ ἤτοι
<span class="lb" data-page="6.322" data-line="11" id="l6.322.11"></span>παχυσκελὲς, ἢ εὐρύστερνον, ἢ περαιτέρω τοῦ προσήκοντος
<span class="lb" data-page="6.322" data-line="12" id="l6.322.12"></span>ἰσχνοσκελὲς, ἢ ὅσοις ὁ θώραξ μικρός ἐστιν, ἢ κομιδῆ στενὸς,
<span class="lb" data-page="6.322" data-line="13" id="l6.322.13"></span>ἢ τὸ βλαισὸν, ἢ τὸ ῥαιβὸν, ἢ ὁπωσοῦν ἄλλως ἀσύμμετρον,
<span class="lb" data-page="6.322" data-line="14" id="l6.322.14"></span>εἰς τὰ πολλὰ τῶν γυμνασίων οὐκ ἐπιτήδειον.
<span class="lb" data-page="6.322" data-line="15" id="l6.322.15"></span>ἐν μὲν γὰρ τοῖς διὰ τῆς φωνῆς γιγνομένοις ὁ κακῶς παρεσκευασμένος
<span class="lb" data-page="6.322" data-line="16" id="l6.322.16"></span>θώραξ, ἐν δὲ τοῖς διὰ τῶν περιπάτων τὰ
<span class="lb" data-page="6.322" data-line="17" id="l6.322.17"></span>σκέλη βλάπτεται. κατὰ δὲ τὸν αὐτὸν τρόπον ἐπί τε χειρῶν
<span class="lb" data-page="6.322" data-line="18" id="l6.322.18"></span>εἰρῆσθαί μοι νόει, καὶ τραχήλου, καὶ νώτου, καὶ ὀσφύος,
<span class="pb" data-page="6.323" id="p6.323"></span>
<span class="lb" data-page="6.323" data-line="1" id="l6.323.1"></span>ἰσχίων τε καὶ τῆς ῥάχεως ὅλης. ὅ τι γὰρ ἂν αὐτῶν ᾖ κακῶς
<span class="lb" data-page="6.323" data-line="2" id="l6.323.2"></span>ἐξ ἀρχῆς κατεσκευασμένον, ἐξελέγχεται μᾶλλον ἢ ῥώννυται
<span class="lb" data-page="6.323" data-line="3" id="l6.323.3"></span>γυμναζόμενον, εἰ μὴ ἄρα τις τὰς συμμέτρους κινήσεις
<span class="lb" data-page="6.323" data-line="4" id="l6.323.4"></span><span class="milestone ed2page" data-n="6.144" data-unit="ed2page" id="ed2page.6.144"></span>ὀνομάζειν ἐθέλει γυμνάσια σύμμετρα τοῖς ἀσθενέσι
<span class="lb" data-page="6.323" data-line="5" id="l6.323.5"></span>μορίοις· ἀλλ’ οὕτως περὶ ὀνόματος μᾶλλον ἢ πράγματος ἡ
<span class="lb" data-page="6.323" data-line="6" id="l6.323.6"></span>ἀμφισβήτησις ἔσται. τὰ δ’ εἰς ὑγείαν διαφέροντα τῷ γέροντι
<span class="lb" data-page="6.323" data-line="7" id="l6.323.7"></span>γυμνάσια διὰ τῶν ἰσχυροτέρων χρὴ ποιεῖσθαι μορίων·
<span class="lb" data-page="6.323" data-line="8" id="l6.323.8"></span>συγκινεῖται γὰρ ἐκείνοις καὶ γυμνάζεται τὰ λοιπά. καὶ μὲν
<span class="lb" data-page="6.323" data-line="9" id="l6.323.9"></span>δὴ καὶ ἔθη μεγίστην ἔχει μοῖραν εἰς αἵρεσιν ἰδέας γυμνασίων.
<span class="lb" data-page="6.323" data-line="10" id="l6.323.10"></span>ἄκοποί τε γὰρ αὐτοῖς αἱ εἰθισμέναι γίνονται κινήσεις,
<span class="lb" data-page="6.323" data-line="11" id="l6.323.11"></span>ἥδονταί τε κατ’ αὐτὰς ἐνεργοῦντες, ὥσπερ αὖ πάλιν
<span class="lb" data-page="6.323" data-line="12" id="l6.323.12"></span>ἐν τοῖς ἀήθεσιν ἄχθονταί τε καὶ κοπώδεις γίνονται τῶν
<span class="lb" data-page="6.323" data-line="13" id="l6.323.13"></span>δὲ τεχνικῶν ἐνεργειῶν οὐδ’ ἅψασθαι δυνατόν ἐστι, ἢ αὐλεῖν,
<span class="lb" data-page="6.323" data-line="14" id="l6.323.14"></span>ἢ σαλπίζειν, ἢ κιθαρίζειν, ὥσπερ γε τῶν κατὰ παλαίστραν,
<span class="lb" data-page="6.323" data-line="15" id="l6.323.15"></span>ὅσοι παλαισμάτων ἀμαθεῖς. ἕκαστον οὖν τῶν γερόντων
<span class="lb" data-page="6.323" data-line="16" id="l6.323.16"></span>ἐν τοῖς συνήθεσι γυμνάζειν, ἀνιέντας αὐτῶν τὴν
<span class="lb" data-page="6.323" data-line="17" id="l6.323.17"></span>σφοδρότητα. τρίτος δὲ σκοπὸς ἰδέας γυμνασίων ἀπὸ τῶν
<span class="pb" data-page="6.324" id="p6.324"></span>
<span class="lb" data-page="6.324" data-line="1" id="l6.324.1"></span>παθημάτων λαμβάνεται, κοινὸς μὲν ἁπάσης ἡλικίας ὑπάρχων,
<span class="lb" data-page="6.324" data-line="2" id="l6.324.2"></span>οὐ μὴν ἴσην γε τὴν δύναμιν ἐν ἁπάσαις ἔχων, ὅτι
<span class="lb" data-page="6.324" data-line="3" id="l6.324.3"></span>μηδὲ τὴν βλάβην ἴσην ἐργάζεται παροφθείς. ὅσοι μὲν γὰρ
<span class="lb" data-page="6.324" data-line="4" id="l6.324.4"></span>ἑτοίμως ἁλίσκονται σκοτώμασιν, ἢ ἐπιληψίαις, ἢ ὀφθαλμίαις
<span class="lb" data-page="6.324" data-line="5" id="l6.324.5"></span>σφοδραῖς, ἢ ὠταλγίαις, οὐ χρὴ τούτους ἐπινεύοντας,
<span class="lb" data-page="6.324" data-line="6" id="l6.324.6"></span>ἢ κατακύπτοντας, ἢ καλινδουμένους χαμαὶ γυμνάζεσθαι.
<span class="lb" data-page="6.324" data-line="7" id="l6.324.7"></span>περιπάτοις δὲ πολλάκις, καὶ δρόμοις μετρίοις, αἰωρήσεσί τε
<span class="lb" data-page="6.324" data-line="8" id="l6.324.8"></span>ἐπὶ τῶν ὀχημάτων ἀκόπως χρῆσθαι. παραπλησίῳ δὲ τρόπῳ
<span class="lb" data-page="6.324" data-line="9" id="l6.324.9"></span>καὶ ὅσοις παρίσθμια ῥᾳδίως, ἢ ἀντιάδες, ἢ συνάγχαι γίνονται,
<span class="lb" data-page="6.324" data-line="10" id="l6.324.10"></span>καὶ ὅσοις γαργαρεὼν ἑτοίμως ῥευματίζεται, καὶ ὅσος οὖλα, καὶ
<span class="lb" data-page="6.324" data-line="11" id="l6.324.11"></span>ὅσοις ὀδόντες, ἢ ὅλως τι τῶν κατὰ τὸν τράχηλόν τε καὶ τὴν
<span class="lb" data-page="6.324" data-line="12" id="l6.324.12"></span>ὅλην κεφαλὴν μορίων. ἡμικρανίᾳ γοῦν ἐνοχλοῦνται πολλοὶ,
<span class="lb" data-page="6.324" data-line="13" id="l6.324.13"></span>καὶ τένοντας ἄλλοι συνεχῶς ἀλγοῦσιν ἐπὶ μικραῖς προφάσεσιν.
<span class="lb" data-page="6.324" data-line="14" id="l6.324.14"></span>ὧν οὐδεὶς ἀνέχεται γυμνασίου πληροῦντος κεφαλὴν,
<span class="lb" data-page="6.324" data-line="15" id="l6.324.15"></span>ἀλλ’ ἔστιν ἅπασιν αὐτοῖς τὰ διὰ τῶν σκελῶν ὠφέλιμα, καθάπερ
<span class="lb" data-page="6.324" data-line="16" id="l6.324.16"></span>γε τοῖς ἀσθενέσι φύσει τὰ σκέλη βελτίω τὰ διὰ
<span class="lb" data-page="6.324" data-line="17" id="l6.324.17"></span>τῶν ἄνω μερῶν γυμνάσια, χειρονομίαι τε καὶ ἀκροχειρισμοὶ,
<span class="pb" data-page="6.325" id="p6.325"></span>
<span class="lb" data-page="6.325" data-line="1" id="l6.325.1"></span>καὶ δισκοβολίαι, καὶ ἁλτήρων χρῆσις, ὅσα τε κατὰ τὴν παλαίστραν
<span class="lb" data-page="6.325" data-line="2" id="l6.325.2"></span>γυμνάζεται χαμαὶ πάντα. τοῖς γε μὴν τὰ μέσον
<span class="lb" data-page="6.325" data-line="3" id="l6.325.3"></span>μόρια χειρῶν καὶ σκελῶν πάσχουσι ῥᾳδίως ἅπαν μὲν εἶδος
<span class="lb" data-page="6.325" data-line="4" id="l6.325.4"></span>ἐπιτήδειόν ἐστι γυμνασίων, ἐπεὶ τῶν ἄλλων τις ἀπείργει
<span class="lb" data-page="6.325" data-line="5" id="l6.325.5"></span>σκοπῶν· ἤδη δὲ τὰ μὲν κατὰ θώρακα τοῖς κάτω μᾶλλον
<span class="lb" data-page="6.325" data-line="6" id="l6.325.6"></span>χαίρει, τὰ δὲ κατὰ κύστιν ἢ νεφροὺς τοῖς ἄνω, σπλὴν δὲ
<span class="lb" data-page="6.325" data-line="7" id="l6.325.7"></span>καὶ γαστὴρ καὶ ἧπαρ ἔντερά τε καὶ κῶλον, ὥσπερ ἐν τῷ
<span class="lb" data-page="6.325" data-line="8" id="l6.325.8"></span>μέσῳ τῶν κάτω μερῶν ἐστιν, οὕτω καὶ τοῖς γυμνασίοις
<span class="lb" data-page="6.325" data-line="9" id="l6.325.9"></span>ὁμοίως χαίρει. τάς γε μὴν τρίψεις ἐπὶ τῶν ἀσθενῶν μορίων,
<span class="lb" data-page="6.325" data-line="10" id="l6.325.10"></span>ἐν οἷς μὲν χρόνοις νοσοῖ, φυλάττεσθαι προσήκει, ἐν οἷς δὲ
<span class="lb" data-page="6.325" data-line="11" id="l6.325.11"></span>ὑγιαίνει, προσφέρεσθαι μᾶλλον ἢ τοῖς ἄλλοις, καὶ μάλιστα
<span class="lb" data-page="6.325" data-line="12" id="l6.325.12"></span>τὰς ξηρὰς, ἐπὶ πλεῖστον ἀνατρίβοντα διά τε τῶν ὀθονίων καὶ
<span class="lb" data-page="6.325" data-line="13" id="l6.325.13"></span>μόναις ταῖς χερσί. καὶ μὴν δὴ καὶ ὅσαι κατὰ περίοδον ὀδύναι
<span class="lb" data-page="6.325" data-line="14" id="l6.325.14"></span>γίνονται μορίοις τισὶ, οὐ σμικρὸν γίνεται κώλυμα τοῦ γίνεσθαι
<span class="lb" data-page="6.325" data-line="15" id="l6.325.15"></span>τοιαῦθ’ ἡ τρίψις ἐν τῷ μεταξὺ χρόνῳ παραλαμβανομένη,
<span class="lb" data-page="6.325" data-line="16" id="l6.325.16"></span>καὶ μάλιστα πρὸ δυοῖν ἢ τριῶν ὡρῶν τοῦ παροξυσμοῦ·
<span class="lb" data-page="6.325" data-line="17" id="l6.325.17"></span>ῥώννυται γὰρ ὑπ’ αὐτῆς τὰ μόρια, καὶ ἧττον
<span class="lb" data-page="6.325" data-line="18" id="l6.325.18"></span>δέχεται τὰ συνήθη κατασκήπτοντα ῥεύματα. ταυτὶ μὲν οὖν
<span class="pb" data-page="6.326" id="p6.326"></span>
<span class="lb" data-page="6.326" data-line="1" id="l6.326.1"></span>ἅπαντα κοινὰ γερόντων ἐστὶ καὶ τῶν ἄλλην ἡλικίαν ἐχόντων
<span class="lb" data-page="6.326" data-line="2" id="l6.326.2"></span>ἡντιναοῦν. τὸ δὲ μὴ γυμνάζεσθαι τοῖς ἀσθενέσι μορίοις
<span class="lb" data-page="6.326" data-line="3" id="l6.326.3"></span>ἐπὶ γέροντος μόνον συμβουλεύω· τῶν δ’ ἄλλων ὅσον τις ἂν
<span class="lb" data-page="6.326" data-line="4" id="l6.326.4"></span>ᾖ τοῦ γήρως ἀπωτέρω, τοσούτῳ μᾶλλον αὐτῷ γυμναστέον
<span class="lb" data-page="6.326" data-line="5" id="l6.326.5"></span>ἐστὶ τὸ ἀσθενὲς, ὅπερ δὴ καὶ διὰ παραδείγματος, ἵνα μᾶλλον
<span class="lb" data-page="6.326" data-line="6" id="l6.326.6"></span>ὁ λόγος ᾖ σαφὴς, οὐκ ὀκνήσω διελθεῖν. ὑποκείσθω τι
<span class="lb" data-page="6.326" data-line="7" id="l6.326.7"></span>σῶμα τῶν ἔτ’ αὐξανομένων <span class="milestone ed2page" data-n="6.145" data-unit="ed2page" id="ed2page.6.145"></span>ἰσχνὸν τοῖς σκέλεσι. τούτῳ
<span class="lb" data-page="6.326" data-line="8" id="l6.326.8"></span>συμφέρει πιττοῦσθαί τε τὰ σκέλη καὶ τρίβεσθαι μετρίως,
<span class="lb" data-page="6.326" data-line="9" id="l6.326.9"></span>καὶ δρόμῳ χρῆσθαι μᾶλλον ἢ ἄλλῳ τινὶ γυμνασίῳ. χρὴ δ’
<span class="lb" data-page="6.326" data-line="10" id="l6.326.10"></span>ἐπιστατεῖν αὐτῷ τινα, τὸν σύμμετρον ὁρίζοντα τὴν κίνησιν,
<span class="lb" data-page="6.326" data-line="11" id="l6.326.11"></span>ὡς μήτε τοῦ προσήκοντος ἐνδεέστερον γυμνάζοιτο, μήθ’
<span class="lb" data-page="6.326" data-line="12" id="l6.326.12"></span>ὑπερβάλλοι τοσοῦτον, ὡς ἁλῶναι κόπῳ. τοῦτο δὴ, καίτοι
<span class="lb" data-page="6.326" data-line="13" id="l6.326.13"></span>δύσγνωστον εἶναι δοκοῦν, οὐκ ἐν γυμνασίοις μόνον, ἀλλὰ
<span class="lb" data-page="6.326" data-line="14" id="l6.326.14"></span>καὶ τοῖς ἄλλοις ἅπασιν, ἡμεῖς ἐπεδείξαμεν εὔγνωστον ἔν γε
<span class="lb" data-page="6.326" data-line="15" id="l6.326.15"></span>τοῖς κατὰ τὴν ὑγιεινὴν δίαιταν. οὐ γάρ ἐστιν ἐπ’ αὐτοῖς
<span class="lb" data-page="6.326" data-line="16" id="l6.326.16"></span>ὀξὺς ὁ καιρὸς, ὡς ἐν ταῖς νόσοις, ἀλλ’ ἔξεστιν ἄρξασθαι
<span class="lb" data-page="6.326" data-line="17" id="l6.326.17"></span>μὲν ἀπὸ τῶν ἀσφαλεστάτων ἐν ἑκάστῳ μέτρῳ, ἐπισκοπουμένους
<span class="pb" data-page="6.327" id="p6.327"></span>
<span class="lb" data-page="6.327" data-line="1" id="l6.327.1"></span>δὲ τὸ ἀποβαῖνον ἤτοι γ’ ἀφαιρεῖν, ἢ προστιθέναι
<span class="lb" data-page="6.327" data-line="2" id="l6.327.2"></span>τι, καθ’ ἑκάστην ἡμέραν ἐπανορθουμένους τὸ παρεθέν. οἷον
<span class="lb" data-page="6.327" data-line="3" id="l6.327.3"></span>εὐθέως ἐπὶ τῶν ἰσχνοσκελῶν, ἐγώ ποτε παιδάριον ἐτῶν τρισκαίδεκα
<span class="lb" data-page="6.327" data-line="4" id="l6.327.4"></span>παραλαβὼν, εἶτα παντὶ τῷ μετὰ ταῦτα χρόνῳ
<span class="lb" data-page="6.327" data-line="5" id="l6.327.5"></span>τῆς αὐξητικῆς ἡλικίας προνοησάμενος αὐτοῦ κατὰ τοὺς
<span class="lb" data-page="6.327" data-line="6" id="l6.327.6"></span>προγεγραμμένους σκοποὺς, ἀπέφῃνα νεανίσκον εὔρυθμόν τε
<span class="lb" data-page="6.327" data-line="7" id="l6.327.7"></span>καὶ σύμμετρον. ἐν μὲν γὰρ τῇ πρώτῃ τῶν ἡμερῶν αὐτὸν
<span class="lb" data-page="6.327" data-line="8" id="l6.327.8"></span>κατέχρισα τῇ πίττῃ δὶς ἐφεξῆς, ὡς εἴωθα, καὶ δραμεῖν
<span class="lb" data-page="6.327" data-line="9" id="l6.327.9"></span>ἐκέλευσα μήτ’ ὀξέως μήτε πολύ. κατὰ δὲ τὴν δευτέραν
<span class="lb" data-page="6.327" data-line="10" id="l6.327.10"></span>τρίψει συμμέτρῳ μὲν κατὰ σκληρότητά τε καὶ μαλακότητα,
<span class="lb" data-page="6.327" data-line="11" id="l6.327.11"></span>βραχείᾳ δὲ κατὰ τὸ πλῆθος ἅμα λίπει προμαλάξας, ἐκέλευσα
<span class="lb" data-page="6.327" data-line="12" id="l6.327.12"></span>βραχεῖ πλείω δραμεῖν, οὐ μὴν ὀξύτερά γε τῶν πρόσθεν.
<span class="lb" data-page="6.327" data-line="13" id="l6.327.13"></span>ἐπὶ δὲ τῷ δρόμῳ δηλονότι ταῖς ἀποθεραπευτικαῖς ὀνομαζομέναις
<span class="lb" data-page="6.327" data-line="14" id="l6.327.14"></span>ἐχρώμην τρίψεσιν. ἐκέλευον δὲ περιπατεῖν αὐτῷ
<span class="lb" data-page="6.327" data-line="15" id="l6.327.15"></span>καθ’ ἑκάστην ἡμέραν ἀπὸ μετρίων ἀρξαμένῳ εἰς πλείω,
<span class="lb" data-page="6.327" data-line="16" id="l6.327.16"></span>κατασκεπτόμενος τά τ’ ἄλλα τῶν σκελῶν καὶ μάλιστα τὰς
<span class="lb" data-page="6.327" data-line="17" id="l6.327.17"></span>φλέβας, <span class="milestone ed1page" data-n="4.269" data-unit="ed1page" id="ed1page.4.269"></span>εἰ μὴ περιττότερον εὐρύνοιντο τῆς τῶν σκελῶν
<span class="lb" data-page="6.327" data-line="18" id="l6.327.18"></span>εὐτροφίας. χαλεπὸν γὰρ τοῦτο, καὶ ῥευματικὸν, καὶ
<span class="pb" data-page="6.328" id="p6.328"></span>
<span class="lb" data-page="6.328" data-line="1" id="l6.328.1"></span>βλαισώδη τῷ χρόνῳ παρασκευάζον, οὐκ εὔτροφα τὰ κῶλα.
<span class="lb" data-page="6.328" data-line="2" id="l6.328.2"></span>τούτῳ τε οὖν προσέχειν σε χρὴ τῷ γνωρίσματι, καὶ εἰ θερμότερα
<span class="lb" data-page="6.328" data-line="3" id="l6.328.3"></span>περαιτέρω τοῦ προσήκοντος γίγνοιτο τὰ σκέλη, καὶ
<span class="lb" data-page="6.328" data-line="4" id="l6.328.4"></span>εἰ κοπώδη τινὰ αἴσθησιν ἔχοντα. μηδενὸς μὲν γὰρ τούτων
<span class="lb" data-page="6.328" data-line="5" id="l6.328.5"></span>τῶν σημείων φανέντος, αὐξάνειν τε χρὴ τὸ πλῆθος τῶν
<span class="lb" data-page="6.328" data-line="6" id="l6.328.6"></span>περιπάτων τε καὶ τῶν δρόμων, καὶ πιττοῦν διὰ τρίτης.
<span class="lb" data-page="6.328" data-line="7" id="l6.328.7"></span>ὀφθέντος δέ τινος αὐτῶν ἀνάῤῥοπά τε σχηματίζειν ἐν τῇ
<span class="lb" data-page="6.328" data-line="8" id="l6.328.8"></span>κοίτῃ τὰ κῶλα, καὶ τοῦ πλήθους ἁπάντων ὧν διῆλθον
<span class="lb" data-page="6.328" data-line="9" id="l6.328.9"></span>ἀφαιρεῖν, ἐλάττω μὲν περιπατεῖν, ἐλάττω δὲ τρέχειν κελεύοντα,
<span class="lb" data-page="6.328" data-line="10" id="l6.328.10"></span>καὶ τῇ τρίψει κάτωθεν ἄνω. ὅταν δέ σοι ταῦτα πράξαντι
<span class="lb" data-page="6.328" data-line="11" id="l6.328.11"></span>κατὰ φύσιν ἀκριβῶς ἔχῃ τὰ σκέλη, πάλιν ἐπὶ τὴν ἐξ
<span class="lb" data-page="6.328" data-line="12" id="l6.328.12"></span>ἀρχῆς χρὴ χρῆσιν τῶν βοηθημάτων ἰέναι, βραχυτάταις αὐξήσεσι
<span class="lb" data-page="6.328" data-line="13" id="l6.328.13"></span>χρώμενον ἢ διὰ παντὸς ἐπὶ τῶν αὐτῶν καταμένοντα.
<span class="lb" data-page="6.328" data-line="14" id="l6.328.14"></span>παρεμβάλλειν δὲ χρὴ καὶ τὰς στρογγύλας καλουμένας τρίψεις
<span class="lb" data-page="6.328" data-line="15" id="l6.328.15"></span>μέσας σκληρότητός τε καὶ μαλακότητος, ἔσθ’ ὅτε μὲν ἄνωθεν,
<span class="lb" data-page="6.328" data-line="16" id="l6.328.16"></span>ἐνίοτε δὲ ἐκ τῶν κάτω μερῶν ἀρχομένους. καί που
<span class="lb" data-page="6.328" data-line="17" id="l6.328.17"></span>κεκονιαμένοις τοῖς σκέλεσι παραχέοντας ἔλαιον οὕτω τρίβειν.
<span class="lb" data-page="6.328" data-line="18" id="l6.328.18"></span>ἔστω δὲ κόνις ἡ καλουμένη λιπαρά· προσαγορεύουσι
<span class="pb" data-page="6.329" id="p6.329"></span>
<span class="lb" data-page="6.329" data-line="1" id="l6.329.1"></span>δ’ οὕτως, ἐν ᾗ μήτε τραχὺ, μήτε δριμύ. λεπτύνουσι γὰρ
<span class="lb" data-page="6.329" data-line="2" id="l6.329.2"></span>μᾶλλον, ἢ σαρκοῦσιν, ὅσαι τραχύτητος κισσηρώδους, ἢ δριμύτητος
<span class="lb" data-page="6.329" data-line="3" id="l6.329.3"></span>νιτρώδους ἢ ἁλμώδους μετέχουσιν. ὅτῳ δὲ παχύτερα
<span class="lb" data-page="6.329" data-line="4" id="l6.329.4"></span>μὲν τὰ σκέλη, βραχίονες δὲ καὶ πήχεις ἰσχνοὶ,
<span class="lb" data-page="6.329" data-line="5" id="l6.329.5"></span>τούτῳ τὰ μὲν διὰ χειρῶν γυμνάσια πάντ’ ἐπιτηδευτέον
<span class="lb" data-page="6.329" data-line="6" id="l6.329.6"></span>ἐστὶ, φυλακτέον δὲ τὰ διὰ τῶν σκελῶν. αἵ γε μὴν τρίψεις
<span class="lb" data-page="6.329" data-line="7" id="l6.329.7"></span>καὶ πιττώσεις ὁμοίως γενέσθωσαν, ὅσα τ’ ἄλλα περὶ τῶν
<span class="lb" data-page="6.329" data-line="8" id="l6.329.8"></span>κατὰ τὰ σκέλη λέλεκται γυμνασίων. οὐ γὰρ μικρά τίς
<span class="lb" data-page="6.329" data-line="9" id="l6.329.9"></span>ἐστιν ἐν αὐτοῖς διαφορὰ, τινῶν μὲν ἐσχάτως ἀῤῥώστων εἰς
<span class="lb" data-page="6.329" data-line="10" id="l6.329.10"></span>τὰς κινήσεις ὄντων, εἰ καὶ μηδέπω τύχοιεν ἑβδομηκοντοῦται
<span class="lb" data-page="6.329" data-line="11" id="l6.329.11"></span>εἰς τὴν ἡλικίαν ὄντες, ἐνίων δὲ πολὺ ῥωμαλεωτέρων
<span class="lb" data-page="6.329" data-line="12" id="l6.329.12"></span>ἢ κατὰ τούσδε γεγονότων ἔτη πλείω ἢ ὀγδοήκοντα. τοὺς
<span class="lb" data-page="6.329" data-line="13" id="l6.329.13"></span>μὲν ἀσθενεστέρους αἰωρεῖν μᾶλλον ἢ περιπατεῖν κελεύων
<span class="lb" data-page="6.329" data-line="14" id="l6.329.14"></span>κινήσεις· τοὺς δ’ ἰσχυροτέρους δι’ ἀμφότερα γυμνάσαντα,
<span class="lb" data-page="6.329" data-line="15" id="l6.329.15"></span><span class="milestone ed2page" data-n="6.146" data-unit="ed2page" id="ed2page.6.146"></span>ἄξαντά τε πρὸς τὴν δευτέραν τρίψιν οὐχ ὁμοίως
<span class="lb" data-page="6.329" data-line="16" id="l6.329.16"></span>ἀμφοτέρους, ἀλλ’ ἀεὶ τὸν ἀῤῥωστότερον θᾶττον. ἔστω γάρ
<span class="lb" data-page="6.329" data-line="17" id="l6.329.17"></span>σοι τοῦτο τῶν κοινοτάτων παραγγελμάτων, ἐπὶ μὲν ἀσθενοῦς
<span class="pb" data-page="6.330" id="p6.330"></span>
<span class="lb" data-page="6.330" data-line="1" id="l6.330.1"></span>δυνάμεως ἀνατρέφειν τὸ σῶμα πυκναῖς καὶ βραχείαις τροφαῖς,
<span class="lb" data-page="6.330" data-line="2" id="l6.330.2"></span>ἐπὶ δὲ ἰσχυρᾶς ἀραιαῖς καὶ πολλαῖς.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg036.1st1K-grc1:5.6">
<span class="pb page1" data-page="6.339" id="p6.339"></span>
<span class="milestone ed1page page1" data-n="4.270" data-unit="ed1page" id="ed1page.4.270"></span>
<span class="milestone ed2page page1" data-n="6.149" data-unit="ed2page" id="ed2page.6.149"></span>
            <p>
<span class="lb" data-page="6.339" data-line="13" id="l6.339.13"></span>Ἀλλ’ αἱ μὲν ἀπὸ τῶν οἴνων ἐμφράξεις μέτριαι,
<span class="lb" data-page="6.339" data-line="14" id="l6.339.14"></span>τὰς δ’ ἀπὸ τῶν ἐδεσμάτων, ὅσα γλίσχρον ἢ παχὺν
<span class="lb" data-page="6.339" data-line="15" id="l6.339.15"></span>ἐργάζεται χυμὸν, οὐ ῥᾴδιον ἰᾶσθαι. διόπερ οὐ χρὴ πλεονάζειν
<span class="lb" data-page="6.339" data-line="16" id="l6.339.16"></span>τοὺς γέροντας οὔτε χόνδρων, ἢ τυρῶν, ἢ ὠῶν ἑφθῶν,
<span class="lb" data-page="6.339" data-line="17" id="l6.339.17"></span>ἢ κοχλιῶν, ἢ βολβῶν, ἢ φακῆς, ἢ χοιρείων κρεῶν ἐδωδῇ,
<span class="pb" data-page="6.340" id="p6.340"></span>
<span class="lb" data-page="6.340" data-line="1" id="l6.340.1"></span>πολὺ δὲ δὴ μᾶλλον ταῖς τῶν ἐγχελύων, ἢ ὀστρέων, ἢ
<span class="lb" data-page="6.340" data-line="2" id="l6.340.2"></span>ὅλως τῶν σκληρὰν καὶ δυσκατέργαστον ἐχόντων τὴν σάρκα.
<span class="lb" data-page="6.340" data-line="3" id="l6.340.3"></span>διὰ τοῦτο οὖν οὐδὲ τῶν ὀστρακοδέρμων οὐδὲν, ἢ σελαχίων,
<span class="lb" data-page="6.340" data-line="4" id="l6.340.4"></span>ἢ θύννων, ἢ ὅλως τῶν κητωδῶν, ἢ τῶν κρεῶν τῶν ἐλαφείων,
<span class="lb" data-page="6.340" data-line="5" id="l6.340.5"></span>ἢ αἰγείων, ἢ βοείων. καὶ ταῦτα μὲν οὐδ’ ἄλλῳ τινὶ χρήσιμα·
<span class="lb" data-page="6.340" data-line="6" id="l6.340.6"></span>προβάτεια δὲ νέοις μέν ἐστιν οὐ φαῦλον ἔδεσμα, γέρουσι
<span class="lb" data-page="6.340" data-line="7" id="l6.340.7"></span>δὲ οὐδὲ ταῦτα, καὶ πολὺ δὴ μᾶλλον ἔτι τὰ τῶν ἀρνῶν,
<span class="lb" data-page="6.340" data-line="8" id="l6.340.8"></span>ὑγρὰ γάρ ἐστι καὶ βλεννώδη, καὶ γλίσχρα, καὶ φλεγματώδη.
<span class="lb" data-page="6.340" data-line="9" id="l6.340.9"></span>τά γε μὴν τῶν ἐρίφων οὐκ ἀνεπιτήδεια γέροντι, καὶ τῶν
<span class="lb" data-page="6.340" data-line="10" id="l6.340.10"></span>πτηνῶν, ὅσα μὴ καθ’ ἕλη καὶ ποταμοὺς ἢ λίμνας διαιτᾶται.
<span class="lb" data-page="6.340" data-line="11" id="l6.340.11"></span>τὰ δὲ ταριχευθέντα πάντα τῶν προσφάτων ἀμείνω.
<span class="lb" data-page="6.340" data-line="12" id="l6.340.12"></span>χρὴ τοίνυν, ὥσπερ εἴρηται, μάλιστα μὲν ἀπέχεσθαι ἐμφραττόντων
<span class="lb" data-page="6.340" data-line="13" id="l6.340.13"></span>ἐδεσμάτων, εἰ δ’ ὑπ’ ἀνάγκης ποτὲ χρήσασθαι συμβαίη
<span class="lb" data-page="6.340" data-line="14" id="l6.340.14"></span>πλείοσιν αὐτοῖς, αὐτίκα προσφέρεσθαι τὸ διὰ τῆς
<span class="lb" data-page="6.340" data-line="15" id="l6.340.15"></span>καλαμίνθης φάρμακον, ὑπὲρ οὗ τῆς συνθέσεως ἔμπροσθεν
<span class="lb" data-page="6.340" data-line="16" id="l6.340.16"></span>εἴρηκα κατὰ τόδε τὸ τέταρτον γράμμα. μὴ παρόντος δὲ
<span class="lb" data-page="6.340" data-line="17" id="l6.340.17"></span>αὐτοῦ, τῷ διὰ τῶν τριῶν πεπέρεων χρηστέον. εἰ δὲ μηδὲ
<span class="pb" data-page="6.341" id="p6.341"></span>
<span class="lb" data-page="6.341" data-line="1" id="l6.341.1"></span>τοῦτο παρείη, κόπτοντάς τε καὶ διαττῶντας ἀκριβῶς, ὡς
<span class="lb" data-page="6.341" data-line="2" id="l6.341.2"></span>χνοῶδες γενέσθαι, πέπερι λευκὸν ἅμα τε τοῖς ὄψοις ἐσθίειν,
<span class="lb" data-page="6.341" data-line="3" id="l6.341.3"></span>ἐπιπάττειν τε τῷ ποτῷ. καὶ κρόμμυα δὲ ἐσθίειν τηνικαῦτα
<span class="lb" data-page="6.341" data-line="4" id="l6.341.4"></span>συμφέρει, κᾂν εἰ τούτῳ σύνηθες εἴη, καὶ σκόδορον. καὶ
<span class="lb" data-page="6.341" data-line="5" id="l6.341.5"></span>τὴν διὰ τῶν ἐχιδνῶν ἣν καλοῦσι θηριακὴν ἀντίδοτον ἐπὶ
<span class="lb" data-page="6.341" data-line="6" id="l6.341.6"></span>τῶν γερόντων οὐ κακῶς χρῷτο, καὶ μάλισθ’ ὅταν ἐν τοῖς
<span class="lb" data-page="6.341" data-line="7" id="l6.341.7"></span>ἐμφράττουσιν ἐδέσμασιν αὖθις τῶν ἐκφραττόντων φθάσῃ
<span class="lb" data-page="6.341" data-line="8" id="l6.341.8"></span>προσενεχθῆναι· καλλίστη γὰρ ἡ ἀπὸ τοῦ θηριακοῦ φαρμάκου
<span class="lb" data-page="6.341" data-line="9" id="l6.341.9"></span><span class="milestone ed1page" data-n="4.271" data-unit="ed1page" id="ed1page.4.271"></span>βοήθεια τηνικαῦτα γίνεται. καὶ γαστρὸς ἐπὶ
<span class="lb" data-page="6.341" data-line="10" id="l6.341.10"></span>τοῖς τοιούτοις ὑπαχθείσης, χρησιμώτατον ἂν εἴη διδόναι τῇ
<span class="lb" data-page="6.341" data-line="11" id="l6.341.11"></span>ὑστεραίᾳ τὸ διὰ τῶν ἐχιδνῶν. οὐδὲν δὲ ἧττον αὐτοῦ τὴν
<span class="lb" data-page="6.341" data-line="12" id="l6.341.12"></span>ἀμβροσίαν τε καὶ ἀθανασίαν ὀνομαζομένην, ὅσα τ’ ἄλλα διὰ
<span class="lb" data-page="6.341" data-line="13" id="l6.341.13"></span>τῶν εἰρημένων ἀρωμάτων σύγκειται φάρμακα. τῷ γε μὴν
<span class="lb" data-page="6.341" data-line="14" id="l6.341.14"></span>ἀκριβῶς ἑαυτῷ προσέχοντι γέροντι φαρμάκου μὲν οὐκ ἄν
<span class="lb" data-page="6.341" data-line="15" id="l6.341.15"></span>ποτε γένοιτο χρεία τοιούτου· δεηθέντι δὲ ἐνίοτε λεπτυνούσης
<span class="lb" data-page="6.341" data-line="16" id="l6.341.16"></span>διαίτης ἀρκέσει τὰ λελεγμένα δι’ ἑτέρου γράμματος
<span class="lb" data-page="6.341" data-line="17" id="l6.341.17"></span>ἰδίᾳ, καθ’ ὃ περὶ τῆς λεπτυνούσης διαίτης ὁ λόγος ἡμῖν
<span class="lb" data-page="6.341" data-line="18" id="l6.341.18"></span>ἐγένετο.
</p>
          </article>

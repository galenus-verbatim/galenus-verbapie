<article xmlns="http://www.w3.org/1999/xhtml" id="urn:cts:greekLit:tlg0057.tlg036.1st1K-grc1:5.8">
<span class="pb page1" data-page="6.349" id="p6.349"></span>
<span class="milestone ed1page page1" data-n="4.272" data-unit="ed1page" id="ed1page.4.272"></span>
<span class="milestone ed2page page1" data-n="6.152" data-unit="ed2page" id="ed2page.6.152"></span>
            <p>
<span class="lb" data-page="6.349" data-line="1" id="l6.349.1"></span>Κάλλιον δὲ καὶ περὶ τῶν ἄλλων διελθεῖν,
<span class="lb" data-page="6.349" data-line="2" id="l6.349.2"></span>ὅσα τοῖς πλείστοις τῶν γερόντων γίνεται· βράγχοι, καὶ κόρυζαι,
<span class="lb" data-page="6.349" data-line="3" id="l6.349.3"></span>καὶ λίθων γενέσεις ἐν νεφροῖς, ἀρθρίτιδές τε καὶ
<span class="lb" data-page="6.349" data-line="4" id="l6.349.4"></span>ποδάγραι, καὶ ἄσθματα, καὶ τἄλλα ὅσα τοιαῦτα. πρὸς μὲν
<span class="lb" data-page="6.349" data-line="5" id="l6.349.5"></span>οὖν τοὺς βράγχους τε καὶ τὰς κορύζας δίαιταν μὲν τήνδε,
<span class="lb" data-page="6.349" data-line="6" id="l6.349.6"></span>φάρμακα δὲ τάδε προσφέρεσθαι χρή· πρὸς δὲ τὰς τῶν λίθων
<span class="lb" data-page="6.349" data-line="7" id="l6.349.7"></span>γενέσεις ταῦτα. καθ’ ἕκαστον τῶν ἄλλων οὕτως ἐπερχόμενος
<span class="lb" data-page="6.349" data-line="8" id="l6.349.8"></span>ἐπιμελὴς εἶναί τις δόξει καὶ περιττὸς εἰς ἐπιστήμην
<span class="lb" data-page="6.349" data-line="9" id="l6.349.9"></span>γηροκομικήν. ἀλλ’ ὥσπερ οὐδὲν τούτων χρὴ γράφειν ἐν
<span class="lb" data-page="6.349" data-line="10" id="l6.349.10"></span>συγγράμματι γηροκομικῷ, μεταφέρειν γε δυναμένων αὐτὰ τῶν
<span class="lb" data-page="6.349" data-line="11" id="l6.349.11"></span>γεγυμνασμένων ἐν ταῖς τῶν νοσημάτων θεραπείαις, οὕτως
<span class="lb" data-page="6.349" data-line="12" id="l6.349.12"></span>αὖ πάλιν οὐδ’ ἐπὶ μόνοις τοῖς κοινοῖς παύεσθαι, προειπόντα
<span class="lb" data-page="6.349" data-line="13" id="l6.349.13"></span>δ’ αὐτὰ προστιθέναι τινὰ τῶν κατὰ μέρος, ἃ μάλιστ’
<span class="lb" data-page="6.349" data-line="14" id="l6.349.14"></span>ἐστὶν οἰκεῖα τῷ προκειμένῳ σκέμματι, καθάπερ ἡμεῖς
<span class="lb" data-page="6.349" data-line="15" id="l6.349.15"></span>ἐποιήσαμεν. ἐπειδὴ γὰρ ἐδείχθη τὸ γῆρας ἐν τοῖς περὶ
<span class="lb" data-page="6.349" data-line="16" id="l6.349.16"></span>κράσεων ὑπομνήμασιν ὁμολογουμένως εἶναι ψυχρὸν, οὐχ
<span class="lb" data-page="6.349" data-line="17" id="l6.349.17"></span>ὁμολογουμένως δὲ ξηρὸν, ἐνίων ὑγρὸν αὐτὸ φάντων εἶναι,
<span class="pb" data-page="6.350" id="p6.350"></span>
<span class="lb" data-page="6.350" data-line="1" id="l6.350.1"></span>προσήκει δήπου λαβόντας ὑπόθεσιν εἰς τὸ γηροκομικὸν
<span class="lb" data-page="6.350" data-line="2" id="l6.350.2"></span>μέρος τῆς τέχνης, ὃ νῦν ἡμῖν πρόκειται, τὰ δειχθέντα περὶ
<span class="lb" data-page="6.350" data-line="3" id="l6.350.3"></span>τῆς κράσεως αὐτοῦ, τὸν μὲν σκοπὸν αὐτῶν τῶν πραγμάτων
<span class="lb" data-page="6.350" data-line="4" id="l6.350.4"></span>ἀπ’ ἐκείνης λαβεῖν, ἐπελθεῖν δ’ ἔνια τῶν κατὰ μέρος, τὰ
<span class="lb" data-page="6.350" data-line="5" id="l6.350.5"></span>μὲν ἕνεκα τοῦ γυμνάσαι τὸν μαθητὴν, τὰ δ’ ὡς παραδείγματα
<span class="lb" data-page="6.350" data-line="6" id="l6.350.6"></span>πρὸς τὴν τῶν οὐκ εἰρημένων εὕρεσιν γενησόμενα,
<span class="lb" data-page="6.350" data-line="7" id="l6.350.7"></span>διὰ τὸ μὴ πάντας οὕτως εἶναι συνετοὺς, ὡς ἐκ μόνου τοῦ
<span class="lb" data-page="6.350" data-line="8" id="l6.350.8"></span>καθόλου γνωσθέντος εὑρίσκειν τὰ κατὰ μέρος, ἀλλὰ τοῦ
<span class="lb" data-page="6.350" data-line="9" id="l6.350.9"></span>ποδηγήσοντος ἐπ’ αὐτὰ προσδεῖσθαι. γεγυμνασμένος γάρ τις
<span class="lb" data-page="6.350" data-line="10" id="l6.350.10"></span>τὸν λογισμὸν, ἀκούσας τὸ τοῦ γέροντος σῶμα κατὰ μὲν
<span class="lb" data-page="6.350" data-line="11" id="l6.350.11"></span>αὐτὰ τὰ μόρια ψυχρὸν καὶ ξηρὸν, ἐμπίπλασθαι δὲ ῥᾳδίως
<span class="lb" data-page="6.350" data-line="12" id="l6.350.12"></span>ὀῤῥωδῶν τε καὶ φλεγματωδῶν περιττωμάτων δι’ ἀῤῥωστίαν
<span class="lb" data-page="6.350" data-line="13" id="l6.350.13"></span>τῆς δυνάμεως, ἐξοχετεύειν μὲν ταῦτα πειράσεται, τὰ στερεὰ
<span class="lb" data-page="6.350" data-line="14" id="l6.350.14"></span>δ’ αὐτὰ τοῦ σώματος μόρια θερμαίνειν τε καὶ ὑγραίνειν.
<span class="lb" data-page="6.350" data-line="15" id="l6.350.15"></span>ὅσοι δ’ ἐκ τοῦ τῶν περιττωμάτων πλήθους ἀπατηθέντες
<span class="lb" data-page="6.350" data-line="16" id="l6.350.16"></span>ἀδιορίστως ἀπεφῄναντο, τὴν τῶν γερόντων κρᾶσιν ὑπάρχειν
<span class="lb" data-page="6.350" data-line="17" id="l6.350.17"></span>ὑγρὰν, οὗτοι περὶ τὸν πρῶτον εὐθέως ἐσφάλησαν σκοπὸν,
<span class="pb" data-page="6.351" id="p6.351"></span>
<span class="lb" data-page="6.351" data-line="1" id="l6.351.1"></span>ἡγούμενοι χρῆναι ξηραίνειν τὰ πρεσβυτικὰ σώματα. τῶν τε
<span class="lb" data-page="6.351" data-line="2" id="l6.351.2"></span>οὖν ἐδεσμάτων ὅσα ξηραντικὰ, διδόασι μᾶλλον, οἷον ἐν μὲν
<span class="lb" data-page="6.351" data-line="3" id="l6.351.3"></span>τοῖς λαχάνοις τὴν κράμβην πρὸ τῆς μαλάχης καὶ βλίτου,
<span class="lb" data-page="6.351" data-line="4" id="l6.351.4"></span>καὶ τοῦ λαπάθου, καὶ τῆς ἀτραφάξυος, καὶ τῆς θριδακίνης,
<span class="lb" data-page="6.351" data-line="5" id="l6.351.5"></span>ἐν δὲ τοῖς ὀσπρίοις τὴν φακῆν πρὸ τῆς πτισάνης, καὶ τὸν
<span class="lb" data-page="6.351" data-line="6" id="l6.351.6"></span>κέγχρον πρὸ τοῦ κυάμου, καὶ τὸν ἔλυμον πρὸ τῆς ζειᾶς,
<span class="lb" data-page="6.351" data-line="7" id="l6.351.7"></span>ἐν δὲ τοῖς καρποῖς ἀμύγδαλα καὶ τερμίνθου σπέρμα
<span class="lb" data-page="6.351" data-line="8" id="l6.351.8"></span>μᾶλλον, ἢ κολοκύνθης τε καὶ σικύων πέπονα, καὶ κοκκύμηλα,
<span class="lb" data-page="6.351" data-line="9" id="l6.351.9"></span>καὶ μόρα, κρεῶν δὲ τὰ τῶν ἀγρίων ζώων μᾶλλον,
<span class="lb" data-page="6.351" data-line="10" id="l6.351.10"></span>ἢ τὰ τῶν ἡμέρων, καὶ τὰ ταριχηρὰ τῶν προσφάτων, ἐν
<span class="lb" data-page="6.351" data-line="11" id="l6.351.11"></span>ὅλῃ τε τῇ διαίτῃ φεύγουσι μὲν, ὧν ἡ δύναμις ὑγρὰ, προαιροῦνται
<span class="lb" data-page="6.351" data-line="12" id="l6.351.12"></span>δὲ διδόναι τὰ ξηραίνοντα. καίτοι γε τοὐναντίον
<span class="lb" data-page="6.351" data-line="13" id="l6.351.13"></span>ἅπαν ἐστὶν ἀληθὲς, ὠφελουμένων ἐναργῶς τῶν γερόντων
<span class="lb" data-page="6.351" data-line="14" id="l6.351.14"></span>ὑπὸ τῶν ὑγραινόντων ἐδεσμάτων. <span class="milestone ed2page" data-n="6.153" data-unit="ed2page" id="ed2page.6.153"></span>ἐπεὶ δ’ ἐξ αὐτῶν
<span class="lb" data-page="6.351" data-line="15" id="l6.351.15"></span>ἔνια ψυχρὰ ταῖς κράσεσίν ἐστιν, καὶ διὰ τοῦτο φλέγμα γεννῶσιν
<span class="lb" data-page="6.351" data-line="16" id="l6.351.16"></span>ἐν τῇ γαστρὶ καὶ κατὰ τὰς πρώτας φλέβας, ἐντεῦθεν
<span class="lb" data-page="6.351" data-line="17" id="l6.351.17"></span>οὖν ἔδοξαν εἶναι βλαβερὰ τοῖς μήτε τὴν ὅλην κρᾶσιν ἐπισταμένοις
<span class="lb" data-page="6.351" data-line="18" id="l6.351.18"></span>τῶν γερόντων, μήτε τὸ κεφάλαιον τῆς διαίτης
<span class="pb" data-page="6.352" id="p6.352"></span>
<span class="lb" data-page="6.352" data-line="1" id="l6.352.1"></span>ὁρῶσιν. οὔτε γὰρ ἔλαιον αὐτοὺς, οὔτε λουτρὰ θερμὰ ποτίμων,
<span class="lb" data-page="6.352" data-line="2" id="l6.352.2"></span>οὔτ’ οἴνου πόσις ὠφελεῖ, μὴ δεομένους ὑγραίνεσθαι.
<span class="lb" data-page="6.352" data-line="3" id="l6.352.3"></span>καὶ μὴν καὶ τὸ μέτρια κινεῖσθαι καὶ τὸ χρῄζειν ὕπνων
<span class="lb" data-page="6.352" data-line="4" id="l6.352.4"></span>ἱκανὰ μαρτύρια τοῦ σκοποῦ τῆς διαίτης. ὥστε καὶ εἴποτε,
<span class="lb" data-page="6.352" data-line="5" id="l6.352.5"></span>φλέγματος γεννηθέντος, ἐξ ἀνάγκης ἑλοίμεθά τι τῶν τεμνόντων
<span class="lb" data-page="6.352" data-line="6" id="l6.352.6"></span>αὐτὸ, μετιέναι χρὴ ταχέως ἐπὶ τὴν ὑγραίνουσαν δίαιταν.
<span class="lb" data-page="6.352" data-line="7" id="l6.352.7"></span>οὕτως δὲ κᾂν δι’ ὑποψίαν ἐμφράξεως ἐπί τι τῶν ἐκφραττόντων
<span class="lb" data-page="6.352" data-line="8" id="l6.352.8"></span>ἐδεσμάτων ἢ φαρμάκων ἀφικώμεθα, οὐδὲ τὰ θρέψοντα
<span class="lb" data-page="6.352" data-line="9" id="l6.352.9"></span>τῶν σιτίων ὑγρᾶς εἶναι κράσεως οὐ χρὴ παντάπασιν οὐδὲ
<span class="lb" data-page="6.352" data-line="10" id="l6.352.10"></span>κατ’ ἐκείνην αὐτὴν ἀποστῆναι τὴν ἡμέραν, πολὺ δὲ δὴ μᾶλλον
<span class="lb" data-page="6.352" data-line="11" id="l6.352.11"></span>ἐπὶ τῆς ὑστεραίας ἔχεσθαι προσήκει τοῦ σκοποῦ, τόν
<span class="lb" data-page="6.352" data-line="12" id="l6.352.12"></span>τε χόνδρον ἅμα τῷ μέλιτι διδόντας, ἢ ὄξους τι αὐτῷ μιγνύντας,
<span class="lb" data-page="6.352" data-line="13" id="l6.352.13"></span>ὅταν ὡς πτισάνην σκευάζωμεν, δι’ οἰνομέλιτος ἢ οἴνου
<span class="lb" data-page="6.352" data-line="14" id="l6.352.14"></span>Φαλερίνου προσφέρεσθαι κελεύοντας, ἢ τῷ γάλακτι
<span class="lb" data-page="6.352" data-line="15" id="l6.352.15"></span>χρωμένους, ὡς προεῖπον, ἢ πτισάνην καλῶς ἑφθὴν, πεπέρεως
<span class="lb" data-page="6.352" data-line="16" id="l6.352.16"></span>ἀκριβῶς χνοώδους ἐπεμβάλλοντας. οὕτως δὲ καὶ πέπειρα
<span class="lb" data-page="6.352" data-line="17" id="l6.352.17"></span>σῦκα πρὸ τῆς ἄλλης ὀπώρας αἱρετέον ἐστὶν, καὶ κατὰ
<span class="lb" data-page="6.352" data-line="18" id="l6.352.18"></span>τὸν χειμῶνα τὰς ἰσχάδας, ἄρτον τε παρεσκευασμένον, ὡς εἶπον,
<span class="pb" data-page="6.353" id="p6.353"></span>
<span class="lb" data-page="6.353" data-line="1" id="l6.353.1"></span>ἢ μετὰ μέλιτος, ἢ μετ’ οἰνομέλιτος, ἢ μετά τινος οἴνου τῶν
<span class="lb" data-page="6.353" data-line="2" id="l6.353.2"></span>ἐπιτηδείων. ὡς παραδείγματα γὰρ ἕνεκα σαφηνείας λέγεται
<span class="lb" data-page="6.353" data-line="3" id="l6.353.3"></span>αὐτὰ τάδε πρὸς τὸ καὶ τοὺς ἀναγνόντας αὐτὰ δύνασθαι
<span class="lb" data-page="6.353" data-line="4" id="l6.353.4"></span>κρίνειν τὴν ὕλην ὁμοίως ἀποβλέποντας εἰς τὸν καθόλου
<span class="lb" data-page="6.353" data-line="5" id="l6.353.5"></span>σκοπὸν, ὃν ἐν τῷ θερμαίνειν τε καὶ ὑγραίνειν ἔφην κεῖσθαι.
</p>
          </article>

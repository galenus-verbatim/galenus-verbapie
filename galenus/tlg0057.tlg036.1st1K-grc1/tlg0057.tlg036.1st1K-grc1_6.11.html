<article xmlns="http://www.w3.org/1999/xhtml" id="urn:cts:greekLit:tlg0057.tlg036.1st1K-grc1:6.11">
<span class="pb page1" data-page="6.433" id="p6.433"></span>
<span class="milestone ed1page page1" data-n="4.284" data-unit="ed1page" id="ed1page.4.284"></span>
<span class="milestone ed2page page1" data-n="6.180" data-unit="ed2page" id="ed2page.6.180"></span>
            <p>
<span class="lb" data-page="6.433" data-line="13" id="l6.433.13"></span>Αὐτάρκως οὖν εἰρημένων τούτων, ὥρα μεταβαίνειν
<span class="lb" data-page="6.433" data-line="14" id="l6.433.14"></span>ἐπ’ ἄλλην κατασκευὴν ἀνώμαλον, οὐδεμιᾶς τῶν
<span class="lb" data-page="6.433" data-line="15" id="l6.433.15"></span>πρόσθεν ἀπολειπομένην τῇ κακίᾳ, καθ’ ἣν οἱ μὲν νεφροὶ
<span class="lb" data-page="6.433" data-line="16" id="l6.433.16"></span>λίθους, ἢ πώρους, ἢ ὅπως οὖν ὀνομάζειν ἐθέλεις, γεννῶσιν,
<span class="lb" data-page="6.433" data-line="17" id="l6.433.17"></span>ἡ δὲ τοῦ σώματος ἅπαντος φύσις ἰσχνὴ τετύχηκεν οὖσα.
<span class="lb" data-page="6.433" data-line="18" id="l6.433.18"></span>χρῄζουσι μὲν γὰρ οὗτοι φαρμάκων καὶ διαιτημάτων λεπτυνόντων,
<span class="pb" data-page="6.434" id="p6.434"></span>
<span class="lb" data-page="6.434" data-line="1" id="l6.434.1"></span>ἐναντιώτατα δ’ ἐστὶ ταῦτα τοῖς ἰσχνοῖς σώμασιν.
<span class="lb" data-page="6.434" data-line="2" id="l6.434.2"></span>ὥστε τις τῶν χρωμένων αὐτοῖς διὰ τοὺς νεφροὺς, δυσκινήτων
<span class="lb" data-page="6.434" data-line="3" id="l6.434.3"></span>τε καὶ δυσαισθήτων καὶ ὥσπερ ψοφούντων τι καπνηστὸν,
<span class="lb" data-page="6.434" data-line="4" id="l6.434.4"></span>ὡς αὐτὸς ὠνόμαζεν, αἰσθανόμενος τῶν δακτύλων,
<span class="lb" data-page="6.434" data-line="5" id="l6.434.5"></span>ἐκοινώσατο μὲν τὰ πρῶτα τοῖς κατὰ τὴν Καμπανίαν ἰατροῖς,
<span class="lb" data-page="6.434" data-line="6" id="l6.434.6"></span>ἔνθα διέτριβεν, οἱ δὲ, ὡς κατισχομένου αὐτοῦ ἐπὶ διαθέσει
<span class="lb" data-page="6.434" data-line="7" id="l6.434.7"></span>παράλυσιν ἀπειλούσῃ, τοῖς δι’ εὐφορβίου καὶ λιμνήσεως,
<span class="lb" data-page="6.434" data-line="8" id="l6.434.8"></span>ἣν ἀδάρκην τε καὶ ἄδαρκον ὀνομάζουσιν, ἐχρῶντο φαρμάκοις.
<span class="lb" data-page="6.434" data-line="9" id="l6.434.9"></span>ὡς δὲ πολὺ χείρων ἡ διάθεσις ἐγένετο, καὶ προανέβαινεν
<span class="lb" data-page="6.434" data-line="10" id="l6.434.10"></span>ἀεὶ τὰ συμπτώματα τοῖς ὑπερκειμένοις μέρεσι μετὰ τοῦ
<span class="lb" data-page="6.434" data-line="11" id="l6.434.11"></span>σφόδρα ὀδυνᾶσθαι, κατά τινα τύχην ἐπιδημήσαντί μοι τὴν
<span class="lb" data-page="6.434" data-line="12" id="l6.434.12"></span>Καμπανίαν δηλώσας ὁ κάμνων τὰ συμβάντα παρεκάλει
<span class="lb" data-page="6.434" data-line="13" id="l6.434.13"></span>βοηθεῖν. ἐγὼ δὲ, ὅτι μὲν ἐκ τῶν φαρμάκων ὧν εἶπεν
<span class="lb" data-page="6.434" data-line="14" id="l6.434.14"></span>ὑποξηρανθεὶς εἰς τοιαύτην ἧκε διάθεσιν, συνῆκα, ζητῶν
<span class="lb" data-page="6.434" data-line="15" id="l6.434.15"></span>δὲ, τίνα ἄν τις αὐτῷ δίαιταν εὕροι, καθ’ ἣν ἄνευ τοῦ βλάπτεσθαι
<span class="lb" data-page="6.434" data-line="16" id="l6.434.16"></span>τοὺς νεφροὺς ἰάσεται τῆς ξηρότητος, πτισάνης τε
<span class="lb" data-page="6.434" data-line="17" id="l6.434.17"></span>χυλὸν ἐπενόησα, καὶ τῶν ἰχθύων τοὺς πετραίους τε καὶ πελαγίους,
<span class="lb" data-page="6.434" data-line="18" id="l6.434.18"></span>ὅσοι τ’ ἄλλοι μηδὲν ἔχουσι γλίσχρον. οὕτω δὲ
<span class="pb" data-page="6.435" id="p6.435"></span>
<span class="lb" data-page="6.435" data-line="1" id="l6.435.1"></span>καὶ τῶν πτηνῶν ζώων ὅσα παραπλήσιον ἔχει τὴν σάρκα.
<span class="lb" data-page="6.435" data-line="2" id="l6.435.2"></span><span class="milestone ed2page" data-n="6.181" data-unit="ed2page" id="ed2page.6.181"></span>πολλὰ δέ ἐστι τῶν ὀρείων ὀνομαζομένων ὀρνίθων
<span class="lb" data-page="6.435" data-line="3" id="l6.435.3"></span>τοιαῦτα ταῖς κράσεσιν· ὅσα γὰρ ἐν ταῖς πόλεσι κατακλείσαντες
<span class="lb" data-page="6.435" data-line="4" id="l6.435.4"></span>ὑγραῖς καὶ πολλαῖς τροφαῖς πιαίνουσιν οἱ τὰ τοιαῦτα
<span class="lb" data-page="6.435" data-line="5" id="l6.435.5"></span>καπηλεύοντες, ἐναντιώτατα τούτοις ἐστί. ἀρίστη δὲ σὰρξ
<span class="lb" data-page="6.435" data-line="6" id="l6.435.6"></span>εἰς τὰς τοιαύτας διαθέσεις ἐστὶν, ὡς τῶν ὀρνίθων περδίκων,
<span class="lb" data-page="6.435" data-line="7" id="l6.435.7"></span>ἐπ’ αὐτοῖς δὲ τῶν ἀτταγήνων, καὶ ψάρων, καὶ κοττύφων,
<span class="lb" data-page="6.435" data-line="8" id="l6.435.8"></span>καὶ κιχλῶν. ἐὰν δὲ ἀπορῶμεν ὀρείων ὀρνίθων, ἐκ
<span class="lb" data-page="6.435" data-line="9" id="l6.435.9"></span>τῶν ἐν τοῖς ἀγροῖς τρεφομένων καὶ τῶν κατὰ τοὺς πύργους
<span class="lb" data-page="6.435" data-line="10" id="l6.435.10"></span>περιστερῶν νομάδων λαμβάνειν προσήκει, καθάπερ γε
<span class="lb" data-page="6.435" data-line="11" id="l6.435.11"></span>καὶ τῶν ἐν τοῖς πύργοις νεοττευόντων στρουθίων, οὓς ὀνομάζουσι
<span class="lb" data-page="6.435" data-line="12" id="l6.435.12"></span>πυργίτας· ἔστωσαν δὲ ἐν ὑψηλοῖς χωρίοις οἱ τοιοῦτοι
<span class="lb" data-page="6.435" data-line="13" id="l6.435.13"></span>τῶν πύργων· οὕτω γὰρ καὶ ταῖς ἀλεκτορίσι καὶ τοῖς
<span class="lb" data-page="6.435" data-line="14" id="l6.435.14"></span>ἀλεκτρυόσι τοῖς κατὰ τὰς ἐπαύλεις τρεφομένοις ἔνεστι χρῆσθαι.
<span class="lb" data-page="6.435" data-line="15" id="l6.435.15"></span>γάλακτος δὲ τοῦ μὲν τῶν ἄλλων ζώων εἴργειν τοὺς
<span class="lb" data-page="6.435" data-line="16" id="l6.435.16"></span>οὕτω διακειμένους, μόνῳ δ’ ἐπιτρέπειν χρῆσθαι τῷ τῶν
<span class="lb" data-page="6.435" data-line="17" id="l6.435.17"></span>ὄνων, ἐπειδὴ λεπτομερέστερόν ἐστι τοῦτο τῶν ἄλλων. καὶ
<span class="lb" data-page="6.435" data-line="18" id="l6.435.18"></span>συνελόντι φάναι, μεταξὺ τῆς τε λεπτυνούσης διαίτης καὶ
<span class="lb" data-page="6.435" data-line="19" id="l6.435.19"></span>τῆς παχυνούσης εἶναι χρή. τὴν δὲ τούτοις ἁρμόττουσαν
<span class="pb" data-page="6.436" id="p6.436"></span>
<span class="lb" data-page="6.436" data-line="1" id="l6.436.1"></span>τὴν κατὰ μέρος ὕλην ἐν τοῖς περὶ τῶν τροφῆς δυνάμεων
<span class="lb" data-page="6.436" data-line="2" id="l6.436.2"></span>ὑπομνήμασιν ἔγραψα, καὶ προσέτι ἐν τῷ περὶ τῆς εὐχυμίας
<span class="lb" data-page="6.436" data-line="3" id="l6.436.3"></span>τε καὶ κακοχυμίας. διὸ καὶ μηκύνειν ἐν τῷ παρόντι περιττὸν,
<span class="lb" data-page="6.436" data-line="4" id="l6.436.4"></span>ἀρκεῖ γὰρ τοῦτο μόνον εἰπεῖν, ὡς καὶ τῆς τοῦ ὅλου
<span class="lb" data-page="6.436" data-line="5" id="l6.436.5"></span>σώματος ἀναθρέψεως ἐπὶ τῶν τοιούτων προνοεῖσθαι χρὴ
<span class="lb" data-page="6.436" data-line="6" id="l6.436.6"></span>δι’ ἧς ἔμπροσθεν <span class="milestone ed1page" data-n="4.285" data-unit="ed1page" id="ed1page.4.285"></span>εἶπον ἀγωγῆς, ἡνίκα ἐμνημόνευσα
<span class="lb" data-page="6.436" data-line="7" id="l6.436.7"></span>τοῦ πάντα μᾶλλον ὑπομένοντος παθεῖν, ἢ πιττώσασθαι.
<span class="lb" data-page="6.436" data-line="8" id="l6.436.8"></span>παχέος δὲ ὄντος τοῦ λιθιῶντος ἀνθρώπου, θαῤῥῶν ἂν
<span class="lb" data-page="6.436" data-line="9" id="l6.436.9"></span>προσφέροιτο τῇ λεπτυνούσῃ διαίτῃ. τὰ δ’ αὐτὰ νόμιζε καὶ
<span class="lb" data-page="6.436" data-line="10" id="l6.436.10"></span>περὶ τῶν ἀρθριτικῶν προϊέναι. πίνοντες γὰρ κᾀκεῖνοι τὰς
<span class="lb" data-page="6.436" data-line="11" id="l6.436.11"></span>ἀρθριτικάς τε καὶ ποδαγρικὰς ἀντιδόσεις, οἱ μὲν εὔσαρκοι
<span class="lb" data-page="6.436" data-line="12" id="l6.436.12"></span>καὶ παχεῖς καὶ πιμελώδεις οὐδὲν βλάπτονται, λεπτοὶ δὲ
<span class="lb" data-page="6.436" data-line="13" id="l6.436.13"></span>ὑπάρχοντες, ὅλον τε τὸ σῶμα ξηραίνοντες, καὶ πόδας αὐτοὺς
<span class="lb" data-page="6.436" data-line="14" id="l6.436.14"></span>ἐνίοτε καὶ τὰς χεῖρας, εἰ πρότερον ἐπεπόνθεισαν, εἰς χαλεπωτάτην
<span class="lb" data-page="6.436" data-line="15" id="l6.436.15"></span>ἄγουσι διάθεσιν. εἰδέναι μέντοι χρὴ, τὰς ποδαγρικὰς
<span class="lb" data-page="6.436" data-line="16" id="l6.436.16"></span>ταύτας ἀντιδότους πολλῷ τῶν νεφριτικῶν διαλλάττειν,
<span class="lb" data-page="6.436" data-line="17" id="l6.436.17"></span>οὐ μόνον τῷ λεπτύνειν τοὺς παχεῖς καὶ γλίσχρους χυμοὺς,
<span class="pb" data-page="6.437" id="p6.437"></span>
<span class="lb" data-page="6.437" data-line="1" id="l6.437.1"></span>ἀλλὰ καὶ τῷ θερμαίνειν τε καὶ ξηραίνειν· ἐπὶ γάρ τοι τῶν
<span class="lb" data-page="6.437" data-line="2" id="l6.437.2"></span>νεφριτικῶν οὐδὲ τὴν ἀρχὴν ὅσα θερμήνειε σφοδρῶς διδόναι
<span class="lb" data-page="6.437" data-line="3" id="l6.437.3"></span>χρή. λέλεκται δὲ τελέως δηλονότι περὶ τῶν τοιούτων
<span class="lb" data-page="6.437" data-line="4" id="l6.437.4"></span>ἁπάντων ἐν τῇ τῆς θεραπευτικῆς μεθόδου πραγματείᾳ, κᾀν
<span class="lb" data-page="6.437" data-line="5" id="l6.437.5"></span>ταῖς περὶ τῶν φαρμάκων, διτταῖς οὔσαις καὶ ταύταις, προτέρας
<span class="lb" data-page="6.437" data-line="6" id="l6.437.6"></span>μὲν τῇ τάξει τῆς τῶν ἁπλῶν, δευτέρας δὲ τῆς τῶν
<span class="lb" data-page="6.437" data-line="7" id="l6.437.7"></span>συνθέτων, οὔτε μηδ’ ὅλως, οὔτ’ ἐπὶ πλέον μεμνῆσθαι προσήκει,
<span class="lb" data-page="6.437" data-line="8" id="l6.437.8"></span>διὰ τὸ καὶ τὰ τοιαῦτα σώματα μεταξὺ τῶν τε ἀκριβῶς
<span class="lb" data-page="6.437" data-line="9" id="l6.437.9"></span>ὑγιαινόντων καὶ τῶν ἤδη νοσούντων εἶναι· τὸ γάρ τοι
<span class="lb" data-page="6.437" data-line="10" id="l6.437.10"></span>προφυλακτικὸν ὀνομαζόμενον μέρος τῆς ἰατρικῆς τῶν οὕτω
<span class="lb" data-page="6.437" data-line="11" id="l6.437.11"></span>διακειμένων προνοεῖται σωμάτων. οὐδένα γοῦν τῶν ἄμεμπτον
<span class="lb" data-page="6.437" data-line="12" id="l6.437.12"></span>ἐχόντων τὴν τοῦ σώματος ἕξιν οὔτ’ ἀξιοῦμεν φάρμακα
<span class="lb" data-page="6.437" data-line="13" id="l6.437.13"></span>πίνειν, οὔτε λεπτυνούσῃ διαίτῃ χρῆσθαι· τοὺς δὲ διὰ φυσικὴν
<span class="lb" data-page="6.437" data-line="14" id="l6.437.14"></span>ἀσθένειαν ἤτοι τοῦ σώματος ἅπαντος ἢ μορίων
<span class="lb" data-page="6.437" data-line="15" id="l6.437.15"></span>τινῶν ἑτοίμως βλαπτομένους εἰς τὴν προφυλακτικὴν ὀνομαζομένην
<span class="lb" data-page="6.437" data-line="16" id="l6.437.16"></span>ἀγωγὴν ἀξιοῦμεν ἕλκεσθαι, τῆς ὑπόπτου διαίτης
<span class="lb" data-page="6.437" data-line="17" id="l6.437.17"></span>ἀφισταμένους, ὑφ’ ἧς οὐδὲν ὁρῶμεν βλαπτομένους, ὅσοι
<span class="pb" data-page="6.438" id="p6.438"></span>
<span class="lb" data-page="6.438" data-line="1" id="l6.438.1"></span>καλῶς κατεσκευασμένοι τὰ σώματα φύσει διαπονεῖν οὐκ
<span class="lb" data-page="6.438" data-line="2" id="l6.438.2"></span>ὀκνοῦσι τὰ μέτρια.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg036.1st1K-grc1:6.14">
<span class="pb page1" data-page="6.443" id="p6.443"></span>
<span class="milestone ed1page page1" data-n="4.286" data-unit="ed1page" id="ed1page.4.286"></span>
<span class="milestone ed2page page1" data-n="6.183" data-unit="ed2page" id="ed2page.6.183"></span>
            <p>
<span class="lb" data-page="6.443" data-line="16" id="l6.443.16"></span><span class="milestone ed2page" data-n="6.184" data-unit="ed2page" id="ed2page.6.184"></span>Μοχθηροτάτη δὲ σώματός ἐστι καὶ
<span class="lb" data-page="6.443" data-line="17" id="l6.443.17"></span>ἡ τοιάδε. σπέρμα πολὺ καὶ θερμὸν ἔνιοι γεννῶσιν, ἐπείγει
<span class="pb" data-page="6.444" id="p6.444"></span>
<span class="lb" data-page="6.444" data-line="1" id="l6.444.1"></span>γὰρ αὐτοὺς εἰς ἀπόκρισιν, αὗ μετὰ τὴν ἔκκρισιν ἔκλυτοί
<span class="lb" data-page="6.444" data-line="2" id="l6.444.2"></span>τε γίγνονται τῷ στόματι τῆς κοιλίας, ὃ καὶ αὐτὸ καλεῖται
<span class="lb" data-page="6.444" data-line="3" id="l6.444.3"></span>στόμαχος, οὐ μόνον ὑπὸ τῶν ἰατρῶν, ἀλλὰ καὶ ὑπὸ τῶν
<span class="lb" data-page="6.444" data-line="4" id="l6.444.4"></span>ἄλλων ἀνθρώπων, ὥσπερ ὑπὸ τῶν παλαιῶν ἐκαλεῖτο καρδία,
<span class="lb" data-page="6.444" data-line="5" id="l6.444.5"></span>καὶ τῷ σώματι δὲ παντὶ καταλύονταί τε καὶ ἀσθενεῖς γίγνονται,
<span class="lb" data-page="6.444" data-line="6" id="l6.444.6"></span>καὶ ξηροὶ, καὶ λεπτοὶ, καὶ ὠχροὶ, καὶ κοιλοφθαλμιῶντες
<span class="lb" data-page="6.444" data-line="7" id="l6.444.7"></span>οἱ οὕτω διακείμενοι. εἰ δὲ ἐκ τοῦ ταῦτα πάσχειν ἐπὶ
<span class="lb" data-page="6.444" data-line="8" id="l6.444.8"></span>ταῖς συνουσίαις ἀπέχοιντο μίξεως ἀφροδισίων, δύσφοροι μὲν
<span class="lb" data-page="6.444" data-line="9" id="l6.444.9"></span>τὴν κεφαλὴν, δύσφοροι δὲ καὶ τῷ στομάχῳ, καὶ ἀσώδεις.
<span class="lb" data-page="6.444" data-line="10" id="l6.444.10"></span>οὐδὲν δὲ μέγα διὰ τῆς ἐγκρατείας ὠφελοῦνται· συμβαίνει
<span class="lb" data-page="6.444" data-line="11" id="l6.444.11"></span>γὰρ αὐτοῖς ἐξονειρώττουσι παραπλησίας γίνεσθαι βλάβας,
<span class="lb" data-page="6.444" data-line="12" id="l6.444.12"></span>ἃς ἔπασχον ἐπὶ ταῖς συνουσίαις. ὡς δέ τις ἐξ αὐτῶν ἔφη
<span class="lb" data-page="6.444" data-line="13" id="l6.444.13"></span>μοι, δακνώδους τε καὶ θερμοῦ πάνυ τοῦ σπέρματος αἰσθάνεσθαι
<span class="lb" data-page="6.444" data-line="14" id="l6.444.14"></span>κατὰ τὴν ἀπόκρισιν, οὐ μόνον ἑαυτὸν, ἀλλὰ καὶ
<span class="lb" data-page="6.444" data-line="15" id="l6.444.15"></span>τὰς γυναῖκας, αἷς ἂν ὁμιλήσῃ. τούτῳ τοίνυν ἐγὼ συνεβούλευσα,
<span class="lb" data-page="6.444" data-line="16" id="l6.444.16"></span>βρωμάτων μὲν ἀπέχεσθαι τῶν γεννητικῶν σπέρματος,
<span class="lb" data-page="6.444" data-line="17" id="l6.444.17"></span>προσφέρεσθαι δὲ οὐ βρώματα μόνον, ἀλλὰ καὶ φάρμακα
<span class="lb" data-page="6.444" data-line="18" id="l6.444.18"></span>τὰ τούτου σβεστικά· λέλεκται δὲ αὐτῶν ἡ ὕλη κατὰ τὰ
<span class="pb" data-page="6.445" id="p6.445"></span>
<span class="lb" data-page="6.445" data-line="1" id="l6.445.1"></span>περὶ τροφῶν καὶ τὰ τῶν ἁπλῶν φαρμάκων ὑπομνήματα·
<span class="lb" data-page="6.445" data-line="2" id="l6.445.2"></span>γυμνάζεσθαι δὲ γυμνάσια τὰ διὰ τῶν ἄνω μορίων μᾶλλον,
<span class="lb" data-page="6.445" data-line="3" id="l6.445.3"></span>ὁποῖόν ἐστι τό τε διὰ τῆς σμικρᾶς σφαίρας, καὶ τὸ διὰ
<span class="lb" data-page="6.445" data-line="4" id="l6.445.4"></span>τῆς μεγάλης, καὶ τὸ διὰ τῶν ἁλτήρων· μετὰ δὲ τὸ λουτρὸν
<span class="lb" data-page="6.445" data-line="5" id="l6.445.5"></span>ὅλην τὴν ὀσφὺν ἀλείφεσθαι τῶν ψυχόντων τινὶ χρισμάτων.
<span class="lb" data-page="6.445" data-line="6" id="l6.445.6"></span>ἔστι δὲ τὰ τοιαῦτα τό τε καλούμενον ὠμοτριβὲς καὶ ὀμφάκινον
<span class="lb" data-page="6.445" data-line="7" id="l6.445.7"></span>ἔλαιον, ῥόδινόν τε καὶ μήλινον ἐκ τοιούτου γεγονὸς
<span class="lb" data-page="6.445" data-line="8" id="l6.445.8"></span>ἐλαίου. συνέθηκα δ’ αὐτὸς ἐνίοις καὶ παχύτερα τῇ συστάσει
<span class="lb" data-page="6.445" data-line="9" id="l6.445.9"></span>χρίσματα πρὸς τὸ μὴ ῥᾳδίως ἀποῤῥεῖν. ἡ δὲ σύνθεσις
<span class="lb" data-page="6.445" data-line="10" id="l6.445.10"></span>αὐτῶν ἐστι διά τε κηροῦ καί τινος ἄλλου τῶν ψυχόντων γιγνομένη.
<span class="lb" data-page="6.445" data-line="11" id="l6.445.11"></span>τὸ πρῶτον δὲ, τὸ καλούμενον ὑπὸ τῶν ἰατρῶν
<span class="lb" data-page="6.445" data-line="12" id="l6.445.12"></span>κηρέλαιον, ποιήσας, εἶτ’ ἐν θυίᾳ μαλάξας ταῖς χερσὶν ἱκανῶς
<span class="lb" data-page="6.445" data-line="13" id="l6.445.13"></span>ἐπίχει τὸν ψύχοντα χυλὸν ἐπὶ πλεῖστον, ὡς ἑνωθῆναι. τὴν
<span class="lb" data-page="6.445" data-line="14" id="l6.445.14"></span>δ’ ὕλην τῶν τοιούτων χυλῶν ἐν τῇ τῶν ἁπλῶν φαρμάκων
<span class="lb" data-page="6.445" data-line="15" id="l6.445.15"></span>πραγματείᾳ γεγραμμένην ἔχετε. προχειρότατοι δὲ αὐτῶν
<span class="lb" data-page="6.445" data-line="16" id="l6.445.16"></span>εἰσι καὶ ῥᾷστοι πορισθῆναι οἵ τε τῶν ἀειζώων καὶ τοῦ
<span class="lb" data-page="6.445" data-line="17" id="l6.445.17"></span>στρύχνου, κοτυληδόνος τε καὶ ψυλλίου, καὶ πολυγόνου,
<span class="lb" data-page="6.445" data-line="18" id="l6.445.18"></span>καὶ τριβόλου, καὶ ἀνδράχνης· οὐκ ἀνίησι δὲ αὕτη
<span class="pb" data-page="6.446" id="p6.446"></span>
<span class="lb" data-page="6.446" data-line="1" id="l6.446.1"></span>χυλὸν, ἐὰν μὴ κοπτομένης ἐν ὅλμῳ παρεγχέηταί τις ἄλλου
<span class="lb" data-page="6.446" data-line="2" id="l6.446.2"></span>ὑγροῦ, καὶ λεπτοῦ, καὶ ὑδατώδους τῆς συστάσεως, μὴ γλίσχρου
<span class="lb" data-page="6.446" data-line="3" id="l6.446.3"></span>καὶ παχέος, ὥσπερ ὁ τῆς ὄμφακός τε καὶ τῶν ῥόδων.
<span class="lb" data-page="6.446" data-line="4" id="l6.446.4"></span>ἀλλ’ οὗτοι μὲν ἐν τῷ θέρει, τῶν δ’ ἄλλων πολλοὶ καὶ
<span class="lb" data-page="6.446" data-line="5" id="l6.446.5"></span>κατὰ τὰς ἄλλας ὥρας εἰσὶν, ὥσπερ ὁ τῆς θριδακίνης, τῶν
<span class="lb" data-page="6.446" data-line="6" id="l6.446.6"></span>ψυχόντων καὶ αὐτὸς ὑπάρχων. ἀλλὰ καὶ τὸ λινόσπερμον
<span class="lb" data-page="6.446" data-line="7" id="l6.446.7"></span>ἑψόμενον ἐν ὕδατι ψύχοντα χυλὸν ἐργάζεται. γυμναστῶν
<span class="lb" data-page="6.446" data-line="8" id="l6.446.8"></span>δέ τινα τῶν ἀθληταῖς ἐπιστατούντων ἐθεασάμην μολυβδίνην
<span class="lb" data-page="6.446" data-line="9" id="l6.446.9"></span>λεπίδα ταῖς ψόαις ὑποβάλλοντα τοῦ ἀθλητοῦ πρὸς τὸ
<span class="lb" data-page="6.446" data-line="10" id="l6.446.10"></span>μὴ ἐξονειρώττειν αὐτὸν, καί τινι τῶν οὕτω πασχόντων ἰδιωτῶν
<span class="lb" data-page="6.446" data-line="11" id="l6.446.11"></span>ἐδήλωσα, καὶ χάριν ἔγνω τῇ χρήσει τοῦ δηλωθέντος.
<span class="lb" data-page="6.446" data-line="12" id="l6.446.12"></span>ἕτερος δέ τις, ἀσθενεστέραν ἔχων τὴν φύσιν τῆς σαρκὸς,
<span class="lb" data-page="6.446" data-line="13" id="l6.446.13"></span>οὐκ ἠνέσχετο τῆς τοῦ μολύβδου σκληρότητος, ᾧ συνεβούλευσα,
<span class="lb" data-page="6.446" data-line="14" id="l6.446.14"></span>τῶν εἰρημένων ἄρτι βοτανῶν ὑποστρώννυσθαί τινας,
<span class="lb" data-page="6.446" data-line="15" id="l6.446.15"></span>ἀναμιγνύναι δὲ αὐταῖς καὶ ἄγνου κλῶνας ἁπαλοὺς καὶ πηγάνου,
<span class="lb" data-page="6.446" data-line="16" id="l6.446.16"></span>ᾔσθετό τε παραχρῆμα τῆς ἐξ αὐτῶν ὠφελείας, ὡς
<span class="lb" data-page="6.446" data-line="17" id="l6.446.17"></span>χρῆσθαι τοῦ λοιποῦ διαπαντός. ἀλλὰ καὶ συνεχῶς ἐσθίειν
<span class="lb" data-page="6.446" data-line="18" id="l6.446.18"></span>τὸ σπέρμα τοῦ ἄγνου συμβουλεύσαντός μου, καὶ τούτου χάριν
<span class="pb" data-page="6.447" id="p6.447"></span>
<span class="lb" data-page="6.447" data-line="1" id="l6.447.1"></span>ᾔδει ἐμοὶ, καθάπερ καὶ τοῦ πηγάνου. <span class="milestone ed2page" data-n="6.185" data-unit="ed2page" id="ed2page.6.185"></span>τῶν μὲν
<span class="lb" data-page="6.447" data-line="2" id="l6.447.2"></span>οὖν τοιούτων ἡ ὕλη κατά τε τὰ τῶν ἁπλῶν φαρμάκων
<span class="lb" data-page="6.447" data-line="3" id="l6.447.3"></span>ὑπομνήματα καὶ ἐν τῷ περὶ τῶν τροφῶν δυνάμεως εἴρηται.
<span class="lb" data-page="6.447" data-line="4" id="l6.447.4"></span>νυνὶ δ’ ἀναγκαῖον εἶναί μοι δοκεῖ προσθεῖναι τῷ
<span class="lb" data-page="6.447" data-line="5" id="l6.447.5"></span>λόγῳ, φυλάττεσθαι τὰ σφοδρῶς ψύχοντα, καθάπερ ὅσα
<span class="lb" data-page="6.447" data-line="6" id="l6.447.6"></span>διὰ μήκωνός τε καὶ μανδραγόρου γίνεται χρίσματα. μήτε
<span class="lb" data-page="6.447" data-line="7" id="l6.447.7"></span>γὰρ τούτων τι προσφέρειν, μήτε, ὅταν ἀκμάζῃ τὰ φυτὰ, καθάπερ
<span class="lb" data-page="6.447" data-line="8" id="l6.447.8"></span>τοῖς προειρημένοις, οὕτω καὶ τούτοις ἔστιν ὑποστρώμασι
<span class="lb" data-page="6.447" data-line="9" id="l6.447.9"></span>χρῆσθαι· αἱ γὰρ σφοδραὶ ψύξεις τῶν ἐπιτιθεμένων τοῖς
<span class="lb" data-page="6.447" data-line="10" id="l6.447.10"></span>κατὰ τὴν ὀσφὺν χωρίοις ἀδικοῦσι τοὺς νεφρούς. καὶ ῥόδων
<span class="lb" data-page="6.447" data-line="11" id="l6.447.11"></span>ἠξίωσά τινα πειραθῆναι, καὶ ὠνήσατο δὲ οὗτος ὑποστρωννὺς
<span class="lb" data-page="6.447" data-line="12" id="l6.447.12"></span>αὐτὰ χωρὶς τοῦ βλαβῆναί τι κατὰ τοὺς νεφρούς. ἐπενόησα
<span class="lb" data-page="6.447" data-line="13" id="l6.447.13"></span>δέ τι καὶ ἄλλο τοῖς οὕτω διακειμένοις χρήσιμον, ὡς ἐκ τῆς
<span class="lb" data-page="6.447" data-line="14" id="l6.447.14"></span>πείρας ἐμαρτυρήθην. ταύτην γὰρ ἀεὶ κριτήριον ἔχειν τῶν
<span class="lb" data-page="6.447" data-line="15" id="l6.447.15"></span>ἐπινοηθέντων, καὶ μηδὲν γράφειν ὡς χρήσιμον, ὅτε τις
<span class="lb" data-page="6.447" data-line="16" id="l6.447.16"></span>αὐτοῦ οὐκ ἐπειράθη, πλὴν εἰ παραγράφοιτο τοῦτο αὐτὸ,
<span class="lb" data-page="6.447" data-line="17" id="l6.447.17"></span>πεπειρᾶσθαι μηδέπω. τί οὖν ἐστιν, ὃ ἔφην ἐπινοήσαντός
<span class="pb" data-page="6.448" id="p6.448"></span>
<span class="lb" data-page="6.448" data-line="1" id="l6.448.1"></span>μου μεγάλης ὠφελείας; φράσω. παραφυλάττειν ἔφην χρῆναι
<span class="lb" data-page="6.448" data-line="2" id="l6.448.2"></span>τοὺς τοιαύτῃ κατασκευῇ σώματος ἐνοχλουμένους, ἡνίκα μάλιστα
<span class="lb" data-page="6.448" data-line="3" id="l6.448.3"></span>φαίνονται πλῆθος ἠθροικέναι σπέρματος ἀποκρίσεως
<span class="lb" data-page="6.448" data-line="4" id="l6.448.4"></span>δεόμενον, ἐν ἡμέρᾳ τινὶ διαιτηθέντας εὐχύμῳ τε καὶ μετρίως,
<span class="lb" data-page="6.448" data-line="5" id="l6.448.5"></span>χρῆσθαι μὲν ἐπὶ τῷ δείπνῳ, τρεπομένους εἰς ὕπνον,
<span class="lb" data-page="6.448" data-line="6" id="l6.448.6"></span>τῇ συνουσίᾳ· κατὰ δὲ τὴν ἑξῆς ἡμέραν, ὅταν αὐτάρκως ἔχωσιν
<span class="lb" data-page="6.448" data-line="7" id="l6.448.7"></span>ὕπνου, διαναστάντας ἀνατρίψασθαι σινδόνι, μέχρις ἂν
<span class="lb" data-page="6.448" data-line="8" id="l6.448.8"></span>ἔρευθός τι σχῇ τὸ δέρμα· κᾄπειτά τινι δι’ ἐλαίου τρίψει
<span class="lb" data-page="6.448" data-line="9" id="l6.448.9"></span>συμμέτρως χρησαμένους, εἶτα μὴ πολὺ διαλιπόντας, ἄρτον
<span class="lb" data-page="6.448" data-line="10" id="l6.448.10"></span>εὔζυμον, κλιβανίτην, καθαρὸν, ἐξ οἴνου κεκραμένου προσενεγκαμένους,
<span class="lb" data-page="6.448" data-line="11" id="l6.448.11"></span>οὕτως ἐπὶ τὰς συνήθεις ἔρχεσθαι πράξεις· ἐν
<span class="lb" data-page="6.448" data-line="12" id="l6.448.12"></span>τῷ μεταξὺ τῆς τε δι’ ἐλαίου τρίψεως καὶ τῆς δι’ ἄρτου
<span class="lb" data-page="6.448" data-line="13" id="l6.448.13"></span>προσφορᾶς, εἰ χωρίον ἔχει τι πλησίον, ἐμπεριπατῆσαι τούτῳ,
<span class="lb" data-page="6.448" data-line="14" id="l6.448.14"></span>πλὴν εἰ κρύος εἴη χειμέριον, ἄμεινον γὰρ ἔνδον μένειν τηνικαῦτα.
<span class="lb" data-page="6.448" data-line="15" id="l6.448.15"></span>ταύτην μέντοι τὴν διὰ τῆς ἐδωδῆς ῥῶσιν τοῦ στομάχου
<span class="lb" data-page="6.448" data-line="16" id="l6.448.16"></span>καὶ γραμματικῷ τινι συνεχῶς ἁλισκομένῳ σπασμοῖς
<span class="lb" data-page="6.448" data-line="17" id="l6.448.17"></span>ἐπιληπτικοῖς συνεβούλευσα, καὶ μεγάλως ὤνητο. μάλιστα δὲ
<span class="lb" data-page="6.448" data-line="18" id="l6.448.18"></span>αὐτὸν ὠφελῆσαι ἤλπισα, πυθόμενος παρ’ αὐτοῦ, τὸ τῶν
<span class="pb" data-page="6.449" id="p6.449"></span>
<span class="lb" data-page="6.449" data-line="1" id="l6.449.1"></span>σπασμῶν σύμπτωμα τότε περιπίπτειν, ὅταν ἐπὶ πλεῖον ἄσιτος
<span class="lb" data-page="6.449" data-line="2" id="l6.449.2"></span>διαμείνῃ, καὶ μᾶλλον ἐπανιέντων μεταξὺ λύπης ἢ
<span class="lb" data-page="6.449" data-line="3" id="l6.449.3"></span>θυμοῦ. καὶ μέντοι καὶ τὴν ἕξιν αὐτοῦ τοῦ σώματος ἰσχνὴν
<span class="lb" data-page="6.449" data-line="4" id="l6.449.4"></span>ἑώρων, ἐρωτώμενός τε συνεχῶς ἐκχολοῦσθαι τὸν στόμαχον
<span class="lb" data-page="6.449" data-line="5" id="l6.449.5"></span>ὡμολόγει. κοινὴν δέ τινα συμβουλὴν ἅπασι τοῖς ταῦτα ἀναγνωσομένοις,
<span class="lb" data-page="6.449" data-line="6" id="l6.449.6"></span>ἰδιώταις μὲν τῆς ἰατρικῆς, οὐκ ἀγυμνάστοις δὲ
<span class="lb" data-page="6.449" data-line="7" id="l6.449.7"></span>τὸν λογισμὸν, ὑποτίθεμαι τοιῶσδε· μὴ, καθάπερ οἱ πολλοὶ
<span class="lb" data-page="6.449" data-line="8" id="l6.449.8"></span>τῶν ἀνθρώπων ὡς ἄλογα ζῶα διαιτῶνται, καὶ αὐτοὺς οὕτως
<span class="lb" data-page="6.449" data-line="9" id="l6.449.9"></span>ἔχειν, ἀλλὰ καὶ διὰ τῆς πείρας κρίνειν, τίνα μὲν αὐτοὺς
<span class="lb" data-page="6.449" data-line="10" id="l6.449.10"></span>ἐδέσματά τε καὶ πόματα βλάπτει, τίνες δὲ καὶ πόσαι κινήσεις·
<span class="lb" data-page="6.449" data-line="11" id="l6.449.11"></span>ὁμοίως δὲ καὶ περὶ χρήσεως ἀφροδισίων ἐπιτηρεῖν, εἴτε ἀβλαβής
<span class="lb" data-page="6.449" data-line="12" id="l6.449.12"></span>ἐστιν αὐτοῖς, εἴτε βλαβερὰ, καὶ διὰ πόσων ἡμερῶν χρωμένοις
<span class="lb" data-page="6.449" data-line="13" id="l6.449.13"></span>ἀβλαβής τε καὶ βλαβερὰ γίγνεται. καθάπερ γὰρ ἱστόρησα μεγάλως
<span class="lb" data-page="6.449" data-line="14" id="l6.449.14"></span>βλαπτομένους ἐνίους, οὕτως ἑτέρους ἀβλαβεῖς διαμένοντας
<span class="lb" data-page="6.449" data-line="15" id="l6.449.15"></span>μέχρι γήρως ἐπὶ ταῖς χρήσεσιν <span class="milestone ed1page" data-n="4.287" data-unit="ed1page" id="ed1page.4.287"></span>αὐτῶν. οὗτοι μὲν οὖν
<span class="lb" data-page="6.449" data-line="16" id="l6.449.16"></span>σπάνιοι καθ’ ἑκάτερον τὸ γένος, οἵ τε μεγάλως βλαπτόμενοι
<span class="lb" data-page="6.449" data-line="17" id="l6.449.17"></span>καὶ οἱ μηδὲν ἀδικούμενοι· τὸ δὲ μεταξὺ πᾶν ἐν τῷ μᾶλλόν τε
<span class="lb" data-page="6.449" data-line="18" id="l6.449.18"></span>καὶ ἧττον εἰς τὸ πολὺ τῶν ἀνθρώπων ἐκτέταται πλῆθος. ὧν
<span class="pb" data-page="6.450" id="p6.450"></span>
<span class="lb" data-page="6.450" data-line="1" id="l6.450.1"></span>τοῖς πεπαιδευμένοις (οὐ γὰρ οἱ τυχόντες γε ταῦτα ἀναγνώσονται)
<span class="lb" data-page="6.450" data-line="2" id="l6.450.2"></span>συμβουλεύω παραφυλάττειν, ὑπὸ τίνων ὠφελοῦνται καὶ
<span class="lb" data-page="6.450" data-line="3" id="l6.450.3"></span>βλάπτονται· συμβήσεται γὰρ οὕτως αὐτοῖς εἰς ὀλίγα δεῖσθαι
<span class="lb" data-page="6.450" data-line="4" id="l6.450.4"></span>τῶν ἰατρῶν, μέχρις ἂν ὑγιαίνωσιν.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg036.1st1K-grc1:6.15">
<span class="pb page1" data-page="6.450" id="p6.450"></span>
<span class="milestone ed1page page1" data-n="4.287" data-unit="ed1page" id="ed1page.4.287"></span>
<span class="milestone ed2page page1" data-n="6.185" data-unit="ed2page" id="ed2page.6.185"></span>
            <p>
<span class="lb" data-page="6.450" data-line="5" id="l6.450.5"></span><span class="milestone ed2page" data-n="6.186" data-unit="ed2page" id="ed2page.6.186"></span>Τούτων ἤδη γεγραμμένων, ἀναγνούς
<span class="lb" data-page="6.450" data-line="6" id="l6.450.6"></span>τις τῶν ἑταίρων ὅλον τὸ βιβλίον, ἕν τι τῶν πρόσθεν ἀναλειφθέντων,
<span class="lb" data-page="6.450" data-line="7" id="l6.450.7"></span>ὕστερον δὲ ῥηθησομένων παραλελεῖφθαί μοι
<span class="lb" data-page="6.450" data-line="8" id="l6.450.8"></span>τελέως ἔφη, τὸ διὰ χυλοῦ τῶν μήλων φάρμακον, ἐπιτήδειον
<span class="lb" data-page="6.450" data-line="9" id="l6.450.9"></span>εἴς τε τὰς ὀρέξεις τοῖς ἀνορέκτοις καὶ τὰς πέψεις τοῖς μὴ
<span class="lb" data-page="6.450" data-line="10" id="l6.450.10"></span>καλῶς πέττουσι, καὶ συνελόντι φάναι, τὴν γαστέρα ῥωμαλεωτέραν
<span class="lb" data-page="6.450" data-line="11" id="l6.450.11"></span>ἐργαζόμενον. ἐπαινέσας οὖν αὐτὸν ἀναμνήσαντα,
<span class="lb" data-page="6.450" data-line="12" id="l6.450.12"></span>προσθήσω τῷ λόγῳ τὴν σκευασίαν αὐτοῦ, τοιαύτην οὖσαν.
<span class="lb" data-page="6.450" data-line="13" id="l6.450.13"></span>τῶν κυδωνίων μήλων τὰ μείζω τε καὶ ἡδίω καὶ ἧττον στρυφνὰ,
<span class="lb" data-page="6.450" data-line="14" id="l6.450.14"></span>ἃ στρουθία καλοῦσιν οἱ κατὰ τὴν ἡμετέραν Ἀσίαν
<span class="lb" data-page="6.450" data-line="15" id="l6.450.15"></span>Ἕλληνες, ἐκ τούτων τοῦ χυλοῦ λαβόντας ξέστας Ῥωμαϊκοὺς
<span class="lb" data-page="6.450" data-line="16" id="l6.450.16"></span>δύο, χρὴ μίξαι μέλιτος ὅτι καλλίστου τὸ ἴσον μέτρον, ὄξους
<span class="lb" data-page="6.450" data-line="17" id="l6.450.17"></span>δὲ ξέστην α΄ καὶ ἡμίσειον. καὶ ταῦτα ἐπ’ ἀνθράκων
<span class="lb" data-page="6.450" data-line="18" id="l6.450.18"></span>διακεκαυμένων προεψήσαντα μετρίως, καὶ προαφρίσαντα,
<span class="pb" data-page="6.451" id="p6.451"></span>
<span class="lb" data-page="6.451" data-line="1" id="l6.451.1"></span>μίξαι ζιγγιβέρεως ὀγ. γ΄, πεπέρεως δὲ τοῦ λευκοῦ δύο, καὶ
<span class="lb" data-page="6.451" data-line="2" id="l6.451.2"></span>οὕτως πάλιν ἐπὶ τῶν ὁμοίως διακεκαυμένων ἀνθράκων ἑψῆσαι
<span class="lb" data-page="6.451" data-line="3" id="l6.451.3"></span>μέχρι μελιτώδους συστάσεως, ἐν οἵᾳ καὶ τὰ στομαχικὰ
<span class="lb" data-page="6.451" data-line="4" id="l6.451.4"></span>τῶν φαρμάκων σκευάζεται. τοῦτο τὸ φάρμακον ἐν τοῖς ἄτονον
<span class="lb" data-page="6.451" data-line="5" id="l6.451.5"></span>ἔχουσι τὸ ἧπαρ ὠφελιμώτατόν ἐστιν. εὔδηλον δὲ, ὅτι
<span class="lb" data-page="6.451" data-line="6" id="l6.451.6"></span>μάλιστα μὲν αὐτὸ νήστην ὄντα προσφέρεσθαι χρὴ πλῆθος,
<span class="lb" data-page="6.451" data-line="7" id="l6.451.7"></span>ὅσον ἂν ᾖ μύστρου συμμέτρου τῷ μεγέθει. βλάπτει δὲ οὐδὲν,
<span class="lb" data-page="6.451" data-line="8" id="l6.451.8"></span>οὐδὲ ἐὰν μετὰ τροφήν τις αὐτὸ λαμβάνῃ. καλῶς δ’ ἂν
<span class="lb" data-page="6.451" data-line="9" id="l6.451.9"></span>προσφέροιτο καὶ εἰ προηριστηκώς τις εἴη, εἶτα δειπνεῖν μέλλων
<span class="lb" data-page="6.451" data-line="10" id="l6.451.10"></span>προσλάβοι. κάλλιστος δὲ καιρὸς ὁ πρὸ δυοῖν ἢ
<span class="lb" data-page="6.451" data-line="11" id="l6.451.11"></span>τριῶν ὡρῶν τῆς τροφῆς. εἰ δὲ στυπτικώτερον αὐτὸ βούλοιο
<span class="lb" data-page="6.451" data-line="12" id="l6.451.12"></span>ποιῆσαι, καὶ διὰ τοῦ χυλοῦ τῶν κυδωνίων μήλων σκεύαζε.
<span class="lb" data-page="6.451" data-line="13" id="l6.451.13"></span>τοῖς μέντοι δύσκρατον ἔχουσι κατὰ θερμότητα τὴν γαστέρα,
<span class="lb" data-page="6.451" data-line="14" id="l6.451.14"></span>καὶ τοῖς ὁπωσοῦν πληρουμένοις χολῆς, ἀφελὼν τό τε ζιγγίβερι
<span class="lb" data-page="6.451" data-line="15" id="l6.451.15"></span>καὶ τὸ πέπερι, τὸν χυλὸν τῶν μήλων δίδου, μετ’ ὄξους
<span class="lb" data-page="6.451" data-line="16" id="l6.451.16"></span>τε καὶ μέλιτος ἑψήσας μόνον ἐν τῇ προγεγραμμένῃ συμμετρίᾳ.
<span class="lb" data-page="6.451" data-line="17" id="l6.451.17"></span>ὅσαι δὲ μέσαι πέρ εἰσι κατὰ τὴν κρᾶσιν γαστέρες,
<span class="lb" data-page="6.451" data-line="18" id="l6.451.18"></span>ὡς μήτε χολῶδες ἀθροίζειν περίττωμα, μήτε φλεγματῶδες,
<span class="pb" data-page="6.452" id="p6.452"></span>
<span class="lb" data-page="6.452" data-line="1" id="l6.452.1"></span>ἥμισυ τῆς προειρημένης συμμετρίας τοῦ τε ζιγγιβέρεως καὶ
<span class="lb" data-page="6.452" data-line="2" id="l6.452.2"></span>πεπέρεως ἐμβαλεῖν, ὡς εἶναι τοῦ πεπέρεως μὲν ὀγ. α΄, ζιγγιβέρεως
<span class="lb" data-page="6.452" data-line="3" id="l6.452.3"></span>δὲ μίαν καὶ ἡμίσειαν. ὅσαι δὲ δυσκρασίαι κατὰ
<span class="lb" data-page="6.452" data-line="4" id="l6.452.4"></span>ψυχρότητα, τέτταρας μὲν τοῦ ζιγγιβέρεως οὐγγίας, τοῦ πεπέρεως
<span class="lb" data-page="6.452" data-line="5" id="l6.452.5"></span>δὲ τρεῖς, ἢ δύο καὶ ἡμίσειαν. ἔξεστι δέ σοι καὶ
<span class="lb" data-page="6.452" data-line="6" id="l6.452.6"></span>κατὰ τὴν μέσην συμμετρίαν σκευάζοντι προσβάλλειν ἐπὶ
<span class="lb" data-page="6.452" data-line="7" id="l6.452.7"></span>τῆς χρήσεως τοῦ πεπέρεώς τι. οὕτω μὲν οὖν προνοητέον
<span class="lb" data-page="6.452" data-line="8" id="l6.452.8"></span>ἐστὶ τῶν ἐν διαφέρουσι μορίοις τοῦ σώματος ἐναντίας ἐχόντων
<span class="lb" data-page="6.452" data-line="9" id="l6.452.9"></span>κράσεις. ὅσοι δὲ καθ’ ἓν ὁτιοῦν, ἤτοι γε ὁμοιομερὲς,
<span class="lb" data-page="6.452" data-line="10" id="l6.452.10"></span>ἢ ὀργανικὸν, ἀνώμαλον ἔχουσι κρᾶσιν, ἕτερος ἐπ’ αὐτοῖς
<span class="lb" data-page="6.452" data-line="11" id="l6.452.11"></span>εἰρήσεται λόγος.
</p>
          </article>

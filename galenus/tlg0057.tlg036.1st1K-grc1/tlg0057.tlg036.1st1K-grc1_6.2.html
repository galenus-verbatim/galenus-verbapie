<article xmlns="http://www.w3.org/1999/xhtml" id="urn:cts:greekLit:tlg0057.tlg036.1st1K-grc1:6.2">
<span class="pb page1" data-page="6.384" id="p6.384"></span>
<span class="milestone ed1page page1" data-n="4.276" data-unit="ed1page" id="ed1page.4.276"></span>
<span class="milestone ed2page page1" data-n="6.164" data-unit="ed2page" id="ed2page.6.164"></span>
            <p>
<span class="lb" data-page="6.384" data-line="1" id="l6.384.1"></span>Αἱ μοχθηραὶ δὲ τῶν σωμάτων κατασκευαὶ
<span class="lb" data-page="6.384" data-line="2" id="l6.384.2"></span>διτταὶ κατὰ γένος εἰσίν· ἔνιαι μὲν γὰρ αὐτῶν ὁμαλῶς, ἔνιαι
<span class="lb" data-page="6.384" data-line="3" id="l6.384.3"></span>δὲ ἀνωμάλως ἔχουσι κεκραμένα τὰ στοιχειώδη τε καὶ πρῶτα
<span class="lb" data-page="6.384" data-line="4" id="l6.384.4"></span>τοῦ σώματος μόρια, καλούμενα δ’ ὑπ’ Ἀριστοτέλους ὁμοιομερῆ.
<span class="lb" data-page="6.384" data-line="5" id="l6.384.5"></span>λέγω δ’ ὁμαλῶς μὲν, ὅταν ἐπί τινα δυσκρασίαν ἐκτραπῇ
<span class="lb" data-page="6.384" data-line="6" id="l6.384.6"></span>πάντα ὁμοίως τὰ τοῦ σώματος μόρια, ψυχρότερα τοῦ
<span class="lb" data-page="6.384" data-line="7" id="l6.384.7"></span>προσήκοντος ἢ θερμότερα γενόμενα, ἢ ξηρότερα ἢ ὑγρότερα,
<span class="lb" data-page="6.384" data-line="8" id="l6.384.8"></span>καὶ κατὰ συζυγίαν τινὰ μὲν ἅμα θερμότερά τε καὶ
<span class="lb" data-page="6.384" data-line="9" id="l6.384.9"></span>ξηρότερα, τινὰ δὲ ὑγρότερα καὶ ψυχρότερα γιγνόμενα, καί
<span class="lb" data-page="6.384" data-line="10" id="l6.384.10"></span>τινα μὲν ὑγρότερα καὶ θερμότερα, τινὰ δὲ ψυχρότερα καὶ
<span class="lb" data-page="6.384" data-line="11" id="l6.384.11"></span>ξηρότερα. καὶ μέντοι καὶ κατὰ τὴν τῶν ὀργανικῶν μορίων
<span class="lb" data-page="6.384" data-line="12" id="l6.384.12"></span>σύνθεσιν ἔνια μὲν ὁμαλῶς, ἔνια δὲ ἀνωμάλως σύγκειται.
<span class="lb" data-page="6.384" data-line="13" id="l6.384.13"></span>πρῶτον μὲν οὖν ἐρῶ καὶ νῦν, ὁποῖαι κατασκευαὶ σωμάτων
<span class="lb" data-page="6.384" data-line="14" id="l6.384.14"></span>εἰσὶν αἱ νοσωδέσταται, καθάπερ καὶ πρόσθεν ἐδήλωσα τὴν
<span class="lb" data-page="6.384" data-line="15" id="l6.384.15"></span>ὑγιεινήν. ἀλλ’ αὕτη μὲν μία, τὸ γὰρ ἄριστον ἐν παντὶ
<span class="lb" data-page="6.384" data-line="16" id="l6.384.16"></span>γένει πράγματος ἕν ἐστι· τὰ μοχθηρὰ δὲ δηλονότι πάμπολλα.
<span class="lb" data-page="6.384" data-line="17" id="l6.384.17"></span>διττὴ δ’ αὐτῶν ἐστιν ἡ γενικὴ διαφορὰ, καθάπερ
<span class="lb" data-page="6.384" data-line="18" id="l6.384.18"></span>ἀρτίως εἶπον, ἐνίων μὲν ἐν ὁμοίᾳ δυσκρασίᾳ ἅπαντα
<span class="pb" data-page="6.385" id="p6.385"></span>
<span class="lb" data-page="6.385" data-line="1" id="l6.385.1"></span>ἐχόντων τὰ μόρια, τινῶν δ’ ἐν διαφερούσῃ. τῶν μὲν οὖν
<span class="lb" data-page="6.385" data-line="2" id="l6.385.2"></span>ὁμοίαν ἐχόντων δυσκρασίαν εὔδηλον ὡς χείριστά ἐστι τὰ
<span class="lb" data-page="6.385" data-line="3" id="l6.385.3"></span>σφοδρὰς ἔχοντα ταύτας, καὶ μάλιστα τὰς ψυχρὰς ἅμα καὶ
<span class="lb" data-page="6.385" data-line="4" id="l6.385.4"></span>ξηράς· τῶν δ’ ἀνωμάλους ἐχόντων κατασκευὰς σωμάτων
<span class="lb" data-page="6.385" data-line="5" id="l6.385.5"></span>οὐδ’ ἀριθμῆσαι ῥᾴδιόν ἐστι τὰς ὑπαλλάξεις. ἀλλὰ κᾀκεῖνα
<span class="lb" data-page="6.385" data-line="6" id="l6.385.6"></span>δ’ ὑπαλλάξειεν ἄν τις διττοῖς εἴδεσιν, ἢ γένεσιν, ἢ ὅπερ
<span class="lb" data-page="6.385" data-line="7" id="l6.385.7"></span>ἄν τις ὀνομάζειν ἐθέλοι. νοσωδέστατα μὲν γὰρ αὐτῶν ἐστιν,
<span class="lb" data-page="6.385" data-line="8" id="l6.385.8"></span>ὅσα ταῖς ἐναντίαις κράσεσι τὰ κυριώτατα τῶν μορίων ἔχει
<span class="lb" data-page="6.385" data-line="9" id="l6.385.9"></span>πλεονεκτούμενα· μετριώτερα δ’, ἐν οἷς οὕτω διάκειται τὰ
<span class="lb" data-page="6.385" data-line="10" id="l6.385.10"></span>μὴ κύρια. τεθέαμαι γάρ τινας ἤδη ἔχοντας κοιλίαν μὲν ψυχρὰν,
<span class="lb" data-page="6.385" data-line="11" id="l6.385.11"></span>κεφαλὴν δὲ θερμὴν, ὥσπερ ἐνίους ἔμπαλιν ἐπὶ κεφαλῇ
<span class="lb" data-page="6.385" data-line="12" id="l6.385.12"></span>ψυχρᾷ θερμὴν κοιλίαν. <span class="milestone ed2page" data-n="6.165" data-unit="ed2page" id="ed2page.6.165"></span>ἐθεασάμην δὲ κατὰ συμβεβηκὸς,
<span class="lb" data-page="6.385" data-line="13" id="l6.385.13"></span>οὐ πρώτως, οὐδὲ κατὰ τὸν ἴδιον λόγον τῆς κράσεως ἐκχολουμένην
<span class="lb" data-page="6.385" data-line="14" id="l6.385.14"></span>γαστέρα συνεχῶς, οὐκ οὖσαν φύσει θερμὴν, ὥσπερ γε
<span class="lb" data-page="6.385" data-line="15" id="l6.385.15"></span>καὶ ψυχομένην ἑτέραν, καίτοι οὐκ οὖσαν φύσει ψυχράν· οὕτως
<span class="lb" data-page="6.385" data-line="16" id="l6.385.16"></span>δὲ καὶ κεφαλὴν, ἧπάρ τε καὶ σπλῆνα, καὶ ἄλλο μόριον ἀπολαῦον
<span class="lb" data-page="6.385" data-line="17" id="l6.385.17"></span>ἐνίοτε τῆς ἑτέρας δυσκρασίας, ἤτοι μηδὲν αὐτὸ φύσει βεβλαμμένον
<span class="pb" data-page="6.386" id="p6.386"></span>
<span class="lb" data-page="6.386" data-line="1" id="l6.386.1"></span>εἰς τὴν προσήκουσαν κρᾶσιν, ἢ διακείμενον ἐναντίως
<span class="lb" data-page="6.386" data-line="2" id="l6.386.2"></span>αὐτῇ. περὶ πρώτων οὖν ὁ λόγος ἔσται μοι τῶν ὁμαλὴν τὴν
<span class="lb" data-page="6.386" data-line="3" id="l6.386.3"></span>δυσκρασίαν ἐχόντων, ἀπὸ τῶν θερμοτέρων ἀρξαμένῳ. λέλεκται
<span class="lb" data-page="6.386" data-line="4" id="l6.386.4"></span>δ’ ἐν τοῖς περὶ κράσεων, ἀδύνατον εἶναι διαμένειν ἐπὶ πολὺ
<span class="lb" data-page="6.386" data-line="5" id="l6.386.5"></span>δυσκρασίαν τινὰ μίαν, αὐτὴ γὰρ ἑαυτῇ προσκτᾶταί τινα ἐξ
<span class="lb" data-page="6.386" data-line="6" id="l6.386.6"></span>ἀνάγκης ἑτέραν. διὸ καὶ τοῖς πλείστοις τῶν ἰατρῶν τέτταρες
<span class="lb" data-page="6.386" data-line="7" id="l6.386.7"></span>ἔδοξαν εἷναι μόναι δυσκρασίαι σύνθετοι, τὰς δὲ ἁπλᾶς
<span class="lb" data-page="6.386" data-line="8" id="l6.386.8"></span>οὐκ εἶναι· τήν τε γὰρ θερμὴν ἐξικμάζουσαν ἀεὶ τὰς ὑγρότητας
<span class="lb" data-page="6.386" data-line="9" id="l6.386.9"></span>ἐπικτᾶσθαι ξηρότητα, τήν τε ψυχρὰν, ἅτε οὐκ ἐκδαπανῶσαν,
<span class="lb" data-page="6.386" data-line="10" id="l6.386.10"></span>ὑποτρέφειν ὑγρότητα, κατὰ ταὐτὰ δὲ καὶ τὴν
<span class="lb" data-page="6.386" data-line="11" id="l6.386.11"></span>ξηρὰν ἐν μὲν τῷ χρόνῳ τῶν αὐξητικῶν ἡλικιῶν ἑαυτοῦ θερμότερον
<span class="lb" data-page="6.386" data-line="12" id="l6.386.12"></span>ἀποφαίνειν τὸ ζῶον, ἐν δὲ τῷ τῶν παρακμαστικῶν
<span class="lb" data-page="6.386" data-line="13" id="l6.386.13"></span>ἀποψύχειν· ξηραίνειν μὲν τὰ στερεὰ μόρια τοῦ σώματος,
<span class="lb" data-page="6.386" data-line="14" id="l6.386.14"></span>ἀθροίζειν δὲ περιττωμάτων πλῆθος· ὥσπερ γε καὶ τὴν
<span class="lb" data-page="6.386" data-line="15" id="l6.386.15"></span>ὑγρὰν, ἢν ἅμα τῷ θερμοτάτῳ συμμέτρῳ συστῇ, γίνεσθαί
<span class="lb" data-page="6.386" data-line="16" id="l6.386.16"></span>ποτε κατ’ ἀμφοτέρας τὰς ἀντιθέσεις εὔκρατον. ἀμφοτέρας
<span class="lb" data-page="6.386" data-line="17" id="l6.386.17"></span>δ’ ἀντιθέσεις δηλονότι λέγω τὴν κατὰ τὸ θερμὸν καὶ
<span class="pb" data-page="6.387" id="p6.387"></span>
<span class="lb" data-page="6.387" data-line="1" id="l6.387.1"></span>ψυχρὸν καὶ τὴν κατὰ τὸ ξηρὸν καὶ ὑγρόν. ἔσται δ’ εὔκρατος
<span class="lb" data-page="6.387" data-line="2" id="l6.387.2"></span>ἡ τοιαύτη κατὰ τὸν τῆς ἀκμῆς καιρὸν, οὐχ ἥκιστα
<span class="lb" data-page="6.387" data-line="3" id="l6.387.3"></span>δὲ κᾀν τῷ κατὰ τὴν παρακμὴν, ὡς ἐκείνοις πρέπει. τὴν
<span class="lb" data-page="6.387" data-line="4" id="l6.387.4"></span>μὲν γὰρ ἀρίστην κρᾶσιν ἴσχει τὸ σῶμα κατὰ τὴν τῶν μειρακίων
<span class="lb" data-page="6.387" data-line="5" id="l6.387.5"></span>ἡλικίαν, αἱ δ’ ἄλλαι πᾶσαι χείρους ταύτης εἰσὶν, ὡς
<span class="lb" data-page="6.387" data-line="6" id="l6.387.6"></span>ἐδείχθη. καὶ μέντοι καὶ τοῦτ’ ἀναμεμνήσθω, ἕν τι ὂν αὐτὸ
<span class="lb" data-page="6.387" data-line="7" id="l6.387.7"></span>τῶν εἰρημένων. διττῶν γὰρ οὐσῶν ἐνεργειῶν κατὰ τὰ ζῶα,
<span class="lb" data-page="6.387" data-line="8" id="l6.387.8"></span>τὰς μὲν σωματικὰς οἱ παῖδες ἀρίστας ἔχουσι, τὰς δὲ ψυχικὰς
<span class="lb" data-page="6.387" data-line="9" id="l6.387.9"></span>ἡ μετὰ τοὺς παῖδας ἡλικία μέχρι τῆς παρακμαστικῆς.
<span class="lb" data-page="6.387" data-line="10" id="l6.387.10"></span>οὐκ ἔστι δὲ καὶ ἐτῶν ἀριθμῷ περιορίσαι ταύτας, καθάπερ
<span class="lb" data-page="6.387" data-line="11" id="l6.387.11"></span>ἔνιοι πεποιήκασι, πλὴν ἢ κατὰ πλάτος. ἡβάσκειν οὖν ἄρχονταί
<span class="lb" data-page="6.387" data-line="12" id="l6.387.12"></span>τινες ἅμα τῷ πληρῶσαι τὸ τεσσαρεσκαιδέκατον ἔτος, ἔνιοι δὲ
<span class="lb" data-page="6.387" data-line="13" id="l6.387.13"></span>μετ’ ἐνιαυτὸν, ἢ καὶ πλείονα χρόνον· ἀρχήν τε τῆς παρακμῆς
<span class="lb" data-page="6.387" data-line="14" id="l6.387.14"></span>ἴσχουσιν, ἔνιοι μὲν εὐθέως μετὰ τὸ τριακοστὸν ἔτος, ἔνιοι δὲ
<span class="lb" data-page="6.387" data-line="15" id="l6.387.15"></span>μετὰ τὸ τριακοστὸν πέμπτον. τὴν μὲν οὖν ἰσχὺν ἅπαντες ἄνθρωποι
<span class="lb" data-page="6.387" data-line="16" id="l6.387.16"></span>καθαιροῦνται μετὰ τὴν ἀκμαστικὴν ἡλικίαν, οὐ μὴν
<span class="lb" data-page="6.387" data-line="17" id="l6.387.17"></span>τήν γε ὑγίειαν ἀπολλύουσιν, ἀλλ’ ἧττον μὲν ἐπαινετὴν ἔχουσιν
<span class="pb" data-page="6.388" id="p6.388"></span>
<span class="lb" data-page="6.388" data-line="1" id="l6.388.1"></span>ἢ πρόσθεν, ἔχουσι δ’ ὅμως οὐ μόνον ἄχρι γήρως ἀρχῆς,
<span class="lb" data-page="6.388" data-line="2" id="l6.388.2"></span>ἀλλὰ καὶ κατ’ αὐτὸ τὸ γῆρας ὅλον, ὃ δὴ δοκεῖ τισιν εἶναι
<span class="lb" data-page="6.388" data-line="3" id="l6.388.3"></span>νόσημα φυσικὸν, ὁπόταν μήτ’ ὀδυνῶνταί τι, μήτε τινὰ τῶν
<span class="lb" data-page="6.388" data-line="4" id="l6.388.4"></span>ἐνεργειῶν, αἷς εἰς τὰς κατὰ τὸν βίον <span class="milestone ed1page" data-n="4.278" data-unit="ed1page" id="ed1page.4.278"></span>πράξεις χρώμεθα,
<span class="lb" data-page="6.388" data-line="5" id="l6.388.5"></span>τελέως ἀπολέσωσιν, ἢ μὴ παντάπασιν ἄῤῥωστον ἔχωσιν,
<span class="lb" data-page="6.388" data-line="6" id="l6.388.6"></span>ὑγιαίνουσιν ὑγίειαν οὖσαν οἰκείαν γήρᾳ. μεμνῆσθαι
<span class="lb" data-page="6.388" data-line="7" id="l6.388.7"></span>γὰρ δεῖ που καὶ τῶν περὶ τῆς ὑγιείας ἀποδεδειγμένων, ὡς
<span class="lb" data-page="6.388" data-line="8" id="l6.388.8"></span>πάμπολυ τὸ πλάτος αὐτῆς ἐστιν. εἰ δὲ καὶ τρίτη τίς ἐστι
<span class="lb" data-page="6.388" data-line="9" id="l6.388.9"></span>διάθεσις σώματος, ἣν οἱ περὶ τὸν Ἡρόφιλον οὐδετέραν ὀνομάζουσι,
<span class="lb" data-page="6.388" data-line="10" id="l6.388.10"></span>τὴν τοῖς ἐκ πυρετῶν χαλεπῶν διασωθεῖσιν ὑπάρχουσαν
<span class="lb" data-page="6.388" data-line="11" id="l6.388.11"></span>κατὰ τὸν τῆς ἀναλήψεως χρόνον, καὶ τῇ τοῦ γήρως
<span class="lb" data-page="6.388" data-line="12" id="l6.388.12"></span>ἡλικίᾳ, τὸ μὲν ἔξω νόσου τοῖς γέρουσιν εἶναι πάντως
<span class="lb" data-page="6.388" data-line="13" id="l6.388.13"></span>ὑπάρξει, τὸ δὲ τὰς ἐνεργείας ἰσχυρὰς ἔχειν ὁμοίως τοῖς
<span class="lb" data-page="6.388" data-line="14" id="l6.388.14"></span>ἀκμάζουσιν οὐχ ὑπάρχει. ἀλλ’ ἐὰν, εἰς ὅσον γέροντι χρεία
<span class="lb" data-page="6.388" data-line="15" id="l6.388.15"></span>βλέπειν τε καὶ ἀκούειν καὶ βαδίζειν καὶ τἄλλα πράττειν
<span class="lb" data-page="6.388" data-line="16" id="l6.388.16"></span>δύνασθαι, μηδὲν ἐλλίπῃ τὸ σῶμα, καὶ τοῦτ’ ἄν τις
<span class="lb" data-page="6.388" data-line="17" id="l6.388.17"></span>εἰκότως ὀνομάζοι γέροντος ὑγίειαν, ὅλον τοῦτο λέγων
<span class="lb" data-page="6.388" data-line="18" id="l6.388.18"></span>ὑγίειαν γέροντος, οὐχ ἁπλῶς ὑγίειαν. <span class="milestone ed2page" data-n="6.166" data-unit="ed2page" id="ed2page.6.166"></span>ἐκείνη μὲν
<span class="pb" data-page="6.389" id="p6.389"></span>
<span class="lb" data-page="6.389" data-line="1" id="l6.389.1"></span>γὰρ ἄμεμπτός ἐστι τὴν διὰ τῶν ἐνεργειῶν ἀρετὴν,
<span class="lb" data-page="6.389" data-line="2" id="l6.389.2"></span>μεμπτὴ δ’ ἡ τῶν γερόντων· ἔχουσα γὰρ ἁπάσας τὰς ἐνεργείας
<span class="lb" data-page="6.389" data-line="3" id="l6.389.3"></span>οὐδεμίαν ἐῤῥωμένην ἔχει. καὶ δὴ καὶ τὸ γηροκομικὸν
<span class="lb" data-page="6.389" data-line="4" id="l6.389.4"></span>ὀνομαζόμενον μέρος τῆς ἰατρικῆς σκοπὸν ἔχει τὴν
<span class="lb" data-page="6.389" data-line="5" id="l6.389.5"></span>γεροντικὴν ὑγείαν εἰς ὅσον οἷόν τε διαφυλάττειν. ὅσα δὲ
<span class="lb" data-page="6.389" data-line="6" id="l6.389.6"></span>σώματα νοσώδη κατασκευὴν ἔσχηκεν εὐθὺς ἐν τῇ πρώτῃ
<span class="lb" data-page="6.389" data-line="7" id="l6.389.7"></span>γενέσει, ταῦτα τὴν ἀρχὴν μὲν οὐδ’ ἀφικνεῖταί ποτε εἰς
<span class="lb" data-page="6.389" data-line="8" id="l6.389.8"></span>τὸ γῆρας, εἰ δ’ ἀφίκοιτο, πάντα ἕν γέ τι νόσημα χρόνιον
<span class="lb" data-page="6.389" data-line="9" id="l6.389.9"></span>ἴσχει. προὐθέμεθα δ’ ἐν τῷ νῦν λόγῳ περὶ τῶν μοχθηρὰν
<span class="lb" data-page="6.389" data-line="10" id="l6.389.10"></span>ἐχόντων κατασκευὴν διελθεῖν, σκοποῦντες, ὅπως ἄν τις
<span class="lb" data-page="6.389" data-line="11" id="l6.389.11"></span>αὐτὰ φυλάττοι κατὰ τὸ πλεῖστον ὑγιαίνοντα.
</p>
          </article>

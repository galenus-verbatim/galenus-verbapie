<article xmlns="http://www.w3.org/1999/xhtml" id="urn:cts:greekLit:tlg0057.tlg036.1st1K-grc1:6.5">
<span class="pb page1" data-page="6.403" id="p6.403"></span>
<span class="milestone ed1page page1" data-n="4.280" data-unit="ed1page" id="ed1page.4.280"></span>
<span class="milestone ed2page page1" data-n="6.170" data-unit="ed2page" id="ed2page.6.170"></span>
            <p>
<span class="lb" data-page="6.403" data-line="4" id="l6.403.4"></span>Περὶ δὲ τῶν ἀνώμαλον ἐχόντων τὴν κατασκευὴν
<span class="lb" data-page="6.403" data-line="5" id="l6.403.5"></span>τοῦ σώματος οὐκ ἐγχωρεῖ διὰ βραχέων εἰπεῖν,
<span class="lb" data-page="6.403" data-line="6" id="l6.403.6"></span>ἐπειδὴ πολλαὶ τῶν τοιούτων ὑπαλλάξεις εἰσὶν, ἄλλων ἄλλο
<span class="lb" data-page="6.403" data-line="7" id="l6.403.7"></span>μόριον ἐχόντων δύσκρατον. ἀλλὰ κᾂν δύο δύσκρατα ἔχωσί
<span class="lb" data-page="6.403" data-line="8" id="l6.403.8"></span>τινες, ὑπαλλάξεις καὶ τούτων γίνονται πολλαί. καὶ διὰ
<span class="lb" data-page="6.403" data-line="9" id="l6.403.9"></span>τοῦτο πρότερον εἰπόντες, ὅσα τῷ τε τὴν ἄμεμπτον ἔχοντι
<span class="lb" data-page="6.403" data-line="10" id="l6.403.10"></span>κατασκευὴν, βιοῦντι δὲ βίον δουλικὸν, ἢ περισταστικὸν, ἢ
<span class="lb" data-page="6.403" data-line="11" id="l6.403.11"></span>ὅπως ἄν. τις ὀνομάζειν ἐθέλοι, ποιητέον ἐστὶν, καὶ μετὰ
<span class="lb" data-page="6.403" data-line="12" id="l6.403.12"></span>ταῦτα, ὅσα τοῖς ὁμαλὴν τὴν δυσκρασίαν ἐν ὁμοίῳ βίῳ, μεταβήσομεν
<span class="lb" data-page="6.403" data-line="13" id="l6.403.13"></span>τηνικαῦτα πρὸς τοὺς ἀνώμαλον ἔχοντας ἐν τοῖς
<span class="lb" data-page="6.403" data-line="14" id="l6.403.14"></span>τοῦ σώματος μέρεσι τὴν κατασκευήν. ἄμεμπτον δὲ κατασκευὴν
<span class="lb" data-page="6.403" data-line="15" id="l6.403.15"></span>σώματος, ὡς πολλάκις εἴρηται, κατὰ πλάτος νοητέον
<span class="lb" data-page="6.403" data-line="16" id="l6.403.16"></span>ἐστὶν, ὥσπερ καὶ αὐτὴν τὴν ὑγίειαν. οὔτε γὰρ ὑγιαίνειν τις
<span class="lb" data-page="6.403" data-line="17" id="l6.403.17"></span>ἡμῶν ἂν δόξειε τήν γ’ ἀκριβῶς ἄμεμπτον ὑγίειαν οὐκ ἔχων,
<span class="pb" data-page="6.404" id="p6.404"></span>
<span class="lb" data-page="6.404" data-line="1" id="l6.404.1"></span>οὔτ’ ἀμέμπτως κατεσκευάσθαι τὸ σῶμα. λέγουσι δ’ ὑγιαίνοντας
<span class="lb" data-page="6.404" data-line="2" id="l6.404.2"></span>μὲν, ὅσοι μήτ’ ὀδυνῶνταί τι μέρος σώματος, εἴς τε
<span class="lb" data-page="6.404" data-line="3" id="l6.404.3"></span>τὰς κατὰ τὸν βίον ἐνεργείας ἀπαραπόδιστοι τυγχάνουσιν
<span class="lb" data-page="6.404" data-line="4" id="l6.404.4"></span>ὄντες, οὕτω δὲ κατασκευὴν σώματος ἄμεμπτον ἔχειν, ὅταν
<span class="lb" data-page="6.404" data-line="5" id="l6.404.5"></span>μήθ’ ὑπὸ τῶν ἔξωθεν αἰτίων ἑτοίμως εἰς νόσον ἄγηται,
<span class="lb" data-page="6.404" data-line="6" id="l6.404.6"></span>μήθ’ ὑπὸ τῶν ἐξ αὐτῶν, διωρισμένου δηλονότι τοῦ νοσεῖν
<span class="lb" data-page="6.404" data-line="7" id="l6.404.7"></span>ἐνίους συνεχῶς, οὐ διὰ τὴν οἰκείαν κατασκευὴν τοῦ σώματος,
<span class="lb" data-page="6.404" data-line="8" id="l6.404.8"></span>ἀλλὰ καὶ διὰ μοχθηρὰν δίαιταν, <span class="milestone ed2page" data-n="6.171" data-unit="ed2page" id="ed2page.6.171"></span>ἤτοι γ’ ἀργὸν
<span class="lb" data-page="6.404" data-line="9" id="l6.404.9"></span>βίον βιοῦντας, ἢ ὑπερπονοῦντας, ἢ περὶ τὰς τῶν σιτίων
<span class="lb" data-page="6.404" data-line="10" id="l6.404.10"></span>ποιότητας ἢ ποσότητας ἢ καιροὺς ἁμαρτάνοντας, ἤ τινα
<span class="lb" data-page="6.404" data-line="11" id="l6.404.11"></span>τῶν ἐπιτηδευμάτων βλαβερῶς ἐπιτηδεύοντας, ἢ περὶ τὴν
<span class="lb" data-page="6.404" data-line="12" id="l6.404.12"></span>τῶν ὕπνων ποσότητα σφαλλομένους, ἢ χρῆσιν ἀφροδισίων
<span class="lb" data-page="6.404" data-line="13" id="l6.404.13"></span>ἄμετρον, ἢ καὶ συντήκοντας ἑαυτοὺς ἐν λύπαις καὶ φροντίσιν
<span class="lb" data-page="6.404" data-line="14" id="l6.404.14"></span>οὐκ ἀναγκαίαις. οἶδα γὰρ παμπόλλους διὰ τοιαύτας
<span class="lb" data-page="6.404" data-line="15" id="l6.404.15"></span>αἰτίας νοσοῦντας καθ’ ἕκαστον ἐνιαυτόν· ἀλλ’ οὐ φήσομεν
<span class="lb" data-page="6.404" data-line="16" id="l6.404.16"></span>αὐτοὺς κακῶς κατεσκευάσθαι τὸ σῶμα, καθάπερ ἐκείνους,
<span class="lb" data-page="6.404" data-line="17" id="l6.404.17"></span>ὅσοι μηδὲν ἁμαρτάνοντες ὧν κατέλεξα συνεχῶς νοσοῦσιν.
<span class="lb" data-page="6.404" data-line="18" id="l6.404.18"></span>ὑποκείσθω τοίνυν ἐν λόγῳ πρῶτος ὁ τὴν κατὰ πλάτος
<span class="pb" data-page="6.405" id="p6.405"></span>
<span class="lb" data-page="6.405" data-line="1" id="l6.405.1"></span>ἄμεμπτον ἔχων κατασκευὴν σώματος, ἐν βίῳ δουλικῷ, δι’
<span class="lb" data-page="6.405" data-line="2" id="l6.405.2"></span>ὅλης ἡμέρας ὑπηρετῶν, ἤτοι τῶν μεγίστων δυνάμεών τισιν,
<span class="lb" data-page="6.405" data-line="3" id="l6.405.3"></span>ἢ μονάρχῳ, χωριζόμενος δὲ τοῦ δεσπότου περὶ τὰ πέρατα
<span class="lb" data-page="6.405" data-line="4" id="l6.405.4"></span>τῆς ἡμέρας. ὁρίσαι δὲ πάλιν ἐπὶ τούτου χρὴ, τίνα
<span class="lb" data-page="6.405" data-line="5" id="l6.405.5"></span>λέγω πέρατα, παρακοὴν γὰρ ὁ λόγος ἐργάσεται τοῖς ἀναλεγομένοις
<span class="lb" data-page="6.405" data-line="6" id="l6.405.6"></span>αὐτὸ, εἰ μὴ τύχοι διορισμοῦ προσήκοντος. ἐὰν
<span class="lb" data-page="6.405" data-line="7" id="l6.405.7"></span>γοῦν εἴπω, χωρίζεσθαι τηνικαῦτα πρῶτον εἰς τὴν ἐπιμέλειαν
<span class="lb" data-page="6.405" data-line="8" id="l6.405.8"></span>τοῦ σώματος, ἡνίκα ὁ ἥλιος δύνῃ, μὴ προσθεὶς, ὁποίας
<span class="lb" data-page="6.405" data-line="9" id="l6.405.9"></span>ἡμέρας λέγω, πότερον τῆς περὶ τὰς θερινὰς τροπὰς, ἢ χειμερινὰς,
<span class="lb" data-page="6.405" data-line="10" id="l6.405.10"></span>ἢ κατά τινα τῶν ἰσημερινῶν, ἢ χρόνον ἑκάτερον
<span class="lb" data-page="6.405" data-line="11" id="l6.405.11"></span>ἐν τῷ μεταξὺ τῶν εἰρημένων καιρῶν, ἀδύνατόν ἐστι συμφερούσας
<span class="lb" data-page="6.405" data-line="12" id="l6.405.12"></span>ὑποθήκας ποιήσασθαι. κατὰ γοῦν τὴν Ῥωμαίων
<span class="lb" data-page="6.405" data-line="13" id="l6.405.13"></span>πόλιν αἱ μέγισται μὲν ἡμέραι καὶ νύκτες βραχὺ μείζους
<span class="lb" data-page="6.405" data-line="14" id="l6.405.14"></span>ὡρῶν ἰσημερινῶν ιε΄ γίγνονται, καθάπερ γε πάλιν αἱ ἐλάχισται
<span class="lb" data-page="6.405" data-line="15" id="l6.405.15"></span>μικρὸν ἀποδέουσαι τῶν θ΄, κατὰ δὲ τὴν μεγάλην
<span class="lb" data-page="6.405" data-line="16" id="l6.405.16"></span>Ἀλεξάνδρειαν ιδ΄ μὲν ὡρῶν αἱ μέγισται, ι΄ δὲ αἱ σμικρόταται.
<span class="lb" data-page="6.405" data-line="17" id="l6.405.17"></span>ὁ μὲν οὖν ταῖς σμικροτάταις μὲν ἡμέραις, μεγίσταις
<span class="lb" data-page="6.405" data-line="18" id="l6.405.18"></span>δὲ νυξὶν ἀφιστάμενος τῆς ὑπηρεσίας, ἡλίου δυομένου,
<span class="lb" data-page="6.405" data-line="19" id="l6.405.19"></span>καὶ τρίψασθαι κατὰ σχολὴν, καὶ λούσασθαι δύναται,
<span class="pb" data-page="6.406" id="p6.406"></span>
<span class="lb" data-page="6.406" data-line="1" id="l6.406.1"></span>καὶ κοιμηθῆναι συμμέτρως. οὐδεὶς δ’ ἐστὶν ὃς οὐδ’ ἐν ταῖς
<span class="lb" data-page="6.406" data-line="2" id="l6.406.2"></span>μεγίσταις, οὐδ’ ἐν τούτοις οἷός τ’ ἐστί τι πρᾶξαι μετρίως·
<span class="lb" data-page="6.406" data-line="3" id="l6.406.3"></span>οὐ μὴν οὐδ’ ἔγνων τινὰ τοιαύτη δυστυχίᾳ βίου
<span class="lb" data-page="6.406" data-line="4" id="l6.406.4"></span>χρησάμενον. ὁ γοῦν ὧν ἴσμεν αὐτοκρατόρων ἑτοιμότατα
<span class="lb" data-page="6.406" data-line="5" id="l6.406.5"></span>πρὸς τὴν τοῦ σώματος ἐπιμέλειαν ἀφικόμενος Ἀντωνῖνος
<span class="lb" data-page="6.406" data-line="6" id="l6.406.6"></span>ἐν μὲν ταῖς μικραῖς ἡμέραις ἡλίου δύνοντος εἰς τὴν παλαίστραν
<span class="lb" data-page="6.406" data-line="7" id="l6.406.7"></span>παρεγίγνετο, κατὰ δὲ τὰς μεγίστας ὥρᾳ θ΄ ἢ τὸ
<span class="lb" data-page="6.406" data-line="8" id="l6.406.8"></span>πλεῖστον ι΄. ὥστ’ ἔξεστι τοῖς παραμένουσιν αὐτῷ κατὰ τὰς
<span class="lb" data-page="6.406" data-line="9" id="l6.406.9"></span>ἡμερησίας πράξεις, ἀπαλλαγεῖσι, προνοήσασθαι τοῦ σώματος
<span class="lb" data-page="6.406" data-line="10" id="l6.406.10"></span>ἐν τῷ λοιπῷ μέρει τῆς ἡμέρας, ὡς ἅμα τῷ δῦναι τὸν
<span class="lb" data-page="6.406" data-line="11" id="l6.406.11"></span>ἥλιον εἰς ὕπνον τρέπεσθαι. τῆς γάρ τοι σμικροτάτης νυκτὸς
<span class="lb" data-page="6.406" data-line="12" id="l6.406.12"></span>ἴσης οὔσης θ΄ ταῖς ἰσημεριναῖς ὥραις, αὐτάρκης ὁ τοσοῦτος
<span class="lb" data-page="6.406" data-line="13" id="l6.406.13"></span>χρόνος αὐτοῖς ὕπνου τυχεῖν. ἐπισκεπτέον οὖν, εἴτε γυμνάζεσθαι
<span class="lb" data-page="6.406" data-line="14" id="l6.406.14"></span>κατὰ τὸν ἔμπροσθεν βίον ὁ τοιοῦτος ὑπηρέτης ἔθος
<span class="lb" data-page="6.406" data-line="15" id="l6.406.15"></span>ἔχει, εἴτ’ ἀγύμναστος λούεσθαι. τινὲς γὰρ οὐδὲ ἄχρι τοῦ
<span class="lb" data-page="6.406" data-line="16" id="l6.406.16"></span>τρίψασθαι προνοοῦνται σφῶν αὐτῶν, ἄντικρύς τ’ εἰς τὸ βαλανεῖον
<span class="lb" data-page="6.406" data-line="17" id="l6.406.17"></span>εἰσίασιν παραχεόμενοι τὸ ἔλαιον, ἢ καὶ στλεγγίδα
<span class="lb" data-page="6.406" data-line="18" id="l6.406.18"></span>μόνον λαβόντες, ὡς κατ’ αὐτὸ τὸ βαλανεῖον ἀποστλεγγίζεσθαι
<span class="pb" data-page="6.407" id="p6.407"></span>
<span class="lb" data-page="6.407" data-line="1" id="l6.407.1"></span>τὸν ἱδρῶτα. καὶ μέντοι καὶ μετρίως φέρουσι τὸ τοιοῦτον
<span class="lb" data-page="6.407" data-line="2" id="l6.407.2"></span>ἔθος ἔνιοι. ὥστε τινὰς αὐτῶν μηδὲ νοσεῖν συνεχῶς, ὅταν
<span class="lb" data-page="6.407" data-line="3" id="l6.407.3"></span>ὦσιν εὐδιάπνευστοι. καὶ καλοῦσί γε αὐτοὺς ἀραιοσυγκρίτους
<span class="lb" data-page="6.407" data-line="4" id="l6.407.4"></span>ἔνιοι τῶν ἰατρῶν τε καὶ γυμναστῶν. εἴρηται δὲ καὶ
<span class="lb" data-page="6.407" data-line="5" id="l6.407.5"></span>ὑφ’ Ἱπποκράτους, ὑγιεινοτέρους μὲν εἶναι τοὺς τοιούτους·
<span class="lb" data-page="6.407" data-line="6" id="l6.407.6"></span>ἀραιότης γὰρ, φησὶ, σώματος ἐς διαπνοὴν οἷς πλείω φέρεται,
<span class="lb" data-page="6.407" data-line="7" id="l6.407.7"></span>ὑγιεινότεροι, ὅσοις δ’ ἐλάσσω, νοσερώτεροι. τὴν
<span class="lb" data-page="6.407" data-line="8" id="l6.407.8"></span>μὲν δὴ τοιαύτην φύσιν σώματος οὐ χρὴ μετάγειν ἐφ’ ἕτερον
<span class="lb" data-page="6.407" data-line="9" id="l6.407.9"></span>ἔθος, οὐδ’ ὅλως οὐδεμίαν, ἀλλ’ ὅσαι διὰ τοῦ πολλοῦ
<span class="lb" data-page="6.407" data-line="10" id="l6.407.10"></span>χρόνου νοσοῦσιν.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg036.1st1K-grc1:6.9">
<span class="pb page1" data-page="6.419" id="p6.419"></span>
<span class="milestone ed1page page1" data-n="4.282" data-unit="ed1page" id="ed1page.4.282"></span>
<span class="milestone ed2page page1" data-n="6.176" data-unit="ed2page" id="ed2page.6.176"></span>
            <p>
<span class="lb" data-page="6.419" data-line="17" id="l6.419.17"></span>Καιρὸς οὖν ἤδη μεταβαίνειν ἐπὶ τὰς ἀνωμάλους
<span class="lb" data-page="6.419" data-line="18" id="l6.419.18"></span>κατασκευὰς τῶν σωμάτων, αἳ δὴ καὶ νοσώδεις
<span class="pb" data-page="6.420" id="p6.420"></span>
<span class="lb" data-page="6.420" data-line="1" id="l6.420.1"></span>πάντως εἰσίν. ἀνώμαλοι δὲ κατασκευαὶ γίγνονται τριττῶς,
<span class="lb" data-page="6.420" data-line="2" id="l6.420.2"></span>διὸ καὶ ἡ τοῦ σώματος ἡμῶν σύνθεσίς ἐστι τριττή· μία
<span class="lb" data-page="6.420" data-line="3" id="l6.420.3"></span>μὲν ἡ ἐκ τῶν πρώτων στοιχείων, ἐξ ὧν γέγονε τὰ καλούμενα
<span class="lb" data-page="6.420" data-line="4" id="l6.420.4"></span>παρὰ Ἀριστοτέλους ὁμοιομερῆ· δευτέρα δὲ ἡ ἐκ
<span class="lb" data-page="6.420" data-line="5" id="l6.420.5"></span>τούτων αὐτῶν τῶν ὁμοιομερῶν, ἃ δὴ καὶ αὐτὰ στοιχεῖα
<span class="lb" data-page="6.420" data-line="6" id="l6.420.6"></span>πάλιν ἐστὶν αἰσθητὰ τῶν ἀνομοιομερῶν, ὅθεν ἡ τῶν ὀργανικῶν
<span class="lb" data-page="6.420" data-line="7" id="l6.420.7"></span>γίγνεται σύνθεσις· ἐπ’ αὐτοῖς ἡ τρίτη τοῦ παντὸς
<span class="lb" data-page="6.420" data-line="8" id="l6.420.8"></span>σώματος ἐκ τῶν ὀργανικῶν. εὐκολωτέρα μὲν οὖν ἐστιν ἡ
<span class="lb" data-page="6.420" data-line="9" id="l6.420.9"></span>τρίτη λεγομένη καὶ διαγνωσθῆναι, καὶ προνοίας τυχεῖν,
<span class="lb" data-page="6.420" data-line="10" id="l6.420.10"></span>δυσκολωτέρα δὲ ἡ δευτέρα, χαλεπωτάτη δὲ ἡ πρώτη. βέλτιον
<span class="lb" data-page="6.420" data-line="11" id="l6.420.11"></span>οὖν ἀπὸ τῆς τρίτης ἄρξασθαι, ῥᾴονα τήν τε διάγνωσιν
<span class="lb" data-page="6.420" data-line="12" id="l6.420.12"></span>ἐχούσης καὶ τὴν πρόνοιαν, οἷον εὐθέως ἐπὶ τῆς κεφαλῆς,
<span class="lb" data-page="6.420" data-line="13" id="l6.420.13"></span>(οὐδὲν γὰρ χεῖρον ἐντεῦθεν ἄρξασθαι,) δυσκράτου φύσει
<span class="lb" data-page="6.420" data-line="14" id="l6.420.14"></span>γινομένης, ὡς πολλὰ γεννᾷν περιττώματα, ἐξ ὧν αἱ βλάβαι
<span class="lb" data-page="6.420" data-line="15" id="l6.420.15"></span>γίνονται τοῖς ὑποκειμένοις ὀργάνοις, ἐφ’ ὅ τι ἂν αὐτῶν τράπηται
<span class="lb" data-page="6.420" data-line="16" id="l6.420.16"></span>τὸ περιττόν. ἑτοιμοτάτη μὲν οὖν ἡ εἰς τὸ στόμα καὶ
<span class="lb" data-page="6.420" data-line="17" id="l6.420.17"></span>τὰς ῥῖνας φορὰ, παραγίγνεται δὲ καὶ εἰς ὀφθαλμοὺς, ἐνίοις
<span class="lb" data-page="6.420" data-line="18" id="l6.420.18"></span>δὲ καὶ εἰς ὦτα. τὴν δὲ εἰς τὸ στόμα φορὰν τῶν περιττωμάτων
<span class="pb" data-page="6.421" id="p6.421"></span>
<span class="lb" data-page="6.421" data-line="1" id="l6.421.1"></span>ὑποδέχεται στόμαχός τε καὶ ἡ τραχεῖα ἀρτηρία,
<span class="lb" data-page="6.421" data-line="2" id="l6.421.2"></span>(καλοῦσι δὲ αὐτὴν καὶ βρόγχον,) ἧς τὸ συνάπτον τῷ στόματι
<span class="lb" data-page="6.421" data-line="3" id="l6.421.3"></span>πέρας ὑψηλὸν (ὀνομάζεται δὲ λάρυγξ) ὄργανον φωνῆς ὑπάρχει,
<span class="lb" data-page="6.421" data-line="4" id="l6.421.4"></span>ὡς ἐν τῷ περὶ φωνῆς ὑπομνήματι δέδεικται. οὕτως τε
<span class="lb" data-page="6.421" data-line="5" id="l6.421.5"></span>οὖν αὐτὸς ὁ λάρυγξ ὑπὸ τῶν εἰς αὐτὸν ἐκ τῆς κεφαλῆς καταῤῥεόντων
<span class="lb" data-page="6.421" data-line="6" id="l6.421.6"></span>ὑγραινόμενος ἐν ἀρχῇ μὲν βραγχώδη τὴν φωνὴν
<span class="lb" data-page="6.421" data-line="7" id="l6.421.7"></span>ἐργάζεται, προϊόντος δὲ τοῦ χρόνου μικράν· ἢν δ’
<span class="lb" data-page="6.421" data-line="8" id="l6.421.8"></span>ἐπὶ πλέον ἥκῃ τὸ κακὸν, ἀπόλλυται πᾶσα, συνδιαβρέχεται
<span class="lb" data-page="6.421" data-line="9" id="l6.421.9"></span>γὰρ τῷ λάρυγγι καὶ ἡ ἀρτηρία. δριμέος δὲ τοῦ ῥεύματος
<span class="lb" data-page="6.421" data-line="10" id="l6.421.10"></span>ὄντος, οὐκ εἰς φωνὴν μόνην ἡ βλάβη τοῖς εἰρημένοις μορίοις,
<span class="lb" data-page="6.421" data-line="11" id="l6.421.11"></span>ἀλλὰ καὶ χαλεπωτάτη τις ἀνάβρωσις προσέρχεται, τοιαύτη τὴν
<span class="lb" data-page="6.421" data-line="12" id="l6.421.12"></span>φύσιν, οἵας καὶ κατὰ τὸ δέρμα βλέπομεν βλαπτόμενον γιγνομένας
<span class="lb" data-page="6.421" data-line="13" id="l6.421.13"></span>πολλάκις ἄνευ τῆς ἔξωθεν αἰτίας. οὕτως δὲ καὶ
<span class="lb" data-page="6.421" data-line="14" id="l6.421.14"></span>πνεύμων αὐτοῖς ἑλκοῦται, καὶ φθόη καλεῖται τὸ πάθος.
<span class="lb" data-page="6.421" data-line="15" id="l6.421.15"></span>ἐὰν δὲ εἰς στόμαχόν τε καὶ γαστέρα τρέπηται τὸ ῥεῦμα,
<span class="lb" data-page="6.421" data-line="16" id="l6.421.16"></span>ψυχρὸν μὲν ὑπάρχον εἰς δυσκρασίαν ψυχρὰν ἄγει τὰ σώματα,
<span class="lb" data-page="6.421" data-line="17" id="l6.421.17"></span>θερμὸν δὲ εἰς θερμήν. ἑλκοῖ δὲ τοιοῦτον τῷ χρόνῳ,
<span class="lb" data-page="6.421" data-line="18" id="l6.421.18"></span>κατ’ ἀρχὰς δὲ τάς τε ὀρέξεις βλάπτει καὶ τὰς πέψεις.
<span class="pb" data-page="6.422" id="p6.422"></span>
<span class="lb" data-page="6.422" data-line="1" id="l6.422.1"></span>ἐὰν μὲν οὖν ψυχρὸν ᾖ τὸ ῥεῦμα, βραδυπεψίας τε καὶ ἀπεψίας
<span class="lb" data-page="6.422" data-line="2" id="l6.422.2"></span>καὶ ὀξυρεγμίας ἐργάζεται· ἐὰν δὲ καὶ διεφθαρμένον,
<span class="lb" data-page="6.422" data-line="3" id="l6.422.3"></span>εἰς διαφθορὰν ἄγει τὴν τροφὴν, ἤτοι κνισσώδεις, ἢ ὀξώδεις
<span class="lb" data-page="6.422" data-line="4" id="l6.422.4"></span>ἐρυγὰς ἀναπέμπουσαν, ἤ τινος ἑτέρας ἀῤῥήτου τε καὶ ῥητῆς
<span class="lb" data-page="6.422" data-line="5" id="l6.422.5"></span>ποιότητος. ὑποκαταβαίνουσα δὲ ἡ βλάβη καὶ τὴν νῆστιν
<span class="lb" data-page="6.422" data-line="6" id="l6.422.6"></span>ἀδικεῖ καὶ τὸ κῶλον. ἅπτεται δὲ καὶ τῶν κατὰ τὸ μεσεντέριον
<span class="lb" data-page="6.422" data-line="7" id="l6.422.7"></span>ἀγγείων, δι’ ὧν εἰς ἧπαρ ἡ ἀνάδοσις γίγνεται· καί
<span class="lb" data-page="6.422" data-line="8" id="l6.422.8"></span>τισι μὲν ἀνορεξίαι παρακολουθοῦσιν, ἐνίοις δὲ ὀρέξεις
<span class="lb" data-page="6.422" data-line="9" id="l6.422.9"></span>παρὰ φύσιν, ἃς ὀνομάζουσι κυνώδεις, ἢ καὶ μοχθηρῶν ἐδεσμάτων
<span class="lb" data-page="6.422" data-line="10" id="l6.422.10"></span>ἐπιθυμία, καθάπερ ταῖς κιττώσαις. εὔδηλον δὲ,
<span class="lb" data-page="6.422" data-line="11" id="l6.422.11"></span>ὅτι καὶ σταφυλὴ, καὶ παρίσθμια, καὶ παρουλίδες, ἀντιάδες
<span class="lb" data-page="6.422" data-line="12" id="l6.422.12"></span>τε καὶ βρώσεις ὀδόντων, ἑλκώσεις τε καὶ σηπεδόνες ἐν τῷ
<span class="lb" data-page="6.422" data-line="13" id="l6.422.13"></span>στόματι <span class="milestone ed2page" data-n="6.177" data-unit="ed2page" id="ed2page.6.177"></span>τοῖς ἐκ τῆς κεφαλῆς εἰς αὐτὰ καταῤῥέουσιν
<span class="lb" data-page="6.422" data-line="14" id="l6.422.14"></span>ἰχῶρσιν ἕπονται. καὶ τό γε πολὺ πλῆθος τῶν ἰατρῶν ἢ
<span class="lb" data-page="6.422" data-line="15" id="l6.422.15"></span>τὸν γαργαρεῶνα τέμνουσιν, ἢ φάρμακα διδόασιν, ὅπως
<span class="lb" data-page="6.422" data-line="16" id="l6.422.16"></span>ἀναπτύηται τὰ διὰ τῆς <span class="milestone ed1page" data-n="4.283" data-unit="ed1page" id="ed1page.4.283"></span>τραχείας ἀρτηρίας εἰς τὸν
<span class="lb" data-page="6.422" data-line="17" id="l6.422.17"></span>πνεύμονα κατενεχθέντα. τῆς γαστρὸς δὲ ἄλλοι προνοοῦνται,
<span class="lb" data-page="6.422" data-line="18" id="l6.422.18"></span>καθάπερ ἄλλοι τῶν ὀδόντων τε καὶ τοῦ στόματος, ἢ καὶ
<span class="pb" data-page="6.423" id="p6.423"></span>
<span class="lb" data-page="6.423" data-line="1" id="l6.423.1"></span>τῶν ἐν τῇ ῥινὶ συνισταμένων· ἵνα τοὺς ὀφθαλμοὺς ἢ τὰ
<span class="lb" data-page="6.423" data-line="2" id="l6.423.2"></span>ὦτα παραλίπω, βλαπτομένων οὐκ ὀλίγων εἰς αὐτά. βέλτιον
<span class="lb" data-page="6.423" data-line="3" id="l6.423.3"></span>δ’ ἦν, οἶμαι, τὴν οἷον πηγὴν τῶν κακῶν ἐκκόψαι, ῥώσαντα
<span class="lb" data-page="6.423" data-line="4" id="l6.423.4"></span>τὴν κεφαλὴν, ἢ, εἴπερ ἀδύνατον εἴη τοῦτο διὰ τὴν
<span class="lb" data-page="6.423" data-line="5" id="l6.423.5"></span>σφοδρότητα τῆς φυσικῆς δυσκρασίας, προνοεῖσθαι γοῦν αὐτῆς
<span class="lb" data-page="6.423" data-line="6" id="l6.423.6"></span>διὰ παντὸς, τὴν ἔνδειξιν τῆς προνοίας ἀπὸ τῆς κατ’
<span class="lb" data-page="6.423" data-line="7" id="l6.423.7"></span>αὐτὴν ἰδέας ποιούμενον, οὐχ, ὡς ἔνιοι τῶν ἰατρῶν ἁπάσαις
<span class="lb" data-page="6.423" data-line="8" id="l6.423.8"></span>ἀεὶ ταῖς κεφαλαῖς τὰ διὰ θαψίας καὶ νάπυος προσφέρουσιν,
<span class="lb" data-page="6.423" data-line="9" id="l6.423.9"></span>οὕτως δὲ καὶ αὐτοὶ πράττοντες· εἰ γὰρ ὑπὸ θερμῆς
<span class="lb" data-page="6.423" data-line="10" id="l6.423.10"></span>δυσκρασίας ἡ κεφαλὴ κακὸν ἴσχει, βλαβερὰ τὰ τοιαῦτα φάρμακα.
<span class="lb" data-page="6.423" data-line="11" id="l6.423.11"></span>χρὴ τοίνυν αὐτοὺς λουτροῖς πολλοῖς ποτίμων ὑδάτων
<span class="lb" data-page="6.423" data-line="12" id="l6.423.12"></span>παρηγορεῖν, διαφοροῦντάς τε ἅμα τοὺς ἐν τῇ κεφαλῇ γενομένους
<span class="lb" data-page="6.423" data-line="13" id="l6.423.13"></span>ἀτμοὺς θερμοὺς, καὶ τὴν κρᾶσιν ὅλην ἐργαζομένους
<span class="lb" data-page="6.423" data-line="14" id="l6.423.14"></span>βελτίω. βλαβερὰ δὲ τούτοις ἡ τῶν αὐτοφυῶν θερμῶν
<span class="lb" data-page="6.423" data-line="15" id="l6.423.15"></span>ὑδάτων χρῆσις. ὅσα μὲν γὰρ αὐτῶν θειώδη τέ ἐστι καὶ
<span class="lb" data-page="6.423" data-line="16" id="l6.423.16"></span>ἀσφαλτώδη, τῷ θερμαίνειν ἐναντιώτατα ταῖς φύσει θερμαῖς
<span class="lb" data-page="6.423" data-line="17" id="l6.423.17"></span>κεφαλαῖς, ὅσα δὲ στυπτηριώδη, τῷ στεγνοῦν. μόνοις δ’
<span class="pb" data-page="6.424" id="p6.424"></span>
<span class="lb" data-page="6.424" data-line="1" id="l6.424.1"></span>ἂν, εἴπερ ἄρα, τοῖς γλυκέσι τῶν αὐτοφυῶν ὑδάτων ἀβλαβῶς
<span class="lb" data-page="6.424" data-line="2" id="l6.424.2"></span>χρῷντο· τοῦτο γὰρ ἀσφαλὲς εἰπεῖν, ὡς τό γέ τι καὶ
<span class="lb" data-page="6.424" data-line="3" id="l6.424.3"></span>ὠφελεῖσθαι παρ’ αὐτῶν οὐχ ὁμοίως ἀσφαλές. οὐ γὰρ ἂν
<span class="lb" data-page="6.424" data-line="4" id="l6.424.4"></span>ἦν ἴσως θερμὰ, μὴ μετέχοντά τινος δυνάμεως φαρμακώδους
<span class="lb" data-page="6.424" data-line="5" id="l6.424.5"></span>θερμῆς. ἄμεινον δὲ τῇ πείρᾳ κρίνειν τὰ τοιαῦτα τῶν ὑδάτων·
<span class="lb" data-page="6.424" data-line="6" id="l6.424.6"></span>καὶ γὰρ καὶ σπανίως εὑρίσκεται, παρ’ ἡμῖν ἀπὸ
<span class="lb" data-page="6.424" data-line="7" id="l6.424.7"></span>σταδίων τῆς πόλεως πολὺ πλειόνων ρ΄, ἐν Προύσῃ δὲ ἐλαττόνων
<span class="lb" data-page="6.424" data-line="8" id="l6.424.8"></span>ἢ δέκα. τὸ μὲν οὖν παρ’ ἡμῖν ἐν Ἀλλιανοῖς, (οὕτως
<span class="lb" data-page="6.424" data-line="9" id="l6.424.9"></span>γὰρ ὀνομάζεται τὸ χωρίον,) ἑνὸς εἴδους ἐστὶν ὅλον, ἐκ μιᾶς
<span class="lb" data-page="6.424" data-line="10" id="l6.424.10"></span>πηγῆς ἀνίσχον· ἐν δὲ τῷ τῆς Προύσης ἑτέρου καὶ ἄλλη
<span class="lb" data-page="6.424" data-line="11" id="l6.424.11"></span>πηγὴ φαρμακώδους ὕδατος, ὥσπερ παρ’ ἡμῖν ἐν Λυκέτοις.
<span class="lb" data-page="6.424" data-line="12" id="l6.424.12"></span>ὅσοι δὲ σφόδρα θερμὴν καὶ διακαῆ ἔχουσι κεφαλὴν, ἄμεινον
<span class="lb" data-page="6.424" data-line="13" id="l6.424.13"></span>αὐτοῖς ὥρᾳ θέρους ἀλείφεσθαι ῥοδίνῳ, χωρὶς στυμμάτων
<span class="lb" data-page="6.424" data-line="14" id="l6.424.14"></span>ἐκ μόνων ῥόδων γεγονότι· καὶ τούτου γε αὐτοῦ βέλτιόν
<span class="lb" data-page="6.424" data-line="15" id="l6.424.15"></span>ἐστι τὸ καλούμενον ὀμφάκινόν τε καὶ ὠμοτριβὲς ἔλαιον,
<span class="lb" data-page="6.424" data-line="16" id="l6.424.16"></span>ἐμβεβλημένων τῶν ῥόδων, καὶ πολύ γε βέλτιον, εἰ καὶ χωρὶς
<span class="lb" data-page="6.424" data-line="17" id="l6.424.17"></span>ἁλῶν ἐσκευασμένον εἴη. τινὲς δὲ κεφαλαὶ διὰ τὴν τῶν
<span class="pb" data-page="6.425" id="p6.425"></span>
<span class="lb" data-page="6.425" data-line="1" id="l6.425.1"></span>ἀρτηριῶν κρᾶσιν ἐν συμπτώμασι γίγνονται σκοτωματικοῖς τε
<span class="lb" data-page="6.425" data-line="2" id="l6.425.2"></span>καὶ κεφαλαλγικοῖς, ἐφ’ ὧν καὶ ταῖς ἀρτηριοτομίαις χρώμεθα,
<span class="lb" data-page="6.425" data-line="3" id="l6.425.3"></span>τῆς ὑγιεινῆς πραγματείας ἐκπεπτωκυίαις.
</p>
          </article>

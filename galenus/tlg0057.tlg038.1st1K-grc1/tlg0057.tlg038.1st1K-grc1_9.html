<article xmlns="http://www.w3.org/1999/xhtml" id="urn:cts:greekLit:tlg0057.tlg038.1st1K-grc1:9">
<span class="pb page1" data-page="6.795" id="p6.795"></span>
<span class="milestone ed1page page1" data-n="4.358" data-unit="ed1page" id="ed1page.4.358"></span>
<span class="milestone ed2page page1" data-n="6.432" data-unit="ed2page" id="ed2page.6.432"></span>
          <p>
<span class="lb" data-page="6.795" data-line="1" id="l6.795.1"></span>Ὄρνιθες δὲ καὶ ἰχθύες ὀλίγου δεῖν ἅπαντες
<span class="lb" data-page="6.795" data-line="2" id="l6.795.2"></span>εὔχυμοι πλὴν τῶν ἐν ἕλεσι καὶ λίμναις καὶ ποταμοῖς ἰλυώδεσι
<span class="lb" data-page="6.795" data-line="3" id="l6.795.3"></span><span class="milestone ed2page" data-n="6.433" data-unit="ed2page" id="ed2page.6.433"></span>καὶ θολεροῖς διαιτωμένων. ἀέρι γὰρ χείρονι
<span class="lb" data-page="6.795" data-line="4" id="l6.795.4"></span>χρῶνται καὶ νήξεσιν ἐλάττοσι καὶ τροφαῖς μοχθηροτέραις, καὶ
<span class="lb" data-page="6.795" data-line="5" id="l6.795.5"></span>μάλισθ’ ὅταν ἐκ πόλεως μεγάλης ῥέῃ τὸ ὕδωρ, ἐκκαθαῖρον
<span class="lb" data-page="6.795" data-line="6" id="l6.795.6"></span>ἀποπάτους τε καὶ βαλανεῖα καὶ μαγειρεῖα καὶ τὰ τῶν πλυνόντων
<span class="lb" data-page="6.795" data-line="7" id="l6.795.7"></span>τὴν ἐσθῆτα καὶ τὴν ὀθόνην ῥύμματα. χειρίστη γὰρ ἡ
<span class="lb" data-page="6.795" data-line="8" id="l6.795.8"></span>σὰρξ γίνεται τῶν ἐν ὕδατι τοιούτῳ διαιτωμένων ζώων, μάλιστα
<span class="lb" data-page="6.795" data-line="9" id="l6.795.9"></span>μὲν, ὅταν ἐν αὐτῷ μόνῳ διατρίβωσι, κᾂν ἐπιμίγνυται
<span class="lb" data-page="6.795" data-line="10" id="l6.795.10"></span>δὲ βελτίονι, μοχθηρότεροι πολλῷ καὶ οὗτοι τῶν ἐν καθαρᾷ
<span class="lb" data-page="6.795" data-line="11" id="l6.795.11"></span>θαλάττῃ διαιτωμένων εἰσίν. ἄμεμπτοι γὰρ ὀλίγου δεῖν ἅπαντες
<span class="lb" data-page="6.795" data-line="12" id="l6.795.12"></span>ὑπάρχουσιν, ὅσοι κατὰ τὴν ἄμικτον ὕδατι γλυκεῖ διατρίβουσιν,
<span class="lb" data-page="6.795" data-line="13" id="l6.795.13"></span>ὥσπερ οἵ τε πελάγιοι καλούμενοι καὶ οἱ πετραῖοι·
<span class="lb" data-page="6.795" data-line="14" id="l6.795.14"></span>καὶ γὰρ εἰς εὐχυμίαν καὶ ἐν αὐτῇ τῇ κατὰ τὴν ἐδωδὴν ἡδονῇ
<span class="lb" data-page="6.795" data-line="15" id="l6.795.15"></span>προὔχουσι πολὺ τῶν ἄλλων. ἀσφαλέστατον μὲν οὖν ἀεὶ
<span class="lb" data-page="6.795" data-line="16" id="l6.795.16"></span>προσφέρεσθαι τῶν τοιούτων· εἰ δέ τι ζῶον εἴη τῶν ἐν ἑκατέροις
<span class="lb" data-page="6.795" data-line="17" id="l6.795.17"></span>τοῖς ὕδασι διαιτωμένων, ὥσπερ ὁ κέφαλος καὶ ὁ λάβραξ,
<span class="lb" data-page="6.795" data-line="18" id="l6.795.18"></span>ὅ τε κωβιὸς καὶ ἡ σμύραινα, καρκῖνοί τε καὶ ἐγχέλυες, ἀναπυνθάνεσθαι
<span class="pb" data-page="6.796" id="p6.796"></span>
<span class="lb" data-page="6.796" data-line="1" id="l6.796.1"></span>μὲν πρότερον, ὅθεν εἴη τεθηρευμένον, μετὰ
<span class="lb" data-page="6.796" data-line="2" id="l6.796.2"></span>δὲ ταῦτα τῇ ὀσμῇ καὶ τῇ γεύσει τὴν διάγνωσιν αὐτῶν ποιεῖσθαι.
<span class="lb" data-page="6.796" data-line="3" id="l6.796.3"></span>καὶ γὰρ δυσώδεις καὶ ἀηδεῖς καὶ βλεννώδεις, ὅσοι τὴν
<span class="lb" data-page="6.796" data-line="4" id="l6.796.4"></span>δίαιταν ἔσχον ἐν ὕδατι μοχθηρῷ· καὶ μέντοι καὶ λίπος αὐτοῖς
<span class="lb" data-page="6.796" data-line="5" id="l6.796.5"></span>ὑπάρχει πολὺ πλέον ἤπερ τοῖς ἄλλοις, καὶ σήπονται
<span class="lb" data-page="6.796" data-line="6" id="l6.796.6"></span>ταχέως. οἱ δ’ ἐν θαλάττῃ καθαρᾷ διαιτώμενοι τήν τε ὀδμὴν
<span class="lb" data-page="6.796" data-line="7" id="l6.796.7"></span>ἄμεμπτον ἔχουσι καὶ τὴν γεῦσιν ἡδεῖαν, τό τε λίπος ὀλίγιστον,
<span class="lb" data-page="6.796" data-line="8" id="l6.796.8"></span>ἢ οὐδ’ ὅλως, ἐξαρκοῦσί τε πλέονι χρόνῳ μὴ σηπόμενοι, καὶ
<span class="lb" data-page="6.796" data-line="9" id="l6.796.9"></span>μάλισθ’ ὅταν αὐτοῖς τις περιβάλλῃ χιόνος. κατὰ ταῦτα μὲν
<span class="lb" data-page="6.796" data-line="10" id="l6.796.10"></span>οὖν καὶ κρείττους οἱ σκληρότεροι γίνονται ψαθυρωτέραν ἴσχοντες
<span class="lb" data-page="6.796" data-line="11" id="l6.796.11"></span>τὴν σάρκα τοῖς πετραίοις τε καὶ τοῖς ὀνίσκοις ὁμοίως·
<span class="lb" data-page="6.796" data-line="12" id="l6.796.12"></span>ὃ γὰρ τούτοις ὑπάρχει φύσει, τοῦτο τοῖς σκληροσάρκοις ἐκ
<span class="lb" data-page="6.796" data-line="13" id="l6.796.13"></span>τῆς χιόνος προσγίνεται. διὰ τοῦτ’ οὖν ἐναντιωτάτην ἔχουσιν
<span class="lb" data-page="6.796" data-line="14" id="l6.796.14"></span>οὐσίαν τῆς σαρκὸς οἵ τ’ ἐκ θαλάττης καθαρᾶς κέφαλοι καὶ
<span class="lb" data-page="6.796" data-line="15" id="l6.796.15"></span>οἱ κατὰ τὸ μοχθηρὸν ὕδωρ διαιτώμενοι· παραπλησίως δ’
<span class="lb" data-page="6.796" data-line="16" id="l6.796.16"></span>αὐτοῖς καὶ οἱ κωβιοὶ καὶ οἱ λάβρακες, ἔτι τε τούτων μᾶλλον
<span class="lb" data-page="6.796" data-line="17" id="l6.796.17"></span>οἱ ἄλλοι. καὶ σμύραιναι δὲ φαυλόταται γίνονται κατὰ τὰ τοιαῦτα
<span class="lb" data-page="6.796" data-line="18" id="l6.796.18"></span>τῶν ὑδάτων. ἡ δ’ ἔγχελυς οὐδ’ ὅλως εὔχυμον ἔδεσμα,
<span class="lb" data-page="6.796" data-line="19" id="l6.796.19"></span>κᾂν ἐξ ὕδατος ᾖ καθαροῦ, μήτοι γε δὴ τοῦ πόλιν ἐκκαθαίροντος,
<span class="pb" data-page="6.797" id="p6.797"></span>
<span class="lb" data-page="6.797" data-line="1" id="l6.797.1"></span>ὡς εἴρηται. καὶ παρὰ τὰς ἐπιχωρίους δὲ τροφὰς
<span class="lb" data-page="6.797" data-line="2" id="l6.797.2"></span>ἀμείνους τε καὶ χείρους ἑαυτῶν ἰχθύες γίνονται, διαγινωσκόμενοι
<span class="lb" data-page="6.797" data-line="3" id="l6.797.3"></span>ῥᾳδίως ὀσμῇ τε καὶ γεύσει, καθάπερ αἱ τρίγλαι. μοχθηρότεραι
<span class="lb" data-page="6.797" data-line="4" id="l6.797.4"></span>γὰρ αὐτῶν αἱ τὴν καρκινάδα σιτούμεναι, τῶν
<span class="lb" data-page="6.797" data-line="5" id="l6.797.5"></span>δ’ ἄλλων ἡ σὰρξ σκληροτέρας ἐστὶν ὕλης, οὐ μόνον τῆς
<span class="lb" data-page="6.797" data-line="6" id="l6.797.6"></span>τῶν πετραίων τε καὶ ὀνίσκων, ἀλλὰ καὶ κεφάλων καὶ λαβράκων,
<span class="lb" data-page="6.797" data-line="7" id="l6.797.7"></span>καὶ τῶν ἄλλων πελαγίων, καὶ κατὰ τοῦτο δυσπεπτοτέρα
<span class="lb" data-page="6.797" data-line="8" id="l6.797.8"></span>τε καὶ τροφιμωτέρα, κακόχυμον οὐδὲν ἔχουσα. λέλεκται
<span class="lb" data-page="6.797" data-line="9" id="l6.797.9"></span>δὲ τελεώτερον ὑπὲρ ἁπάσης τροφῆς ἐν τρισὶν ὑπομνήμασιν,
<span class="lb" data-page="6.797" data-line="10" id="l6.797.10"></span>ἃ περὶ τῶν ἐν ταῖς τροφαῖς δυνάμεων ἐπιγέγραπται,
<span class="lb" data-page="6.797" data-line="11" id="l6.797.11"></span>καὶ χρὴ τὸν ὑγιεινῆς τροφῆς φροντίζοντα μήτε τῆς ἐκείνων
<span class="lb" data-page="6.797" data-line="12" id="l6.797.12"></span>ἀναμνήσεως ἀμελῆσαι, μήθ’ ὅλως τῆς ὑγιεινῆς πραγματείας,
<span class="lb" data-page="6.797" data-line="13" id="l6.797.13"></span>ἧς μέρος ἐστὶ καὶ τὸ περὶ τῶν ἐν ταῖς τροφαῖς δυνάμεων. ἀλλὰ
<span class="lb" data-page="6.797" data-line="14" id="l6.797.14"></span>καὶ περὶ τῆς λεπτυνούσης διαίτης, ἐναντίας οὔσης τῇ παχυνούσῃ
<span class="lb" data-page="6.797" data-line="15" id="l6.797.15"></span>διαίτῃ, γέγραπται βιβλίον ἕτερον ἱκανῶς χρήσιμον οἷς
<span class="lb" data-page="6.797" data-line="16" id="l6.797.16"></span>ὑγεία σπουδάζεται.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg041.1st1K-grc1:13">
<span class="pb page1" data-page="6.876" id="p6.876"></span>
<span class="milestone ed1page page1" data-n="3.204" data-unit="ed1page" id="ed1page.3.204"></span>
<span class="milestone ed2page page1" data-n="7.14" data-unit="ed2page" id="ed2page.7.14"></span>
          <p>
<span class="lb" data-page="6.876" data-line="5" id="l6.876.5"></span>Νυνὶ δὲ, ἐπειδὴ τὸν τρόπον αὐτῶν τῆς
<span class="lb" data-page="6.876" data-line="6" id="l6.876.6"></span>ἐπιπλοκῆς εἴπομεν, ἐπὶ τὰ τῶν <span class="milestone ed2page" data-n="7.205" data-unit="ed2page" id="ed2page.7.205"></span>ὀργάνων ἤδη μετέλθωμεν
<span class="lb" data-page="6.876" data-line="7" id="l6.876.7"></span>νοσήματα, δεικνύντες ὅπως καὶ ταῦτα γίγνεται σύνθετα.
<span class="lb" data-page="6.876" data-line="8" id="l6.876.8"></span>πρῶτον δ’ ἀναμνῆσαι χρὴ τοῦ κατ’ ἀρχὰς ῥηθέντος,
<span class="lb" data-page="6.876" data-line="9" id="l6.876.9"></span>ὡς ἔστιν ἕτερα μὲν τῶν πρώτων σωμάτων τῶν
<span class="lb" data-page="6.876" data-line="10" id="l6.876.10"></span>ὁμοιομερῶν, ἕτερα δὲ τῶν ὀργανικῶν τε καὶ συνθέτων τὰ
<span class="lb" data-page="6.876" data-line="11" id="l6.876.11"></span>νοσήματα, φλεγμονὴ μὲν τῶν πρώτων, ἐξάρθρημα δὲ
<span class="lb" data-page="6.876" data-line="12" id="l6.876.12"></span>τῶν ὀργανικῶν. ὅταν οὖν ἐξαρθρήσῃ τε ἅμα καὶ φλεγμήνῃ
<span class="lb" data-page="6.876" data-line="13" id="l6.876.13"></span>τι κῶλον, αὐτοῦ μὲν πρώτως ἐστὶ τοῦ σύμπαντος
<span class="lb" data-page="6.876" data-line="14" id="l6.876.14"></span>ὀργάνου νόσος ἡ ἐξάρθρησις, ἡ φλεγμονὴ δὲ οὐ πρώτως,
<span class="lb" data-page="6.876" data-line="15" id="l6.876.15"></span>οὐδ’ ἰδίως, ἀλλὰ κατὰ συμβεβηκός. ἐπειδὴ γὰρ ἑνὸς ἑκάστου
<span class="lb" data-page="6.876" data-line="16" id="l6.876.16"></span>τῶν μορίων αὐτοῦ νόσημά ἐστιν ἡ φλεγμονὴ, κατὰ
<span class="lb" data-page="6.876" data-line="17" id="l6.876.17"></span>συμβεβηκὸς ἂν εἴη καὶ τοῦ σύμπαντος ὀργάνου τὸ νόσημα.
<span class="lb" data-page="6.876" data-line="18" id="l6.876.18"></span>καὶ μὲν δὴ καὶ ὀφθαλμία φλεγμονὴ μέν ἐστι τοῦ ἐπιπεφυκότος
<span class="pb" data-page="6.877" id="p6.877"></span>
<span class="lb" data-page="6.877" data-line="1" id="l6.877.1"></span>ὑμένος τῷ κερατοειδεῖ, κατὰ συμβεβηκὸς δὲ τοῦ
<span class="lb" data-page="6.877" data-line="2" id="l6.877.2"></span>ὀφθαλμοῦ νόσημα. συμβαίνει δέ ποτε, τοῦ κερατοειδοῦς
<span class="lb" data-page="6.877" data-line="3" id="l6.877.3"></span>χιτῶνος ἕλκος ἔχοντος βαθὺ, κᾄπειτα διαβρωθέντος ὅλου,
<span class="lb" data-page="6.877" data-line="4" id="l6.877.4"></span>προπεσεῖν μέν τι τοῦ μετ’ αὐτὸν τοῦ ῥαγοειδοῦς ὀνομαζομένου,
<span class="lb" data-page="6.877" data-line="5" id="l6.877.5"></span>παρασπασθῆναι δὲ καὶ τὴν κόρην· καὶ τούτων
<span class="lb" data-page="6.877" data-line="6" id="l6.877.6"></span>ἕκαστον τῶν τριῶν ὀφθαλμοῦ πάθημα νομίζεται. καίτοι
<span class="lb" data-page="6.877" data-line="7" id="l6.877.7"></span>τὸ μὲν ἑλκωθῆναί τε καὶ διαβρωθῆναι τοῦ κερατοειδοῦς ἦν
<span class="lb" data-page="6.877" data-line="8" id="l6.877.8"></span>μόνου, τὸ δὲ προπεσεῖν τοῦ ῥαγοειδοῦς, τὸ δὲ παρασπασθῆναι
<span class="lb" data-page="6.877" data-line="9" id="l6.877.9"></span>τῆς κόρης. ἀλλ’, ὡς εἴρηται, τὰ τῶν ὁμοιομερῶν
<span class="lb" data-page="6.877" data-line="10" id="l6.877.10"></span>σωμάτων νοσήματα τοῦ σύμπαντος ὀργάνου κατὰ
<span class="lb" data-page="6.877" data-line="11" id="l6.877.11"></span>συμβεβηκός ἐστι. καὶ τοίνυν, ἐπειδὰν μὲν ἓν ὁτιοῦν ἐξ
<span class="lb" data-page="6.877" data-line="12" id="l6.877.12"></span>αὐτῶν <span class="milestone ed2page" data-n="7.15" data-unit="ed2page" id="ed2page.7.15"></span>νοσῇ σύνθετον νόσημα, τοῦ σύμπαντος ὀργάνου
<span class="lb" data-page="6.877" data-line="13" id="l6.877.13"></span>καὶ τοῦτο ἔσται νόσημα κατὰ συμβεβηκός· ἐπειδὰν
<span class="lb" data-page="6.877" data-line="14" id="l6.877.14"></span>δὲ πλείω μὲν, ἀλλ’ ἕκαστον ἑνὶ κατέχηται νοσήματι, σύνθετον
<span class="lb" data-page="6.877" data-line="15" id="l6.877.15"></span>ἂν εἴη οὕτως τὸ νόσημα τοῦ σύμπαντος ὀργάνου.
<span class="lb" data-page="6.877" data-line="16" id="l6.877.16"></span>ἔστω γὰρ, εἰ τύχοι, κατὰ τὸν ὀφθαλμὸν (οὐ γὰρ ἀδύνατος
<span class="lb" data-page="6.877" data-line="17" id="l6.877.17"></span>ἡ ὑπόθεσις) ἅμα μὲν πτερύγιον, ἅμα δὲ ὀφθαλμία,
<span class="lb" data-page="6.877" data-line="18" id="l6.877.18"></span>καὶ διάβρωσις τοῦ κερατοειδοῦς, καὶ πρόπτωσις τοῦ ῥαγοειδοῦς,
<span class="lb" data-page="6.877" data-line="19" id="l6.877.19"></span>καί τις ἀρχὴ γενέσεως ὑποχύματος. ὅτι μὲν οὐχ
<span class="pb" data-page="6.878" id="p6.878"></span>
<span class="lb" data-page="6.878" data-line="1" id="l6.878.1"></span>ἓν οὐδ’ ἁπλοῦν ἐστι τὸ νόσημα, πρόδηλον παντί. καλέσει
<span class="lb" data-page="6.878" data-line="2" id="l6.878.2"></span>δ’ ὁ μέν τις αὐτὸ σύνθετον ὀφθαλμοῦ νόσον, ὁ δέ τις
<span class="lb" data-page="6.878" data-line="3" id="l6.878.3"></span>οὐδεμίαν σύνθετον, ἀλλὰ πολλὰ νοσήματα ἐρεῖ κατὰ τὸν
<span class="lb" data-page="6.878" data-line="4" id="l6.878.4"></span>ὀφθαλμὸν ὑπάρχειν ἐν διαφόροις αὐτοῦ μέρεσι συνεστῶτα.
<span class="lb" data-page="6.878" data-line="5" id="l6.878.5"></span>διαφέρει δ’ οὐδὲν ὡς πρὸς τὴν τῆς θεραπευτικῆς ἐνδείξεως
<span class="lb" data-page="6.878" data-line="6" id="l6.878.6"></span>ποικιλίαν, ἧσπερ ἕνεκα τὰ τοιαῦτα σύμπαντα ζητοῦμεν,
<span class="lb" data-page="6.878" data-line="7" id="l6.878.7"></span>εἴθ’ ἓν εἴη σύνθετον, εἴτε πολλὰ μαχομένης ἰάσεως δεόμενα.
<span class="lb" data-page="6.878" data-line="8" id="l6.878.8"></span>ῥηθήσεται δὲ δηλονότι περὶ αὐτῶν ἐπὶ πλέον ἐν
<span class="lb" data-page="6.878" data-line="9" id="l6.878.9"></span>τοῖς τῆς θεραπευτικῆς μεθόδου γράμμασιν. εἰς δὲ τὸν
<span class="lb" data-page="6.878" data-line="10" id="l6.878.10"></span>νῦν ἐνεστῶτα λόγον ἀπόχρη τό γε τοσοῦτον ἐνδείξασθαι
<span class="lb" data-page="6.878" data-line="11" id="l6.878.11"></span>καὶ δηλῶσαι, τὸ πιθανῶς ἂν ἑκατέρους δοξάζειν, τούς τε
<span class="lb" data-page="6.878" data-line="12" id="l6.878.12"></span>πολλὰ νοσήματα κατὰ τὸν ὀφθαλμὸν ὑπάρχειν ὑπολαμβάνοντας,
<span class="lb" data-page="6.878" data-line="13" id="l6.878.13"></span>τούς τε, καθάπερ ἓν τὸ πάσχον ὄργανον, οὕτω
<span class="lb" data-page="6.878" data-line="14" id="l6.878.14"></span>καὶ τὸ νόσημα ἓν εἶναι νομίζοντας, σύνθετον δὲ, ὅταν,
<span class="lb" data-page="6.878" data-line="15" id="l6.878.15"></span>ὡς εἴρηται, πλείονα μόρια πεπόνθῃ κατ’ αὐτόν. ὥσπερ
<span class="lb" data-page="6.878" data-line="16" id="l6.878.16"></span>οὖν τῶν ἁπλῶν νοσημάτων τὸ μὲν αὐτοῦ πρώτως ἦν
<span class="lb" data-page="6.878" data-line="17" id="l6.878.17"></span>νόσημα τοῦ σύμπαντος ὀργάνου, καθάπερ τὸ ὑπόχυμα,
<span class="lb" data-page="6.878" data-line="18" id="l6.878.18"></span>τὸ δὲ κατὰ συμβεβηκὸς, ὡς ἡ τοῦ κερατοειδοῦς ἕλκωσις,
<span class="lb" data-page="6.878" data-line="19" id="l6.878.19"></span>οὕτω καὶ τῶν συνθέτων νοσημάτων ἴδια μὲν ἔσται τοῦ
<span class="pb" data-page="6.879" id="p6.879"></span>
<span class="lb" data-page="6.879" data-line="1" id="l6.879.1"></span>σύμπαντος ὀργάνου τὰ πολλοῖς αὐτοῦ μορίοις ἅμα διοχλοῦντα,
<span class="lb" data-page="6.879" data-line="2" id="l6.879.2"></span>κατὰ συμβεβηκὸς δὲ τὰ καθ’ ἕν τι μόριον ἐν
<span class="lb" data-page="6.879" data-line="3" id="l6.879.3"></span>αὐτῷ συνιστάμενα νοσήματα σύνθετα, καθάπερ ἡ ὀφθαλμία,
<span class="lb" data-page="6.879" data-line="4" id="l6.879.4"></span>φλεγμονὴ τοῦ ἐπιπεφυκότος ὑμένος ὑπάρχουσα. σύνθετον
<span class="lb" data-page="6.879" data-line="5" id="l6.879.5"></span>γὰρ ἐδείκνυτο πάθος ἡ φλεγμονή· προσγινομένου
<span class="lb" data-page="6.879" data-line="6" id="l6.879.6"></span>δὲ ἕλκους κατὰ τὸν αὐτὸν τοῦτον ὑμένα, πολὺ μὲν ἂν
<span class="lb" data-page="6.879" data-line="7" id="l6.879.7"></span>οὕτω γε μᾶλλον ἐν συνθέτῳ νοσήματι τὸ μόριον εἴη,
<span class="lb" data-page="6.879" data-line="8" id="l6.879.8"></span>λέγοιτο δ’ ἂν οὐδὲν ἧττον καὶ αὐτὸς ὁ σύμπας ὀφθαλμὸς
<span class="lb" data-page="6.879" data-line="9" id="l6.879.9"></span>ὑπὸ συνθέτου νοσήματος ἔχεσθαι. τὰ μὲν δὴ τοιαῦτα
<span class="lb" data-page="6.879" data-line="10" id="l6.879.10"></span>κατὰ συμβεβηκὸς ὅλων τῶν ὀργάνων ἐστὶ νοσήματα σύνθετα·
<span class="lb" data-page="6.879" data-line="11" id="l6.879.11"></span>τὰ δ’ ἐκ τοῦ πολλὰ μόρια πεπονθέναι καθ’ ἕνα
<span class="lb" data-page="6.879" data-line="12" id="l6.879.12"></span>χρόνον αὐτῶν τῶν ὀργάνων ἐστὶ πρώτως νοσήματα σύνθετα,
<span class="lb" data-page="6.879" data-line="13" id="l6.879.13"></span>καὶ μᾶλλον εἰ καὶ τῶν κατὰ μέρος ἕκαστον τῶν
<span class="lb" data-page="6.879" data-line="14" id="l6.879.14"></span>ἁπλῶν μὴ κατά τι συμβεβηκὸς, ἀλλὰ πρώτως εἴη τοῦ σύμπαντος
<span class="lb" data-page="6.879" data-line="15" id="l6.879.15"></span>ὀργάνου νόσημα, καθάπερ ἐν ὀφθαλμῷ πτερύγιον,
<span class="lb" data-page="6.879" data-line="16" id="l6.879.16"></span>ὑπόχυμα, ῥυάς. ἕκαστόν τε γὰρ τούτων ἴδιόν ἐστιν
<span class="lb" data-page="6.879" data-line="17" id="l6.879.17"></span>ὀφθαλμοῦ νόσημα, καὶ πάνθ’ ἅμα γιγνόμενα σύνθετον
<span class="lb" data-page="6.879" data-line="18" id="l6.879.18"></span>ὀφθαλμοῦ νόσον ἰδίαν ἐργάζεται. τοιαύτῃ τις ἂν χρώμενος
<span class="lb" data-page="6.879" data-line="19" id="l6.879.19"></span>μεθόδῳ πάντα ἐξευρίσκοι τὰ σύνθετα νοσήματα τῶν
<span class="pb" data-page="6.880" id="p6.880"></span>
<span class="lb" data-page="6.880" data-line="1" id="l6.880.1"></span>ὅλων ὀργάνων. ἐμοὶ δὲ ἐπεξέρχεσθαί τε καὶ συντιθέναι
<span class="lb" data-page="6.880" data-line="2" id="l6.880.2"></span>πάντα περιττὸν ἐδόκει. μεμαθηκώς τις γὰρ τά θ’ ἁπλᾶ
<span class="lb" data-page="6.880" data-line="3" id="l6.880.3"></span>νοσήματα πάντα καὶ τὸν τρόπον αὐτῶν τῆς συνθέσεως,
<span class="lb" data-page="6.880" data-line="4" id="l6.880.4"></span>ἱκανὸς ἂν εἴη γυμνάζειν ἑαυτὸν ἐν τοῖς κατὰ μέρος· ὡς
<span class="lb" data-page="6.880" data-line="5" id="l6.880.5"></span>τό γ’ ἀναγνῶναι μόνον εἰσάπαξ, ὅσα γέγραπται κατὰ τόδε
<span class="lb" data-page="6.880" data-line="6" id="l6.880.6"></span>τὸ βιβλίον, οὐδὲν ὄφελος, εἰ μὴ μέλλοι τις ἐν αὐτοῖς ἐπὶ
<span class="lb" data-page="6.880" data-line="7" id="l6.880.7"></span>πλεῖστον γυμνάζεσθαι.
</p>
        </article>

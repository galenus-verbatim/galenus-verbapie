<article xmlns="http://www.w3.org/1999/xhtml" id="urn:cts:greekLit:tlg0057.tlg041.1st1K-grc1:2">
<span class="pb page1" data-page="6.836" id="p6.836"></span>
<span class="milestone ed1page page1" data-n="2.2" data-unit="ed1page" id="ed1page.3.200"></span>
<span class="milestone ed2page page1" data-n="6.2" data-unit="ed2page" id="ed2page.7.2"></span>
          <p>
<span class="lb" data-page="6.836" data-line="6" id="l6.836.6"></span>Ληπτέον δὴ κᾀνταῦθα ὁμολογουμένην ἀρχὴν,
<span class="lb" data-page="6.836" data-line="7" id="l6.836.7"></span>ὡς ἅπαντες ἄνθρωποι, ἐπειδὰν μὲν τὰς ἐνεργείας τῶν τοῦ
<span class="lb" data-page="6.836" data-line="8" id="l6.836.8"></span>σώματος μορίων εἰς τὰς κατὰ τὸν βίον πράξεις ὑπηρετούσας
<span class="lb" data-page="6.836" data-line="9" id="l6.836.9"></span>ἀμέμπτως ἔχωσιν, ὑγιαίνειν εἰσὶ πεπεισμένοι, βλαβέντες δ’
<span class="pb" data-page="6.837" id="p6.837"></span>
<span class="lb" data-page="6.837" data-line="1" id="l6.837.1"></span>ἡντιναοῦν ἐξ αὐτῶν, νοσεῖν ἐκείνῳ τῷ μέρει νομίζουσιν. εἰ
<span class="lb" data-page="6.837" data-line="2" id="l6.837.2"></span>δὲ ταῦθ’ οὕτως ἔχει, τὴν ὑγείαν ἐν δυοῖν τούτοιν ζητητέον,
<span class="lb" data-page="6.837" data-line="3" id="l6.837.3"></span>ἢ ἐν ταῖς κατὰ φύσιν ἐνεργείαις, ἢ ἐν ταῖς κατασκευαῖς τῶν
<span class="lb" data-page="6.837" data-line="4" id="l6.837.4"></span>ὀργάνων, ὑφ’ ὧν ἐνεργοῦμεν· ὥστε καὶ ἡ νόσος ἢ ἐνεργείας
<span class="lb" data-page="6.837" data-line="5" id="l6.837.5"></span>ἐστὶν, ἢ κατασκευῆς βλάβη. ἀλλ’ ἐπεὶ καὶ κοιμώμενοι, καὶ
<span class="lb" data-page="6.837" data-line="6" id="l6.837.6"></span>ἄλλως ἐν σκότῳ καὶ ἡσυχίᾳ διάγοντες, ἢ κατακείμενοι πολλάκις
<span class="lb" data-page="6.837" data-line="7" id="l6.837.7"></span>οὔτε τι μέρος κινοῦμεν, οὔθ’ ὅλως αἰσθανόμεθα τῶν
<span class="lb" data-page="6.837" data-line="8" id="l6.837.8"></span>ἔξωθεν οὐδενὸς, οὐδὲν μὴν ἧττον ὑγιαίνομεν, κᾀν τούτῳ
<span class="lb" data-page="6.837" data-line="9" id="l6.837.9"></span>δῆλον, ὡς οὐ τὸ ἐνεργεῖν ἐστι τὸ ὑγιαίνειν, ἀλλὰ τὸ <span class="milestone ed2page" data-n="7.2" data-unit="ed2page" id="ed2page.7.2"></span>δύνασθαι.
<span class="lb" data-page="6.837" data-line="10" id="l6.837.10"></span>δυνάμεθα δὲ ἐνεργεῖν ἐκ τῆς κατὰ φύσιν κατασκευῆς·
<span class="lb" data-page="6.837" data-line="11" id="l6.837.11"></span>ἐν ταύτῃ ἄρα τὸ ὑγιαίνειν ἐστίν. ἕξει δὴ λόγον αἰτίας ἡ
<span class="lb" data-page="6.837" data-line="12" id="l6.837.12"></span>κατασκευὴ πρὸς τὴν ἐνέργειαν· ὥστ’, εἴτε τὴν κατὰ φύσιν
<span class="lb" data-page="6.837" data-line="13" id="l6.837.13"></span>ἁπάντων τῶν μορίων κατασκευὴν ὑγείαν ὀνομάζειν ἐθέλοις,
<span class="lb" data-page="6.837" data-line="14" id="l6.837.14"></span>εἴτε τὴν τῶν ἐνεργειῶν αἰτίαν, εἰς ταὐτὸν ἄμφω τὼ λόγω
<span class="lb" data-page="6.837" data-line="15" id="l6.837.15"></span>συμβαίνουσιν. ἀλλ’ εἴπερ ἡ ὑγεία τοῦτο, δῆλον ὡς ἡ νόσος
<span class="lb" data-page="6.837" data-line="16" id="l6.837.16"></span>τὸ ἐναντίον, ἤτοι κατασκευή τις παρὰ φύσιν, ἢ βλάβης
<span class="lb" data-page="6.837" data-line="17" id="l6.837.17"></span>ἐνεργείας αἰτία. δῆλον δὲ ὡς, εἰ καὶ διάθεσιν εἴποις παρὰ
<span class="pb" data-page="6.838" id="p6.838"></span>
<span class="lb" data-page="6.838" data-line="1" id="l6.838.1"></span>φύσιν, ὀνόματί τε χρήσῃ παλαιῷ καὶ δηλώσεις ταὐτό.
<span class="lb" data-page="6.838" data-line="2" id="l6.838.2"></span>κατὰ πόσους δὲ τρόπους ἐξιστάμενα τὰ σώματα τοῦ κατὰ
<span class="lb" data-page="6.838" data-line="3" id="l6.838.3"></span>φύσιν ἐμποδίζεται περὶ τὰς ἐνεργείας, εἴπερ εὕροιμεν, οὕτως
<span class="lb" data-page="6.838" data-line="4" id="l6.838.4"></span>ἂν ἤδη τὸν ἀριθμὸν ἁπάντων τῶν ἁπλῶν νοσημάτων εὑρηκότες
<span class="lb" data-page="6.838" data-line="5" id="l6.838.5"></span>εἴημεν. ἀρχὴ δὲ κᾀνταῦθα ὁμολογουμένη, σύμμετρον
<span class="lb" data-page="6.838" data-line="6" id="l6.838.6"></span>μὲν εἶναι τὸ κατὰ φύσιν οὐκ ἐν ζώῳ μόνον, ἀλλὰ καὶ ἐν
<span class="lb" data-page="6.838" data-line="7" id="l6.838.7"></span>φυτῷ καὶ σπέρματι καὶ ὀργάνῳ παντὶ, τὸ δὲ αὖ παρὰ
<span class="lb" data-page="6.838" data-line="8" id="l6.838.8"></span>φύσιν ἄμετρον. εἴη ἂν οὖν ἡ μὲν ὑγεία συμμετρία τις, ἡ
<span class="lb" data-page="6.838" data-line="9" id="l6.838.9"></span>δὲ νόσος ἀμετρία. τίνων οὖν ἡ νόσος ἀμετρία, σκεπτέον
<span class="lb" data-page="6.838" data-line="10" id="l6.838.10"></span>ἐφεξῆς. ἢ δηλονότι, ὧνπερ ἡ ὑγεία συμμετρία, τούτων ἡ
<span class="lb" data-page="6.838" data-line="11" id="l6.838.11"></span>νόσος ἀμετρία; εἰ μὲν οὖν ἐν πόρων συμμετρίᾳ τὸ ὑγιαίνειν
<span class="lb" data-page="6.838" data-line="12" id="l6.838.12"></span>ἐστὶν, ἐν πόρων ἀμετρίᾳ γενήσεται καὶ τὸ νοσεῖν· εἰ δ’ ἐν
<span class="lb" data-page="6.838" data-line="13" id="l6.838.13"></span>εὐκρασίᾳ θερμοῦ καὶ ψυχροῦ καὶ ξηροῦ καὶ ὑγροῦ τὸ
<span class="lb" data-page="6.838" data-line="14" id="l6.838.14"></span>ὑγιαίνειν ἐστὶν, ἐν τῇ τούτων δυσκρασίᾳ καὶ τὸ νοσεῖν ἐξ
<span class="lb" data-page="6.838" data-line="15" id="l6.838.15"></span>ἀνάγκης συμβήσεται. κατὰ ταὐτὰ δὲ, κᾂν ἐν ἄλλῳ τινὶ γένει
<span class="lb" data-page="6.838" data-line="16" id="l6.838.16"></span>συμμέτρῳ τὸ ὑγιαίνειν ὑπάρχῃ, δῆλον ὡς καὶ τὸ νοσεῖν
<span class="pb" data-page="6.839" id="p6.839"></span>
<span class="lb" data-page="6.839" data-line="1" id="l6.839.1"></span>ἐν τῷ κατ’ ἐκεῖνο τὸ γένος ἀμέτρῳ συστήσεται. πάλιν δὲ
<span class="lb" data-page="6.839" data-line="2" id="l6.839.2"></span>δὴ τὸ αὐτὸ τοῦτ’ ἐπισκεψώμεθα λογικώτερον. ἁπλοῦν εἴ
<span class="lb" data-page="6.839" data-line="3" id="l6.839.3"></span>τι σῶμα καὶ ἀκριβῶς ἐστιν ἓν, οὐκ ἄν ποτε δέξαιτο τὸ μᾶλλόν
<span class="lb" data-page="6.839" data-line="4" id="l6.839.4"></span>τε καὶ ἧττον, οὐδ’ ἂν εἴη τι κατ’ ἐκεῖνο τὸ γένος ἕτερον
<span class="lb" data-page="6.839" data-line="5" id="l6.839.5"></span>ἑτέρου βέλτιόν τε καὶ χεῖρον· εἰ δ’ ἐκ πλειόνων συγκέοιτο,
<span class="lb" data-page="6.839" data-line="6" id="l6.839.6"></span>πολλοὶ μὲν ἂν οὕτω γε τρόποι τῆς συνθέσεως ἐν αὐτῷ γίνοιντο
<span class="lb" data-page="6.839" data-line="7" id="l6.839.7"></span>βελτίους τε καὶ χείρους· εἴη δ’ ἂν οὕτω· καὶ αὐτὰ
<span class="lb" data-page="6.839" data-line="8" id="l6.839.8"></span>τὰ συντιθέμενα κρείττω τε καὶ φαυλότερα· τὸ δ’ ἄριστα
<span class="lb" data-page="6.839" data-line="9" id="l6.839.9"></span>συγκείμενον ἁπάντων ἄριστον ἂν εἴη τῶν ὁμογενῶν. ἆρ’
<span class="lb" data-page="6.839" data-line="10" id="l6.839.10"></span>οὖν ἐν τοῖς τῶν ζώων σώμασι τὸ μᾶλλόν τε καὶ ἧττόν ἐστιν,
<span class="lb" data-page="6.839" data-line="11" id="l6.839.11"></span>ὡς τὸ μὲν ἄκρως εὐεκτικὸν εἰπεῖν, τὸ δ’ ἁπλῶς εὐεκτικὸν,
<span class="lb" data-page="6.839" data-line="12" id="l6.839.12"></span>οὐ μὴν ἄκρως, καὶ τουτὶ μὲν ὑγιεινὸν, οὐ μὴν εὐεκτοῦν,
<span class="lb" data-page="6.839" data-line="13" id="l6.839.13"></span>ἕτερόν δέ τι δυσαρεστούμενον, ἄλλο δὲ ἤδη νοσοῦν, καὶ τούτου
<span class="lb" data-page="6.839" data-line="14" id="l6.839.14"></span>τὸ μὲν ἐπιεικῶς, τὸ δὲ ὀλεθρίως, καὶ τὸ μὲν μετρίως,
<span class="lb" data-page="6.839" data-line="15" id="l6.839.15"></span>τὸ δὲ σφοδρῶς; ἢ πάντες ὁμοίως διακείμεθα νοσοῦντές τε καὶ
<span class="lb" data-page="6.839" data-line="16" id="l6.839.16"></span>ὑγιαίνοντες; οὐκ ἔστιν εἰπεῖν. οὐκ οὖν ἕν ἐστι τὸ τῶν ζώων
<span class="lb" data-page="6.839" data-line="17" id="l6.839.17"></span>σῶμα, καθάπερ ἢ ἄτομος ἡ Ἐπικούρειος, ἢ τῶν ἀνάρμων τι
<span class="pb" data-page="6.840" id="p6.840"></span>
<span class="lb" data-page="6.840" data-line="1" id="l6.840.1"></span>τῶν Ἀσκληπιάδου· σύνθετον ἄρα πάντως. ἀλλ’ εἰ μὲν ἐξ
<span class="lb" data-page="6.840" data-line="2" id="l6.840.2"></span>ἀτόμων, ἢ ἀνάρμων, ἢ ὅλως ἐξ ἀπαθῶν τινων σύγκειται,
<span class="lb" data-page="6.840" data-line="3" id="l6.840.3"></span>τὸ μᾶλλόν τε καὶ ἧττον ἐν τῷ ποιῷ τῆς συνθέσεως ἕξει δίκην
<span class="lb" data-page="6.840" data-line="4" id="l6.840.4"></span>οἰκίας ἐξ ἀπαθῶν μὲν λίθων συγκειμένης, οὐ μὴν ἐν τῇ
<span class="lb" data-page="6.840" data-line="5" id="l6.840.5"></span>συνθέσει γε πάντῃ κατορθουμένης. εἰ δὲ εἶεν οἷοί τε πάσχειν
<span class="lb" data-page="6.840" data-line="6" id="l6.840.6"></span>τι καὶ οἱ λίθοι, πολυειδέστερον ἂν οὕτω γε τὸ μᾶλλόν τε
<span class="lb" data-page="6.840" data-line="7" id="l6.840.7"></span>καὶ ἧττον ὑπάρχοι κατὰ τὴν οἰκίαν. εἰ δὲ καὶ αὐτὰ τὰ στοιχεῖα
<span class="lb" data-page="6.840" data-line="8" id="l6.840.8"></span>τῶν ἡμετέρων σωμάτων ἀλλοιοῦσθαί τε καὶ πάσχειν
<span class="lb" data-page="6.840" data-line="9" id="l6.840.9"></span>πέφυκεν, οὐ μόνον ἂν ἐν τῇ συνθέσει τε καὶ οἷον διαπλάσει
<span class="lb" data-page="6.840" data-line="10" id="l6.840.10"></span>τῶν μορίων, ἀλλὰ καὶ δι’ ὅλων ἑαυτῶν τὸ μᾶλλόν τε καὶ
<span class="lb" data-page="6.840" data-line="11" id="l6.840.11"></span>ἧττον ἐπιδέχοιτ’ ἄν. καὶ δὴ καὶ νοσήσει δηλονότι δι’ ὅλων
<span class="lb" data-page="6.840" data-line="12" id="l6.840.12"></span>ἑαυτῶν εἴδη τοσαῦτα νοσημάτων ἁπλᾶ τε καὶ πρῶτα
<span class="lb" data-page="6.840" data-line="13" id="l6.840.13"></span><span class="milestone ed2page" data-n="7.3" data-unit="ed2page" id="ed2page.7.3"></span>καὶ οἷον στοιχεῖα τῶν ἄλλων, ὅσαπερ ἂν ᾖ τὰ συντιθέντα.
<span class="lb" data-page="6.840" data-line="14" id="l6.840.14"></span>τοῦτο δὲ τὸ δι’ ὅλων οὐκ ἐν τοῖς ἀπαθέσιν
<span class="lb" data-page="6.840" data-line="15" id="l6.840.15"></span>ἐστὶ στοιχείοις· οὐ γὰρ ἐνδέχεται παθεῖν τι τὴν ἄτομον
<span class="lb" data-page="6.840" data-line="16" id="l6.840.16"></span>αὐτὴν, ἀλλ’ ἐν τῇ συνθέσει τε καὶ διαπλάσει τὸ
<span class="lb" data-page="6.840" data-line="17" id="l6.840.17"></span>πάθημα.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg041.1st1K-grc1:6">
<span class="pb page1" data-page="6.855" id="p6.855"></span>
<span class="milestone ed1page page1" data-n="3.201" data-unit="ed1page" id="ed1page.3.201"></span>
<span class="milestone ed2page page1" data-n="7.7" data-unit="ed2page" id="ed2page.7.7"></span>
          <p>
<span class="lb" data-page="6.855" data-line="3" id="l6.855.3"></span>Λέγειν δὲ ἑπόμενον ἂν εἴη τὰ τῶν ὀργανικῶν.
<span class="lb" data-page="6.855" data-line="4" id="l6.855.4"></span>ἐν τούτοις οὖν ὅτι μὲν ἕν τι πάντως ἐστὶ μόριον
<span class="lb" data-page="6.855" data-line="5" id="l6.855.5"></span>αἴτιον τῆς ἐνεργείας, τὰ δ’ ἄλλα πάντα χρείαν τινὰ
<span class="lb" data-page="6.855" data-line="6" id="l6.855.6"></span>τούτῳ παρέξοντα γέγονεν, ἑτέρωθι δέδεικται. βλαβήσεται
<span class="lb" data-page="6.855" data-line="7" id="l6.855.7"></span>δὲ ἡ ἐνέργεια τοῦ παντὸς ὀργάνου μάλιστα μὲν καὶ πρώτως
<span class="lb" data-page="6.855" data-line="8" id="l6.855.8"></span>αὐτοῦ τοῦ τῆς ἐνεργείας αἰτίου σώματος νοσήσαντος,
<span class="lb" data-page="6.855" data-line="9" id="l6.855.9"></span>ἤδη δὲ καὶ τῶν ἄλλων ἁπάντων αἱ μείζους διαθέσεις ἐμποδίζουσι
<span class="lb" data-page="6.855" data-line="10" id="l6.855.10"></span>τὴν ἐνέργειαν. ὅσαι μὲν οὖν οὐ καθ’ ἑαυτὰς,
<span class="lb" data-page="6.855" data-line="11" id="l6.855.11"></span>ἀλλὰ τῷ βλάπτειν δὴ τὸ πρῶτον αὐτῆς ὄργανον ἐμποδίζουσιν,
<span class="lb" data-page="6.855" data-line="12" id="l6.855.12"></span>αἰτίαι νοσημάτων εἰσὶν, οὐκ αὐταὶ νοσήματα
<span class="lb" data-page="6.855" data-line="13" id="l6.855.13"></span>εἰσίν. χωρὶς δὲ τοῦ βλάπτειν τι τὸ πρῶτον τῆς ἐνεργείας
<span class="lb" data-page="6.855" data-line="14" id="l6.855.14"></span>μόριον εἰ τὴν ἐνέργειαν ἐμποδίζειν δύναιντο, νοσήματα
<span class="lb" data-page="6.855" data-line="15" id="l6.855.15"></span>ἤδη τὰς τοιαύτας διαθέσεις κλητέον. ἔσονται δὲ, ὡς
<span class="lb" data-page="6.855" data-line="16" id="l6.855.16"></span>ἐλέγομεν, ἤτοι τῆς κατὰ φύσιν ὑπηλλαγμένης διαπλάσεως,
<span class="lb" data-page="6.855" data-line="17" id="l6.855.17"></span>ἢ μὴ σωζομένου τοῦ δέοντος ἀριθμοῦ τῶν μορίων, ﻿
<span class="pb" data-page="6.856" id="p6.856"></span>
<span class="lb" data-page="6.856" data-line="1" id="l6.856.1"></span><span class="milestone ed2page" data-n="7.8" data-unit="ed2page" id="ed2page.7.8"></span>ἢ τὸ μὴ προσῆκον ἑκάστου φυλάττοντος μέγεθος
<span class="lb" data-page="6.856" data-line="2" id="l6.856.2"></span><span class="milestone ed1page" data-n="3.202" data-unit="ed1page" id="ed1page.3.202"></span>ἢ ὡς οὐ χρὴ συγκειμένων αὐτῶν. ἐπειδὴ γὰρ ἀπεδείχθη
<span class="lb" data-page="6.856" data-line="3" id="l6.856.3"></span>μηδὲν τούτων εἰκῆ γεγονέναι πρὸς τῆς φύσεως,
<span class="lb" data-page="6.856" data-line="4" id="l6.856.4"></span>ἀλλὰ πάνθ’ ἕνεκα τοῦ βέλτιον ἢ ἀσφαλέστερον ἐνεργεῖν τὸ
<span class="lb" data-page="6.856" data-line="5" id="l6.856.5"></span>σύμπαν ὄργανον, ἀνάγκη πᾶσα καὶ τὰς βλάβας αὐτῶν,
<span class="lb" data-page="6.856" data-line="6" id="l6.856.6"></span>ὅσαι μὲν ἤτοι κωλύουσιν ὅλως ἐνεργεῖν ἢ ἐμποδίζουσιν
<span class="lb" data-page="6.856" data-line="7" id="l6.856.7"></span>αὐτὰ, νοσήματα νομίζεσθαι, τὰς δ’ εἰς τὴν βλάβην τοῦ
<span class="lb" data-page="6.856" data-line="8" id="l6.856.8"></span>πρώτου τῆς ἐνεργείας μορίου διαφερούσας αἰτίας νοσημάτων,
<span class="lb" data-page="6.856" data-line="9" id="l6.856.9"></span>ὡς ἀρτίως εἵρηται, προσαγορεύεσθαι.
</p>
        </article>

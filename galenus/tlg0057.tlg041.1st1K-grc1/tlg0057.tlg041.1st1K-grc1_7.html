<article xmlns="http://www.w3.org/1999/xhtml" id="urn:cts:greekLit:tlg0057.tlg041.1st1K-grc1:7">
<span class="pb page1" data-page="6.856" id="p6.856"></span>
<span class="milestone ed1page page1" data-n="3.202" data-unit="ed1page" id="ed1page.3.202"></span>
<span class="milestone ed2page page1" data-n="7.8" data-unit="ed2page" id="ed2page.7.8"></span>
          <p>
<span class="lb" data-page="6.856" data-line="10" id="l6.856.10"></span>Διὰ τοῦτ’ οὖν οἵ τε βλαισοὶ καὶ ῥαιβοὶ
<span class="lb" data-page="6.856" data-line="11" id="l6.856.11"></span>καὶ οἱ λείας ἔχοντες τὰς βάσεις χεῖρον ἐνεργοῦσι τοῖς σκέλεσιν
<span class="lb" data-page="6.856" data-line="12" id="l6.856.12"></span>ἁμαρτίᾳ τοῦ προσήκοντος σχήματος. οὕτω δὲ καὶ
<span class="lb" data-page="6.856" data-line="13" id="l6.856.13"></span>ὅσοι κάταγμα σχόντες οὐκ ὀρθῶς διεπλάσθησαν, οὐδ’
<span class="lb" data-page="6.856" data-line="14" id="l6.856.14"></span>αὐτοὶ καλῶς ἐνεργοῦσι τῷ κώλῳ. κακῶς δὲ καὶ ὅσοι διὰ
<span class="lb" data-page="6.856" data-line="15" id="l6.856.15"></span>μέγεθος ἀρθρίτιδος ἐξεστράφησαν, ἢ, τῶν ὀφρύων περιθραυσθεισῶν
<span class="lb" data-page="6.856" data-line="16" id="l6.856.16"></span>τῶν κατὰ τὰς διαρθρώσεις, ἑτοίμως ὑπερβαῖνον
<span class="lb" data-page="6.856" data-line="17" id="l6.856.17"></span>καὶ ἐκπῖπτον ἔσχον τὸ ἄρθρον, ἢ, πώρου κατ’
<span class="pb" data-page="6.857" id="p6.857"></span>
<span class="lb" data-page="6.857" data-line="1" id="l6.857.1"></span>αὐτὸ πλείονος ἐπιτραφέντος ἐν ταῖς τοιαύταις διαθέσεσι,
<span class="lb" data-page="6.857" data-line="2" id="l6.857.2"></span>δυσκίνητον ὑπὸ στενοχωρίας τὴν ὅλην ἔσχον διάρθρωσιν.
<span class="lb" data-page="6.857" data-line="3" id="l6.857.3"></span>αὗται μὲν οὖν ἐπίκτητοι κακίαι σχημάτων. σύμφυτοι δὲ
<span class="lb" data-page="6.857" data-line="4" id="l6.857.4"></span>κυουμένων ἔτι κατὰ τὴν πρώτην διάπλασιν ἐμποδισθεῖσαν
<span class="lb" data-page="6.857" data-line="5" id="l6.857.5"></span>ἐν ἅπαντι μορίῳ τοῦ σώματος γίγνονται, νοσῶδες
<span class="lb" data-page="6.857" data-line="6" id="l6.857.6"></span>ἐκείνῳ τῷ μορίῳ τὸ ζῶον ἐργαζόμεναι. χρὴ γὰρ καὶ τὸ
<span class="lb" data-page="6.857" data-line="7" id="l6.857.7"></span>τῆς καρδίας σχῆμα, καὶ τὸ τοῦ πνεύμονος, καὶ τὸ τῆς
<span class="lb" data-page="6.857" data-line="8" id="l6.857.8"></span>γαστρὸς, ἐγκεφάλου τε καὶ γλώσσης, καὶ σπληνὸς, καὶ νεφρῶν,
<span class="lb" data-page="6.857" data-line="9" id="l6.857.9"></span>καὶ τῶν ἄλλων ἁπάντων φυλάττεσθαι· γενομένης
<span class="lb" data-page="6.857" data-line="10" id="l6.857.10"></span>γάρ τινος βλάβης ἀμφ’ αὐτὰ, χεῖρον ἀνάγκη καὶ τὸ οἰκεῖον
<span class="lb" data-page="6.857" data-line="11" id="l6.857.11"></span>ἔργον ἀποτελεῖσθαι τοῦ σύμπαντος ὀργάνου. καὶ
<span class="lb" data-page="6.857" data-line="12" id="l6.857.12"></span>μὴν καὶ τὸ τῶν κοιλοτήτων ἁπασῶν τῶν κατὰ τὰ μόρια
<span class="lb" data-page="6.857" data-line="13" id="l6.857.13"></span>μέγεθός τε καὶ πλῆθος εἰ μὴ φυλάττοιτο, βλάπτοιτο ἂν
<span class="lb" data-page="6.857" data-line="14" id="l6.857.14"></span>ἐξ ἀνάγκης καὶ διὰ ταῦθ’ ἡ ἐνέργεια. πολλὰ δὲ τὰ τοιαῦτα
<span class="lb" data-page="6.857" data-line="15" id="l6.857.15"></span>νοσήματα, τὰ μὲν συμφύσει τινὶ, τὰ δὲ ἐμφράξει
<span class="lb" data-page="6.857" data-line="16" id="l6.857.16"></span>γλίσχρων ὑγρῶν καὶ παχέων συνιστάμενα, τὰ δ’ αὖ αὐαινομένων
<span class="lb" data-page="6.857" data-line="17" id="l6.857.17"></span>τῶν σωμάτων, ἢ στενοχωρουμένων ὑπό τινος τῶν
<span class="lb" data-page="6.857" data-line="18" id="l6.857.18"></span>περικειμένων, ἐμπίπτοντος αὐτοῖς καὶ θλίβοντος. ἐνίοτε
<span class="pb" data-page="6.858" id="p6.858"></span>
<span class="lb" data-page="6.858" data-line="1" id="l6.858.1"></span>δὲ καὶ αὐτῶν τῶν τοὺς τοιούτους πόρους ἐχόντων σωμάτων
<span class="lb" data-page="6.858" data-line="2" id="l6.858.2"></span>ἡ οὐσία σκιῤῥουμένη τε καὶ φλεγμαίνουσα, καὶ σφακελίζουσα,
<span class="lb" data-page="6.858" data-line="3" id="l6.858.3"></span>καὶ διαπυϊσκομένη, καὶ οἰδισκομένη, καὶ ἄλλως
<span class="lb" data-page="6.858" data-line="4" id="l6.858.4"></span>ὁπωσοῦν ἐπίκτητον μέγεθος προσλαμβάνουσα, κᾄπειτα τὸν
<span class="lb" data-page="6.858" data-line="5" id="l6.858.5"></span>ὄγκον εἰς τὰς ἐντὸς ἀποχέουσα κοιλότητας, ἐμφράττει τοὺς
<span class="lb" data-page="6.858" data-line="6" id="l6.858.6"></span>πόρους, ἑτέρους ὄντας τούτους ἐκείνων τῶν πόρων, ὧν
<span class="lb" data-page="6.858" data-line="7" id="l6.858.7"></span>οἱ τῆς προτέρας αἱρέσεως ἡγεμόνες ὑπετίθεντο κατὰ τὴν
<span class="lb" data-page="6.858" data-line="8" id="l6.858.8"></span>τῶν πρώτων καὶ ἀπαθῶν στοιχείων σύνοδον γίνεσθαι.
<span class="lb" data-page="6.858" data-line="9" id="l6.858.9"></span>τοὺς γὰρ τῶν ἐντέρων, καὶ φλεβῶν, καὶ ἀρτηριῶν, καὶ
<span class="lb" data-page="6.858" data-line="10" id="l6.858.10"></span>πάντων τῶν τοιούτων ὀργάνων πόρους, τούτους δὴ τοὺς
<span class="lb" data-page="6.858" data-line="11" id="l6.858.11"></span>μεγάλους τε καὶ σαφεῖς ἅπαντες ἐναργῶς ὁρῶμεν. εἰ δὲ
<span class="lb" data-page="6.858" data-line="12" id="l6.858.12"></span>καὶ διαλανθάνοι ποτὲ τὴν αἴσθησιν ὑπὸ σμικρότητος ὁ
<span class="lb" data-page="6.858" data-line="13" id="l6.858.13"></span>τοιοῦτος πόρος, οὐδ’ οὗτος ἐκ ταὐτοῦ γένους ἐστὶν
<span class="lb" data-page="6.858" data-line="14" id="l6.858.14"></span>ἐκείνοις τοῖς πόροις, οὓς ἡ προτέρα τῶν αἱρέσεων ὑπετίθετο.
<span class="lb" data-page="6.858" data-line="15" id="l6.858.15"></span>κατὰ δὴ τὰς τοιαύτας ἁπάσας διαθέσεις, ἐν αἷς,
<span class="lb" data-page="6.858" data-line="16" id="l6.858.16"></span>τῶν σωμάτων αὐτῶν εἰς ὄγκον τινὰ ἀρθέντων, ἀποκλείεσθαί
<span class="lb" data-page="6.858" data-line="17" id="l6.858.17"></span>τε καὶ στενοχωρεῖσθαι τοὺς πόρους συμβαίνει, ποτὲ
<span class="lb" data-page="6.858" data-line="18" id="l6.858.18"></span>μὲν ἓν ἔσται νόσημα μόνον, ἡ ἔμφραξις ἡ τὴν ἐνέργειαν
<span class="lb" data-page="6.858" data-line="19" id="l6.858.19"></span>βλάπτουσα, ποτὲ δὲ καὶ τοῦτο μὲν, ἀλλὰ καὶ ἡ τῶν
<span class="pb" data-page="6.859" id="p6.859"></span>
<span class="lb" data-page="6.859" data-line="1" id="l6.859.1"></span>σωμάτων διάθεσις ἡ τὴν ἔμφραξιν ἐργασαμένη. <span class="milestone ed2page" data-n="7.9" data-unit="ed2page" id="ed2page.7.9"></span>μηδεμίαν
<span class="lb" data-page="6.859" data-line="2" id="l6.859.2"></span>οὖν ἔχοντος ἰδίαν ἐνέργειαν τοῦ τὸν ὄγκον κεκτημένου
<span class="lb" data-page="6.859" data-line="3" id="l6.859.3"></span>σώματος, ἓν μὲν τὸ νόσημα ἔσται τὸ κατὰ τὴν ἔμφραξιν,
<span class="lb" data-page="6.859" data-line="4" id="l6.859.4"></span>αἰτία δὲ αὐτοῦ καὶ οὐκ ἔτι νόσημά ἐστιν ἡ τοῦ
<span class="lb" data-page="6.859" data-line="5" id="l6.859.5"></span>τὸν ὄγκον ἔχοντος σώματος διάθεσις. εἰ μὲν γὰρ ὁ χιτὼν
<span class="lb" data-page="6.859" data-line="6" id="l6.859.6"></span>τῆς ἐν τοῖς σιμοῖς τοῦ ἥπατος, εἰ τύχοι, φλεβὸς ὁτιοῦν
<span class="lb" data-page="6.859" data-line="7" id="l6.859.7"></span>τοιοῦτον παθὼν ἐστεγνώθη τὸν πόρον, ἐξ οὗ μεταλαμβάνει
<span class="lb" data-page="6.859" data-line="8" id="l6.859.8"></span>τὸ αἷμα τὰ ἐν τοῖς κυρτοῖς τοῦ ἥπατος ἀγγεῖα, δύο
<span class="lb" data-page="6.859" data-line="9" id="l6.859.9"></span>ἂν οὕτως εἴη νοσήματα, τό τε τῆς φλεβὸς αὐτῆς, ἣ πέπονθε,
<span class="lb" data-page="6.859" data-line="10" id="l6.859.10"></span>καὶ ἡ κατὰ τὸν πόρον ἔμφραξις. ἐμποδίζει γοῦν
<span class="lb" data-page="6.859" data-line="11" id="l6.859.11"></span>ἡ μὲν τῆς φλεβὸς διάθεσις αἵματος χρηστοῦ γένεσιν, ἡ δὲ
<span class="lb" data-page="6.859" data-line="12" id="l6.859.12"></span>ἔμφραξις ἀνάδοσιν· ἐνέργεια δ’ ἑκατέρου τούτων ἀναγκαία
<span class="lb" data-page="6.859" data-line="13" id="l6.859.13"></span>τῷ ζώῳ. δῆλον γὰρ, ὡς αἱ διαθέσεις αἱ βλάπτουσαι τὰς
<span class="lb" data-page="6.859" data-line="14" id="l6.859.14"></span>ἐνεργείας πρώτως αὗται λέγοιντ’ ἂν εἶναι νοσήματα. τῆς
<span class="lb" data-page="6.859" data-line="15" id="l6.859.15"></span>μέντοι φλεβὸς αὐτῆς μηδὲν πεπονθυίας, εἰ διὰ γλίσχρους
<span class="lb" data-page="6.859" data-line="16" id="l6.859.16"></span>τινὰς ἢ παχεῖς χυμοὺς σφηνωθέντας ἐν τοῖς πόροις ἡ ἀνάδοσις
<span class="lb" data-page="6.859" data-line="17" id="l6.859.17"></span>βλάπτοιτο, μόνον ἂν τοῦτ’ εἴη νόσημα κατὰ τὸ
<span class="lb" data-page="6.859" data-line="18" id="l6.859.18"></span>σπλάγχνον ἡ ἔμφραξις. οὕτω δὲ καὶ κατὰ τὸ ἔντερον εἰ μὲν
<span class="lb" data-page="6.859" data-line="19" id="l6.859.19"></span>ἔμφραξις εἴη μόνον, ἓν ἔσται καὶ τὸ νόσημα· φλεγμαίνοντος
<span class="pb" data-page="6.860" id="p6.860"></span>
<span class="lb" data-page="6.860" data-line="1" id="l6.860.1"></span>δὲ αὐτοῦ καὶ διὰ τοῦτο ἀποκλείοντος τὴν ἐντὸς εὐρυχωρίαν
<span class="lb" data-page="6.860" data-line="2" id="l6.860.2"></span>καὶ κωλύοντος ἰέναι κάτω τὰ περιττώματα, δύο ἂν
<span class="lb" data-page="6.860" data-line="3" id="l6.860.3"></span>εἴη καὶ τὰ νοσήματα. πολλάκις μὲν γὰρ ὑπὸ νοσήματος
<span class="lb" data-page="6.860" data-line="4" id="l6.860.4"></span>γίγνεται νόσημα, καθάπερ ἐπί τε τῶν προειρημένων ἔχει,
<span class="lb" data-page="6.860" data-line="5" id="l6.860.5"></span>κᾀπειδὰν ἐπὶ φλεγμοναῖς, ἢ ἐρυσιπέλασιν, ἢ ἕρπησιν, ἢ
<span class="lb" data-page="6.860" data-line="6" id="l6.860.6"></span>ἄνθραξιν, ἤ τινι τοιούτῳ ἐπιγένηται πυρετός. ἐνίοτε δὲ
<span class="lb" data-page="6.860" data-line="7" id="l6.860.7"></span>τὸ μὲν ἀποτελούμενον ἐνεργείας ἐστὶ βλάβη, καὶ χρὴ καλεῖν
<span class="lb" data-page="6.860" data-line="8" id="l6.860.8"></span>αὐτὸ πάθημά τε καὶ σύμπτωμα, τὸ δ’ αἴτιον αὐτοῦ
<span class="lb" data-page="6.860" data-line="9" id="l6.860.9"></span>δηλονότι νόσημα, καθάπερ ἡ μὲν ἔμφραξις τοῦ μηκέτι
<span class="lb" data-page="6.860" data-line="10" id="l6.860.10"></span>ἀναδίδοσθαι τὴν τροφὴν, ἡ κατάψυξις δὲ τῆς δυσαισθησίας
<span class="lb" data-page="6.860" data-line="11" id="l6.860.11"></span>αἴτιον ὑπάρχει, νόσημα οὖσα συμπτώματος. ὅταν
<span class="lb" data-page="6.860" data-line="12" id="l6.860.12"></span>δ’ αὐτὴ μὲν ἡ διάθεσις ἐνέργειαν βλάπτῃ πρώτως, τὸ δ’
<span class="lb" data-page="6.860" data-line="13" id="l6.860.13"></span>αἴτιον αὐτῆς μὴ βλάπτῃ πρώτως, τὴν μὲν διάθεσιν νόσημα,
<span class="lb" data-page="6.860" data-line="14" id="l6.860.14"></span>τὸ δ’ ἐργαζόμενον αὐτὴν αἰτίαν ὀνομάζειν χρὴ νοσήματος,
<span class="lb" data-page="6.860" data-line="15" id="l6.860.15"></span>ὥσπερ ἐπί τε τῶν γλίσχρων ἔχει χυμῶν καὶ τῆς
<span class="lb" data-page="6.860" data-line="16" id="l6.860.16"></span>ἐμφράξεως· αὐτὴ μὲν γὰρ ἡ ἔμφραξις τὸ νόσημά ἐστιν,
<span class="lb" data-page="6.860" data-line="17" id="l6.860.17"></span>οἱ χυμοὶ δὲ αἴτιοι τοῦ νοσήματος. ἅπαντ’ οὖν ὅσα περὶ
<span class="lb" data-page="6.860" data-line="18" id="l6.860.18"></span>τὰς κοιλότητας γίνεται νοσήματα, ποτὲ μὲν ἐμφραττομένων, ﻿
<span class="pb" data-page="6.861" id="p6.861"></span>
<span class="lb" data-page="6.861" data-line="1" id="l6.861.1"></span>ποτὲ δὲ ἀμέτρως εὐρυνομένων, ὑπὸ τὸ τῆς διαπλάσεως
<span class="lb" data-page="6.861" data-line="2" id="l6.861.2"></span>τοῦ μέρους ἀναχθήσεται γένος· ἐμποδίζεται γάρ πως ἐν
<span class="lb" data-page="6.861" data-line="3" id="l6.861.3"></span>τούτοις ἅπασιν ἡ φυσικὴ διάπλασις. ἀλλὰ μὲν δὴ καὶ
<span class="lb" data-page="6.861" data-line="4" id="l6.861.4"></span>λειότης καὶ τραχύτης οὐδ’ αὗται ματαίως ὑπὸ τῆς φύσεως
<span class="lb" data-page="6.861" data-line="5" id="l6.861.5"></span>ἐγένοντο διαπλαττούσης τὰ μόρια. συστήσεται γοῦν
<span class="lb" data-page="6.861" data-line="6" id="l6.861.6"></span>κᾀνταῦθα νοσήματα κατὰ πάντα τὰ μόρια, τοῦ μὲν φύσει
<span class="lb" data-page="6.861" data-line="7" id="l6.861.7"></span>λείου τραχυνθέντος, τοῦ δ’ αὖ τραχέος λείου γενομένου.
<span class="lb" data-page="6.861" data-line="8" id="l6.861.8"></span>φανερώτατα δ’ αὐτῶν τοῖς ἰατροῖς ἐστι τά τ’ ἐν τοῖς ὀστοῖς
<span class="lb" data-page="6.861" data-line="9" id="l6.861.9"></span>γινόμενα τραχυνομένοις τε καὶ λειαινομένοις, αἵ τε τῆς φάρυγγος
<span class="lb" data-page="6.861" data-line="10" id="l6.861.10"></span>τραχύτητες ἐργαζόμεναι βῆχας. χρὴ δὲ κᾀνταῦθα
<span class="lb" data-page="6.861" data-line="11" id="l6.861.11"></span>γινώσκειν, ὡς ἐνίοτε τὸ σχῆμα τοῦ μορίου βλαβὲν ἐκάκωσεν
<span class="lb" data-page="6.861" data-line="12" id="l6.861.12"></span>ἅμα ἑαυτῷ τινα πόρον, οἷόν τι κᾀπὶ τῆς ῥινὸς φαίνεται
<span class="lb" data-page="6.861" data-line="13" id="l6.861.13"></span>γιγνόμενον, ἐπειδὰν ὑπὸ πληγῆς βιαίου ποτὲ σιμωθεῖσα
<span class="lb" data-page="6.861" data-line="14" id="l6.861.14"></span>στεγνωθῇ τὸν ἐντὸς πόρον εἰς τοσοῦτον, ὡς ἤτοι
<span class="lb" data-page="6.861" data-line="15" id="l6.861.15"></span>μηδ’ ὅλως ἢ μόγις ἀναπνεῖν δι’ αὐτοῦ. δῆλον οὖν, ὡς ἐν
<span class="lb" data-page="6.861" data-line="16" id="l6.861.16"></span>ταῖς τοιαύταις διαθέσεσιν ἡ μὲν στενοχωρία τοῦ πόρου
<span class="lb" data-page="6.861" data-line="17" id="l6.861.17"></span>τὸ νόσημά ἐστι, (πρώτως γὰρ αὕτη τὴν τῆς ἀναπνοῆς
<span class="lb" data-page="6.861" data-line="18" id="l6.861.18"></span>ἐνέργειαν ἐμποδίζει,) προηγουμένη δ’ αὐτῆς αἰτία τῆς ῥινὸς
<span class="lb" data-page="6.861" data-line="19" id="l6.861.19"></span>ἡ σιμότης, βλάβη τοῦ κατὰ φύσιν ἐν αὐτῇ σχήματος
<span class="pb" data-page="6.862" id="p6.862"></span>
<span class="lb" data-page="6.862" data-line="1" id="l6.862.1"></span>ὑπάρχουσα. κατὰ μὲν δὴ τὸ τῆς διαπλάσεως γένος τὸ
<span class="lb" data-page="6.862" data-line="2" id="l6.862.2"></span>ἐξιστάμενον τοῦ κατὰ φύσιν εἰς τοσοῦτον, ὡς ἐνέργειαν
<span class="lb" data-page="6.862" data-line="3" id="l6.862.3"></span>ἤδη βλάπτειν, αἱ προειρημέναι διαφοραὶ τῶν νοσημάτων
<span class="lb" data-page="6.862" data-line="4" id="l6.862.4"></span>γενήσονται.
</p>
        </article>

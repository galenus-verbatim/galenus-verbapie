<article xmlns="http://www.w3.org/1999/xhtml" id="urn:cts:greekLit:tlg0057.tlg041.1st1K-grc1:8">
<span class="pb page1" data-page="6.862" id="p6.862"></span>
<span class="milestone ed1page page1" data-n="3.202" data-unit="ed1page" id="ed1page.3.202"></span>
<span class="milestone ed2page page1" data-n="7.9" data-unit="ed2page" id="ed2page.7.9"></span>
          <p>
<span class="lb" data-page="6.862" data-line="5" id="l6.862.5"></span><span class="milestone ed2page" data-n="7.10" data-unit="ed2page" id="ed2page.7.10"></span>Κατὰ δὲ τὸν ἀριθμὸν τῶν ἁπλῶν
<span class="lb" data-page="6.862" data-line="6" id="l6.862.6"></span>μορίων, ἐξ ὧν ἕκαστον τῶν ὀργάνων συνίσταται, διτταὶ
<span class="lb" data-page="6.862" data-line="7" id="l6.862.7"></span>μὲν αἱ πρῶται διαφοραὶ τῶν νοσημάτων γενήσονται, ἢ ἐλλείποντός
<span class="lb" data-page="6.862" data-line="8" id="l6.862.8"></span>τινος μέρους, ἢ περιττεύοντος· ἐν ἑκατέρᾳ δ’ αὐτῶν
<span class="lb" data-page="6.862" data-line="9" id="l6.862.9"></span>ἕτεραι. τῶν μὲν γὰρ περιττευόντων τὰ μὲν ἐκ τοῦ γένους
<span class="lb" data-page="6.862" data-line="10" id="l6.862.10"></span>ἐστὶ τῶν κατὰ φύσιν, ὡς εἰ καί τῳ <span class="milestone ed1page" data-n="3.203" data-unit="ed1page" id="ed1page.3.203"></span>γένοιτο ἕκτος δάκτυλος,
<span class="lb" data-page="6.862" data-line="11" id="l6.862.11"></span>ἢ ἐν ὀφθαλμῷ πτερύγιον, ἢ ἐν ῥινὶ βλάστημα σαρκὸς,
<span class="lb" data-page="6.862" data-line="12" id="l6.862.12"></span>ἢ κατ’ ἄλλον τινὰ πόρον ὁτιοῦν τοιοῦτον ἕτερον. ἔσται δὴ
<span class="lb" data-page="6.862" data-line="13" id="l6.862.13"></span>καὶ τούτων αὐτῶν τὰ μὲν νοσήματα, καθάπερ τὸ πτερύγιον,
<span class="lb" data-page="6.862" data-line="14" id="l6.862.14"></span>(ἐμποδίζει γὰρ, ὅταν ἱκανῶς αὐξηθῇ, τὴν ὄψιν, ἐπισκοτοῦν
<span class="lb" data-page="6.862" data-line="15" id="l6.862.15"></span>τῇ κόρῃ,) τὰ δ’ αἴτια τῶν νοσημάτων, ὡς τα βλαστήματα
<span class="lb" data-page="6.862" data-line="16" id="l6.862.16"></span>τοὺς πόρους ἐμφράττοντα· πρώτως γὰρ νόσημα ἡ ἔμφραξίς
<span class="lb" data-page="6.862" data-line="17" id="l6.862.17"></span>ἐστιν, ὅτι καὶ πρώτως βλάπτει τὴν ἐνέργειαν. ἔνια δ’ ὅλῳ
<span class="pb" data-page="6.863" id="p6.863"></span>
<span class="lb" data-page="6.863" data-line="1" id="l6.863.1"></span>τῷ γένει παρὰ φύσιν ἐστὶν, ὡς ἕλμινθές τε καὶ ἀσκαρίδες, καὶ
<span class="lb" data-page="6.863" data-line="2" id="l6.863.2"></span>ὁ ἐν τῇ κύστει λίθος, καὶ τὸ χαλάζιον ἐν ὀφθαλμῷ, καὶ τὸ
<span class="lb" data-page="6.863" data-line="3" id="l6.863.3"></span>ὑπόχυμα, καὶ τὸ πύον, ἀκροχορδόνες τε καὶ μελικηρίδες καὶ
<span class="lb" data-page="6.863" data-line="4" id="l6.863.4"></span>ἀθερώματα καὶ στεατώματα, καὶ ἄλφοι, καὶ λέπραι, καὶ
<span class="lb" data-page="6.863" data-line="5" id="l6.863.5"></span>λεῦκαι, καὶ πῶροι, καὶ τὰ ἐν τοῖς ἀποστήμασιν εὑρισκόμενα
<span class="lb" data-page="6.863" data-line="6" id="l6.863.6"></span>ἅπαντα. ὅτι δὲ καὶ τούτων ὅσα μὲν ἐνέργειαν ἐμποδίζει
<span class="lb" data-page="6.863" data-line="7" id="l6.863.7"></span>πρώτως, νοσήματα ἐροῦμεν, ὥσπερ τὸ ὑπόχυμα, τὰ δὲ μὴ
<span class="lb" data-page="6.863" data-line="8" id="l6.863.8"></span>τοιαῦτα νοσημάτων αἴτια, πρόδηλον παντί. τῶν δ’ ἐλλειπόντων
<span class="lb" data-page="6.863" data-line="9" id="l6.863.9"></span>μορίων τὰ μὲν ὅλα τελέως ἀπόλωλε, τὰ δὲ οἷον ἐξ
<span class="lb" data-page="6.863" data-line="10" id="l6.863.10"></span>ἡμίσεως ἀποκέκοπταί τε καὶ κεκολόβωται. κατὰ μὲν δὴ τὴν
<span class="lb" data-page="6.863" data-line="11" id="l6.863.11"></span>πρώτην γένεσιν ὡς πάμπολλα γίγνεται τοιαῦτα, πρόδηλον
<span class="lb" data-page="6.863" data-line="12" id="l6.863.12"></span>παντί. μετὰ δὲ τὴν ἀποκύησιν ἐξαιρεῖται μὲν ὅλα πολλάκις
<span class="lb" data-page="6.863" data-line="13" id="l6.863.13"></span>ὀστᾶ κατά τε τοὺς δακτύλους καὶ τὰ κῶλα καὶ τὴν κεφαλὴν
<span class="lb" data-page="6.863" data-line="14" id="l6.863.14"></span>καὶ τὰς πλευράς· ἀφαιρεῖται δὲ καὶ δάκτυλος ἐνίοτε καὶ ποὺς
<span class="lb" data-page="6.863" data-line="15" id="l6.863.15"></span>καὶ ἄκρα χεὶρ καὶ κνήμη καὶ πῆχυς· ἐξαιροῦνται δὲ καὶ φλέβες
<span class="lb" data-page="6.863" data-line="16" id="l6.863.16"></span>κιρσώδεις καὶ ἀδένες σκιῤῥωθέντες καὶ ὀδόντες τρηθέντες·
<span class="lb" data-page="6.863" data-line="17" id="l6.863.17"></span>καὶ μὲν δὴ καὶ γαργαρεὼν ἀφαιρεῖται καὶ ἐπίπλοον καὶ πόσθη
<span class="lb" data-page="6.863" data-line="18" id="l6.863.18"></span>καὶ αὐτοῦ τι τοῦ αἰδοίου, καὶ πολλάκις γε καὶ σύμπαν
<span class="pb" data-page="6.864" id="p6.864"></span>
<span class="lb" data-page="6.864" data-line="1" id="l6.864.1"></span>αἰδοῖον, ὥσπερ γε καὶ οἱ ὄρχεις. ἐνδακὼν δέ τις ἔναγχος
<span class="lb" data-page="6.864" data-line="2" id="l6.864.2"></span>ἐπὶ σπασμῷ μεγάλῳ τοῦ παντὸς σώματος ἀπέτραγε τῆς
<span class="lb" data-page="6.864" data-line="3" id="l6.864.3"></span>γλώττης τὸ πρόσθει, εἶτ’ ἐσώθη μὲν ἐκ τοῦ σπασμοῦ, διαλέγεσθαι
<span class="lb" data-page="6.864" data-line="4" id="l6.864.4"></span>δὲ ὁμοίως οὐκ ἠδύνατο. τούτου τοῦ γένους ἐστὶ καὶ
<span class="lb" data-page="6.864" data-line="5" id="l6.864.5"></span>τὰ κολοβώματα καλούμενα χειλῶν καὶ ῥινῶν καὶ ὤτων, καὶ
<span class="lb" data-page="6.864" data-line="6" id="l6.864.6"></span>ὅσα ἑτέρων σαρκωδῶν μορίων ἢ ἀποσπασθέντα σφοδρῶς, ἢ
<span class="lb" data-page="6.864" data-line="7" id="l6.864.7"></span>διασαπέντα τελέως ἐξετμήθη. κατὰ πάσας γὰρ τὰς τοιαύτας
<span class="lb" data-page="6.864" data-line="8" id="l6.864.8"></span>περιστάσεις ὁ κατὰ φύσιν ἀριθμὸς οὐ συμπεπλήρωται
<span class="lb" data-page="6.864" data-line="9" id="l6.864.9"></span>τῶν μορίων, ἢ ἑνὸς ἢ δυοῖν ἢ καὶ πολλῶν λειπόντων καὶ
<span class="lb" data-page="6.864" data-line="10" id="l6.864.10"></span>ἤτοι τελέως ἀπολωλότων ἢ ἐκ μέρους ἀφῃρημένων. ὅσα
<span class="lb" data-page="6.864" data-line="11" id="l6.864.11"></span>μὲν δὴ τῶν τοιούτων ἐνεργείας ἐμποδίζει κατὰ τὸν ἑαυτῶν
<span class="lb" data-page="6.864" data-line="12" id="l6.864.12"></span>λόγον, ἐν τῷ τῶν νοσημάτων γένει τετάξεται· τὰ δ’ ἤτοι
<span class="lb" data-page="6.864" data-line="13" id="l6.864.13"></span>καταψύχοντά τι μόριον ἕτερον ἐνεργείας ἀπεργαστικὸν ἢ
<span class="lb" data-page="6.864" data-line="14" id="l6.864.14"></span>τροφὴν ἐλλιπῶς ἐπάρδοντα νοσημάτων αἴτια· τινὰ δὲ ἄμφω
<span class="lb" data-page="6.864" data-line="15" id="l6.864.15"></span>συλλαβόντα ἔχει καὶ τὴν ὡς αἰτίου χώραν καὶ τὴν ὡς νοσήματος,
<span class="lb" data-page="6.864" data-line="16" id="l6.864.16"></span>οἷον καὶ γαργαρεὼν, ὁπόταν ἕως βάσεως ἐκτμηθεὶς
<span class="lb" data-page="6.864" data-line="17" id="l6.864.17"></span>καὶ τὴν φωνὴν παραβλάπτῃ καὶ ψύχῃ τὰ κατὰ τὸν πνεύμονά
<span class="pb" data-page="6.865" id="p6.865"></span>
<span class="lb" data-page="6.865" data-line="1" id="l6.865.1"></span>τε καὶ τὸν θώρακα. ἐπειδὴ γὰρ ἔμαθες ἐν τοῖς τῶν
<span class="lb" data-page="6.865" data-line="2" id="l6.865.2"></span>ἐνεργειῶν τε καὶ χρειῶν λογισμοῖς, ὡς ἁπάντων τῶν τοῦ
<span class="lb" data-page="6.865" data-line="3" id="l6.865.3"></span>ζώου μορίων τὰ μὲν εἰς ἐνέργειάν τινα συντελεῖ τῷ παντὶ
<span class="lb" data-page="6.865" data-line="4" id="l6.865.4"></span>ζώῳ χρησίμην, τὰ δ’ αὐτὰ μὲν οὐδὲν ἐνεργεῖ, χρείαν δέ τινα
<span class="lb" data-page="6.865" data-line="5" id="l6.865.5"></span>τοῖς ἐνεργοῦσι παρέχεται, δῆλον ὡς καὶ τὰς βλάβας αὐτῶν,
<span class="lb" data-page="6.865" data-line="6" id="l6.865.6"></span>τὰς μὲν εἰς ἐνέργειαν ἄντικρυς διαφερούσας νοσήματα ἐρεῖς
<span class="lb" data-page="6.865" data-line="7" id="l6.865.7"></span>πρώτως εἶναι τῶν τοῦ ζώου μορίων, τὰς δὲ εἰς χρείαν τινὰ
<span class="lb" data-page="6.865" data-line="8" id="l6.865.8"></span>νοσημάτων αἰτίας. <span class="milestone ed2page" data-n="7.11" data-unit="ed2page" id="ed2page.7.11"></span>ὥσθ’ ὅσα μόρια διττὰς ἐνεργείας
<span class="lb" data-page="6.865" data-line="9" id="l6.865.9"></span>ἢ διττὰς χρείας ἀποτελεῖ, κατὰ μίαν ἐνίοτε βλάβην διττὸν
<span class="lb" data-page="6.865" data-line="10" id="l6.865.10"></span>ἔξει λόγον, ἢ νοσήματος, ἢ αἰτίας. εἰ δέ τι μόριον ἅμα
<span class="lb" data-page="6.865" data-line="11" id="l6.865.11"></span>ἄμφω ποιεῖ, χρείαν καὶ ἐνέργειαν, ὥσπερ ἐνίοις εἶναι δοκεῖ
<span class="lb" data-page="6.865" data-line="12" id="l6.865.12"></span>καὶ ὁ γαργαρεὼν, ἡ τούτου τοῦ μέρους ἀπώλεια καθ’ ἕτερον
<span class="lb" data-page="6.865" data-line="13" id="l6.865.13"></span>μὲν λόγον ἔσται νόσημα, καθ’ ἕτερον δὲ νοσήματος αἰτία.
<span class="lb" data-page="6.865" data-line="14" id="l6.865.14"></span>δῆλον δὲ, ὡς τῷ λοιπῷ τῷ μένοντι καὶ σωζομένῳ τὸ νόσημά
<span class="lb" data-page="6.865" data-line="15" id="l6.865.15"></span>ἐστιν, οὐκ αὐτῷ τῷ μηκέτι ὄντι. τῆς γὰρ τοῦ στόματος
<span class="lb" data-page="6.865" data-line="16" id="l6.865.16"></span>εὐρυχωρίας κατ’ ἐκεῖνο τὸ μέρος, οὗ νῦν ἐστι τὸ πάθος,
<span class="lb" data-page="6.865" data-line="17" id="l6.865.17"></span>μόριον εἶναι φήσεις τὸν κίονά τε καὶ γαργαρεῶνα προσαγορευόμενον. ﻿
<span class="pb" data-page="6.866" id="p6.866"></span>
<span class="lb" data-page="6.866" data-line="1" id="l6.866.1"></span>ὅταν οὖν οὗτος ἀπόληται, λείπει τι τῷ χωρίῳ,
<span class="lb" data-page="6.866" data-line="2" id="l6.866.2"></span>καὶ οὕτω τὸ ὅλον ἓν νόσημά τι γίνεται, μένοντος τοῦ κατ’
<span class="lb" data-page="6.866" data-line="3" id="l6.866.3"></span>ἀρχὰς ὁμολογηθέντος, τοῦ πᾶσαν ἐνέργειαν ὑπὸ νοσήματος
<span class="lb" data-page="6.866" data-line="4" id="l6.866.4"></span>βλάπτεσθαι. ἢ τοίνυν, ὡς οὐκ ἔστι μία τις ἐνέργεια τοῦ
<span class="lb" data-page="6.866" data-line="5" id="l6.866.5"></span>ζώον καὶ ἡ φωνὴ, καὶ ἡ εἰσπνοὴ, καὶ ἡ ἐκπνοὴ, δεικτέον
<span class="lb" data-page="6.866" data-line="6" id="l6.866.6"></span>ἐστὶν, ᾒ, εἴπερ τοῦθ’ οὕτως ἔχει, δῆλον, ὡς ἡ τοῦ κίονος ἀπώλεια
<span class="lb" data-page="6.866" data-line="7" id="l6.866.7"></span>νόσον ἐναπεργάζεται τῷ οὐρανίσκῳ. κατὰ δὲ τὰ αὐτὰ
<span class="lb" data-page="6.866" data-line="8" id="l6.866.8"></span>ταῦτα καὶ ἡ τοῦ ὀδόντος ἀπώλεια νόσημά ἐστιν τοῦ στόματος,
<span class="lb" data-page="6.866" data-line="9" id="l6.866.9"></span>εἰ μὲν τῶν πρὸς τὴν μάσσησιν ἐπιτηδείων εἴη, κατ’
<span class="lb" data-page="6.866" data-line="10" id="l6.866.10"></span>ἐκεῖνο τὸ μέρος τῆς μασσήσεως βλαβέντος, εἰ δὲ τῶν τομέων
<span class="lb" data-page="6.866" data-line="11" id="l6.866.11"></span>ὀνομαζομένων, εἴς τε τὰς ἐδωδὰς καὶ τὰς διαλέξεις ἐμποδίζοντος.
<span class="lb" data-page="6.866" data-line="12" id="l6.866.12"></span>οὕτω δὲ καὶ εἰ τῆς γλώσσης ἀποτμηθείη τὸ ἥμισυ, τῷ
<span class="lb" data-page="6.866" data-line="13" id="l6.866.13"></span>λειπομένῳ μέρει παρὰ φύσιν ἐστὶ τὸ κεκολοβῶσθαι. κατὰ
<span class="lb" data-page="6.866" data-line="14" id="l6.866.14"></span>ταὐτὰ δὲ καὶ τῷ ἐπιπλόῳ, καὶ τῷ αἰδοίῳ, καὶ πᾶσι τοῖς
<span class="lb" data-page="6.866" data-line="15" id="l6.866.15"></span>οὕτω παθοῦσι. καὶ εἰ μὴ νόσημά τις αὐτὸ καλεῖν, ἀλλὰ
<span class="lb" data-page="6.866" data-line="16" id="l6.866.16"></span>πάθος ἢ πάθημα βούλοιτο, περὶ ὀνόματος, οὐ περὶ πράγματος
<span class="lb" data-page="6.866" data-line="17" id="l6.866.17"></span>ἀμφισβητήσει. δῆλον δὲ, ὡς τῇ μὲν γλώττῃ, καὶ
<span class="lb" data-page="6.866" data-line="18" id="l6.866.18"></span>τῷ ἐπιπλόῳ, καὶ τῷ αἰδοίῳ, καὶ ὅλως ἅπασι τοῖς τοιούτοις
<span class="pb" data-page="6.867" id="p6.867"></span>
<span class="lb" data-page="6.867" data-line="1" id="l6.867.1"></span>κεκολοβωμένοις ὀργάνοις ἐστί τις μείωσις τοῦ μεγέθους ἐν
<span class="lb" data-page="6.867" data-line="2" id="l6.867.2"></span>ἅπασι τοῖς εἰρημένοις νοσήμασιν· αὐτῷ δὲ τῷ ζώῳ μείωσις
<span class="lb" data-page="6.867" data-line="3" id="l6.867.3"></span>μὲν οὐκ ἐξ ἀνάγκης ἔσται σαφὴς, ὡς φαίνεσθαι κολοβὸν,
<span class="lb" data-page="6.867" data-line="4" id="l6.867.4"></span>ἀριθμὸς δέ τις ἀφαιρεθήσεται μορίων, εἴγε δὴ καὶ ἀρτηρίαι,
<span class="lb" data-page="6.867" data-line="5" id="l6.867.5"></span>καὶ φλέβες, καὶ νεῦρα, καὶ δέρμα ἐνίοτε, καὶ πιμελὴ, καὶ
<span class="lb" data-page="6.867" data-line="6" id="l6.867.6"></span>ὑμένες, καὶ σὰρξ ἀφαιρεῖται κατὰ τὰς τοιαύτας διαθέσεις.
<span class="lb" data-page="6.867" data-line="7" id="l6.867.7"></span>ἐπὶ μέντοι τοῦ γαργαρεῶνος καὶ τῶν κιρσωδῶν ἀγγείων
<span class="lb" data-page="6.867" data-line="8" id="l6.867.8"></span>ἐκτμηθέντων καὶ αὐτῶν τῶν ὀργάνων ἀφαιρεῖταί τις ἀριθμὸς
<span class="lb" data-page="6.867" data-line="9" id="l6.867.9"></span>μορίων. καὶ δὴ καὶ τετάξεται τὰ μὲν τοιαῦτα πάντα
<span class="lb" data-page="6.867" data-line="10" id="l6.867.10"></span>ὑπὸ τὸν ἀριθμὸν τῶν μορίων ὑπαλλαττομένων· ὅσων δὲ
<span class="lb" data-page="6.867" data-line="11" id="l6.867.11"></span>ὀργάνων ἀφαιρεῖται μέν τι, οὐκ ἐξαιρεῖται δὲ τὰ μέρη, ταῦτα
<span class="lb" data-page="6.867" data-line="12" id="l6.867.12"></span>ἐν ἀμφοτέροις οἷον τετάξεται τοῖς γένεσι. καὶ γὰρ ἀριθμὸς
<span class="lb" data-page="6.867" data-line="13" id="l6.867.13"></span>ἐνδεῖ τῷ ζώῳ μορίων ἁπλῶν, καὶ μέγεθος ὀργάνου συνθέτου·
<span class="lb" data-page="6.867" data-line="14" id="l6.867.14"></span>κεκολόβωται γὰρ τὸ ὅλον. καὶ μὲν δὴ καὶ ὡς ἀμφοῖν
<span class="lb" data-page="6.867" data-line="15" id="l6.867.15"></span>τοῖν γενοῖν, τοῦ τε κατ’ ἀριθμὸν καὶ τοῦ κατὰ μέγεθος,
<span class="lb" data-page="6.867" data-line="16" id="l6.867.16"></span>ἀνωτέρω τάττειν ἑτέραν ἐγχωρεῖ κατηγορίαν τὴν τοῦ ποσοῦ,
<span class="lb" data-page="6.867" data-line="17" id="l6.867.17"></span>παντί που δῆλον, εἴγε δὴ τοῦ ποσοῦ τὸ μὲν διωρισμένον
<span class="pb" data-page="6.868" id="p6.868"></span>
<span class="lb" data-page="6.868" data-line="1" id="l6.868.1"></span>ἐστὶν, ὃ δὴ καὶ ποσὸν ἰδικῶς ὀνομάζεται, τὸ δὲ συνεχὲς, ὃ
<span class="lb" data-page="6.868" data-line="2" id="l6.868.2"></span>δὴ καὶ πηλίκον προσαγορεύεται. ἀλλ’ ἐν τῷ παρόντι σαφέστερον
<span class="lb" data-page="6.868" data-line="3" id="l6.868.3"></span>ἔδοξέ μοι διαιρεῖν αὐτὰ οὕτω, κατὰ μὲν τὸν ἀριθμὸν
<span class="lb" data-page="6.868" data-line="4" id="l6.868.4"></span>τάξαντι τὴν ἑτέραν διαφορὰν τοῦ ποσοῦ, κατὰ δὲ τὸ μέγεθος
<span class="lb" data-page="6.868" data-line="5" id="l6.868.5"></span>τὴν ἑτέραν.
</p>
        </article>

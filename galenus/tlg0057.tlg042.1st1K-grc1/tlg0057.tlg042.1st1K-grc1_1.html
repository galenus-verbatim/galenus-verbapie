<article xmlns="http://www.w3.org/1999/xhtml" id="urn:cts:greekLit:tlg0057.tlg042.1st1K-grc1:1">
<span class="pb page1" data-page="7.1" id="p7.1"></span>
<span class="milestone ed1page page1" data-n="2.206" data-unit="ed1page" id="ed1page.3.206"></span>
<span class="milestone ed2page page1" data-n="6.17" data-unit="ed2page" id="ed2page.7.17"></span>
          <h1>ΓΑΛΗΝΟΥ ΠΕΡΙ ΤΩΝ ΕΝ ΤΟΙΣ
<br></br>ΝΟΣΗΜΑΣΙΝ ΑΙΤΙΩΝ ΒΙΒΛΙΟΝ.
</h1>
          <p>
<span class="lb" data-page="7.1" data-line="1" id="l7.1.1"></span>Πόσα μέν ἐστι καὶ τίνα τὰ σύμπαντα
<span class="lb" data-page="7.1" data-line="2" id="l7.1.2"></span>νοσήματα κατ’ εἴδη τε καὶ γένη διαιρουμένοις, ἁπλᾶ τε
<span class="lb" data-page="7.1" data-line="3" id="l7.1.3"></span>καὶ σύνθετα, δι’ ἑτέρου δεδήλωται γράμματος. ἑξῆς δ’ ἂν
<span class="lb" data-page="7.1" data-line="4" id="l7.1.4"></span>εἴη τὰς αἰτίας αὐτῶν ἑκάστου διελθεῖν, ἀπὸ τῶν ἁπλῶν τε
<span class="lb" data-page="7.1" data-line="5" id="l7.1.5"></span>καὶ ὁμοιομερῶν ὀνομαζομένων τοῦ ζώου μορίων ἀρξαμένους,
<span class="lb" data-page="7.1" data-line="6" id="l7.1.6"></span>εἶτ’ αὖθις ἐπὶ τὰ σύνθετά τε καὶ ὀργανικὰ μεταβάντας.
<span class="lb" data-page="7.1" data-line="7" id="l7.1.7"></span>ἐπεὶ τοίνυν ἐδείχθη, κατὰ μὲν τοὺς ἡνῶσθαί τε καὶ ἠλλοιῶσθαι
<span class="lb" data-page="7.1" data-line="8" id="l7.1.8"></span>τὴν ὑποβεβλημένην οὐσίαν γενέσει καὶ φθορᾷ δοξάζοντας,
<span class="pb" data-page="7.2" id="p7.2"></span>
<span class="lb" data-page="7.2" data-line="1" id="l7.2.1"></span>ἅπασα νόσος ὁμοιομεροῦς τε καὶ ἁπλοῦ πρὸς αἴσθησιν σώματος
<span class="lb" data-page="7.2" data-line="2" id="l7.2.2"></span>ἤτοι δυσκρασία τις ὑπάρχουσα, ἢ τῆς συνεχείας αὐτοῦ
<span class="lb" data-page="7.2" data-line="3" id="l7.2.3"></span>τῶν μερῶν διαίρεσις, κατὰ δὲ τοὺς μήθ’ ἡνῶσθαι καὶ κενόν
<span class="lb" data-page="7.2" data-line="4" id="l7.2.4"></span>τι παραπεπλέχθαι πάσῃ σώματος συγκρίσει νομίζοντας, ἀμετρία
<span class="lb" data-page="7.2" data-line="5" id="l7.2.5"></span>τε πόρων οὖσα καὶ λύσις τῆς αἰσθητῆς ἑνώσεως,
<span class="lb" data-page="7.2" data-line="6" id="l7.2.6"></span>ἀρξώμεθα καὶ νῦν ἐπισκοπεῖσθαι τὰς αἰτίας ἑκάστου τῶν
<span class="lb" data-page="7.2" data-line="7" id="l7.2.7"></span>νοσημάτων τῆς πρώτης ὑποθέσεως, ἣν δὴ καὶ ἀληθῆ πεπείσμεθα
<span class="lb" data-page="7.2" data-line="8" id="l7.2.8"></span>ὑπάρχειν. ἦν δ’, οἶμαι, τέτταρα μὲν ἁπλᾶ, τέτταρα
<span class="lb" data-page="7.2" data-line="9" id="l7.2.9"></span>δὲ σύνθετα, ποτὲ μὲν τοῦ θερμοῦ μόνον τὴν αὔξησιν
<span class="lb" data-page="7.2" data-line="10" id="l7.2.10"></span>ἄμετρον ἢ τοῦ ψυχροῦ λαβόντος, ἤ τινος τῶν τῆς ἑτέρας
<span class="lb" data-page="7.2" data-line="11" id="l7.2.11"></span>ἀντιθέσεως τῆς κατὰ τὸ ξηρὸν καὶ ὑγρὸν, ἔστιν ὅτε δὲ καὶ
<span class="lb" data-page="7.2" data-line="12" id="l7.2.12"></span>κατὰ συζυγίαν τινὰ αὐξηθέντων αὐτῶν, ὡς εἶναι θερμὸν ἅμα
<span class="lb" data-page="7.2" data-line="13" id="l7.2.13"></span>καὶ ξηρὸν, ἢ ψυχρὸν καὶ ξηρὸν, ἢ θερμὸν καὶ ὑγρὸν,
<span class="lb" data-page="7.2" data-line="14" id="l7.2.14"></span>ἢ ψυχρὸν καὶ ὑγρὸν τὸ νόσημα.
</p>
        </article>

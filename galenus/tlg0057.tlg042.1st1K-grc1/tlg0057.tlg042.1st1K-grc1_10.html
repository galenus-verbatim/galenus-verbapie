<article xmlns="http://www.w3.org/1999/xhtml" id="urn:cts:greekLit:tlg0057.tlg042.1st1K-grc1:10">
<span class="pb page1" data-page="7.35" id="p7.35"></span>
<span class="milestone ed1page page1" data-n="3.211" data-unit="ed1page" id="ed1page.3.211"></span>
<span class="milestone ed2page page1" data-n="7.27" data-unit="ed2page" id="ed2page.7.27"></span>
          <p>
<span class="lb" data-page="7.35" data-line="16" id="l7.35.16"></span>Τὰ δ’ ἐν τῷ τῆς θέσεως γένει νοσήματα τινὰ
<span class="lb" data-page="7.35" data-line="17" id="l7.35.17"></span>μὲν ἐξαιφνιδίους τε καὶ σφοδρὰς ἔχει προηγουμένας κινήσεις, ﻿
<span class="pb" data-page="7.36" id="p7.36"></span>
<span class="lb" data-page="7.36" data-line="1" id="l7.36.1"></span>τινὰ δὲ δι’ ἀμετρίαν τῆς ἐν τοῖς ἄρθροις ὑγρότητος γίγνεται,
<span class="lb" data-page="7.36" data-line="2" id="l7.36.2"></span>τεγγούσης μὲν τοὺς συνδέσμους καὶ χαλώσης, ὀλισθηρὰν δὲ τῇ
<span class="lb" data-page="7.36" data-line="3" id="l7.36.3"></span>γλισχρότητι τὴν ὅλην διάρθρωσιν ἐργαζομένης. ἐνίοις δὲ τῶν
<span class="lb" data-page="7.36" data-line="4" id="l7.36.4"></span>ἀμφὶ τὰς κοτύλας ὀφρύων περιθραυσθεισῶν ἑτοίμη ταῖς
<span class="lb" data-page="7.36" data-line="5" id="l7.36.5"></span>κεφαλαῖς τῶν κώλων ἡ παράλλαξις γίγνεται. τισὶ δ’ εὐθὺς
<span class="lb" data-page="7.36" data-line="6" id="l7.36.6"></span>ἐξ <span class="milestone ed2page" data-n="7.28" data-unit="ed2page" id="ed2page.7.28"></span>ἀρχῆς ὕπτιαί τε καὶ προπετεῖς εἰσι καὶ παντάπασιν
<span class="lb" data-page="7.36" data-line="7" id="l7.36.7"></span>ἐπιπολῆς αἱ κοτύλαι. ταυτὶ μὲν οὖν ἅπαντα τῶν ἐξαρθρημάτων
<span class="lb" data-page="7.36" data-line="8" id="l7.36.8"></span>αἴτια. κατὰ δὲ τὰς ἐντεροκήλας τε καὶ τὰς ἐπιπλοκήλας
<span class="lb" data-page="7.36" data-line="9" id="l7.36.9"></span>ὀνομαζομένας ἀνευρύνεσθαι μὲν τοὐπίπαν, ἔστιν ὅτε
<span class="lb" data-page="7.36" data-line="10" id="l7.36.10"></span>δὲ καὶ ῥήγνυσθαι συμβαίνει τὸν ἀπὸ τοῦ περιτοναίου καθήκοντα
<span class="lb" data-page="7.36" data-line="11" id="l7.36.11"></span>πόρον ἐπὶ τοὺς ὄρχεις, εἶθ’ οὕτως εἰς αὐτὸν τὸν πόρον,
<span class="lb" data-page="7.36" data-line="12" id="l7.36.12"></span>ἢ εἰς τὸν ἐρυθροειδῆ χιτῶνα κατολισθαίνειν ἤτοι τὸ
<span class="lb" data-page="7.36" data-line="13" id="l7.36.13"></span>ἐπίπλουν, ἢ καί τι τῶν ἐντέρων. ἐξίσταται δὲ τῆς οἰκείας
<span class="lb" data-page="7.36" data-line="14" id="l7.36.14"></span>θέσεως ἔντερα, κᾀπειδὰν τοῦ περιτοναίου διαιρεθέντος προπέσῃ.
<span class="lb" data-page="7.36" data-line="15" id="l7.36.15"></span>καὶ πνεύμονος δὲ λοβὸς ἐπὶ ταῖς τοῦ θώρακος τρώσεσιν
<span class="lb" data-page="7.36" data-line="16" id="l7.36.16"></span>ἐκπίπτει πολλάκις. καὶ ὁ ῥαγοειδὴς χιτὼν ἐπὶ πλεῖστον
<span class="lb" data-page="7.36" data-line="17" id="l7.36.17"></span>χαλᾶται, διαβρωθέντος τοῦ κερατοειδοῦς. εἰ δὲ καὶ
<span class="lb" data-page="7.36" data-line="18" id="l7.36.18"></span>τῶν σπλάγχνων ὑποπτύσσεταί τις ἐνίοτε λοβὸς ἐπὶ σφοδραῖς
<span class="pb" data-page="7.37" id="p7.37"></span>
<span class="lb" data-page="7.37" data-line="1" id="l7.37.1"></span>καταπτώσεσιν, ἢ θλίψεσιν, εἴη ἂν καὶ τοῦτο τὸ νόσημα τῆς
<span class="lb" data-page="7.37" data-line="2" id="l7.37.2"></span>τε θέσεως ἅμα καὶ τοῦ σχήματος ὑπάλλαξις ἐπὶ ταῖς εἰρημέναις
<span class="lb" data-page="7.37" data-line="3" id="l7.37.3"></span>γιγνόμενον. ἡ δὲ πρὸς τὰ παρακείμενα μόρια κοινωνία
<span class="lb" data-page="7.37" data-line="4" id="l7.37.4"></span>διαφθείρεται, συμφύντων τινῶν ἀλλήλοις οὐ δεόντως, ἤ τινος
<span class="lb" data-page="7.37" data-line="5" id="l7.37.5"></span>ἀρτήματος, ἢ δεσμοῦ χαλασθέντος, ἢ συνταθέντος, ἢ
<span class="lb" data-page="7.37" data-line="6" id="l7.37.6"></span>ἀποῤῥαγέντος. ἐκ τίνων δ’ ἕκαστον τούτων γίγνεται προφάσεων,
<span class="lb" data-page="7.37" data-line="7" id="l7.37.7"></span>εὔδηλον.
</p>
        </article>

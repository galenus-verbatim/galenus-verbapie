<article xmlns="http://www.w3.org/1999/xhtml" id="urn:cts:greekLit:tlg0057.tlg042.1st1K-grc1:11">
<span class="pb page1" data-page="7.37" id="p7.37"></span>
<span class="milestone ed1page page1" data-n="3.211" data-unit="ed1page" id="ed1page.3.211"></span>
<span class="milestone ed2page page1" data-n="7.28" data-unit="ed2page" id="ed2page.7.28"></span>
          <p>
<span class="lb" data-page="7.37" data-line="8" id="l7.37.8"></span>Ἑνὸς δ’ ἔτι γένους νοσήματος κοινοῦ πάντων
<span class="lb" data-page="7.37" data-line="9" id="l7.37.9"></span>τῶν μορίων, εἴτ’ οὖν ὁμοιομερῆ τε καὶ ἁπλᾶ τελέως, εἴτε
<span class="lb" data-page="7.37" data-line="10" id="l7.37.10"></span>καὶ σύνθετα εἴη, τὰς αἰτίας τῆς γενέσεως εἰπεῖν χρή. καλεῖν
<span class="lb" data-page="7.37" data-line="11" id="l7.37.11"></span>μὲν οὖν εἴωθα τὸ γένος τοῦτο σύμπαν ἑνώσεως λύσιν, ἢ
<span class="lb" data-page="7.37" data-line="12" id="l7.37.12"></span>διαφθορὰν ἑνώσεως, ἢ συνεχείας λύσιν, ἢ ὅπως ἂν ἄλλως
<span class="lb" data-page="7.37" data-line="13" id="l7.37.13"></span>ἐλπίσω τὸν λόγον σαφῆ ἔσεσθαι τοῖς ἀκούουσιν. οὐδὲν γὰρ
<span class="lb" data-page="7.37" data-line="14" id="l7.37.14"></span>ὄνομα κατ’ αὐτοῦ κείμενον ὑπὸ τῶν ἔμπροσθεν παρελάβομεν,
<span class="lb" data-page="7.37" data-line="15" id="l7.37.15"></span>ὥσπερ ἐπί τινων εἰδῶν αὐτοῦ κάταγμα μὲν καὶ τερηδόνα
<span class="lb" data-page="7.37" data-line="16" id="l7.37.16"></span>τῆς ἐν ὀστῷ συνεχείας διαιρουμένης, ἕλκος δὲ καὶ τραῦμα
<span class="pb" data-page="7.38" id="p7.38"></span>
<span class="lb" data-page="7.38" data-line="1" id="l7.38.1"></span>τῆς ἐν σαρκί. κατὰ μέν γε τὰ τῆς κεφαλῆς ὀστᾶ καὶ
<span class="lb" data-page="7.38" data-line="2" id="l7.38.2"></span>πλείω τὰ ὀνόματα. τὸ μὲν γὰρ, οἷόν περ ἐν τοῖς ἄλλοις
<span class="lb" data-page="7.38" data-line="3" id="l7.38.3"></span>ὀστοῖς κάταγμα, ῥωγμή τε καὶ ῥῆξις προσαγορεύεται, τὸ δ’
<span class="lb" data-page="7.38" data-line="4" id="l7.38.4"></span>ὑπό τινος ὀξέος ἐμπεσόντος αὐτοῖς καὶ διακόψαντος ἐγκοπή
<span class="lb" data-page="7.38" data-line="5" id="l7.38.5"></span>τε καὶ διακοπὴ καὶ ἕδρα. τὸ δὲ τῆς τερηδόνος ὄνομα
<span class="lb" data-page="7.38" data-line="6" id="l7.38.6"></span>πλεονάζειν δοκεῖ τῳ ε στοιχείῳ· παρὰ γὰρ τὸ τρῆμα συγκεῖσθαι
<span class="lb" data-page="7.38" data-line="7" id="l7.38.7"></span>πεπίστευται, καθάπερ τερηδών τις οὖσα. καὶ γίνεται
<span class="lb" data-page="7.38" data-line="8" id="l7.38.8"></span>μὲν ὑπὸ δριμέων χυμῶν διαβιβρωσκόντων, ὑποπίπτει δὲ
<span class="lb" data-page="7.38" data-line="9" id="l7.38.9"></span>κατ’ ἀρχὰς μὲν ἑτέρῳ γένει νοσήματος. ὀστοῦ γοῦν τραχύτης
<span class="lb" data-page="7.38" data-line="10" id="l7.38.10"></span>μᾶλλον ἢ τερηδὼν ὀνομάζεται. μείζονος δὲ τοῦ τρήματος
<span class="lb" data-page="7.38" data-line="11" id="l7.38.11"></span>γενομένου καὶ οἷον ὀπῆς τινος ἤδη φαινομένης, τερηδὼν
<span class="lb" data-page="7.38" data-line="12" id="l7.38.12"></span>ὀνομάζεται. καὶ μὴν καὶ τὸ θλάσμα τούτου τοῦ γένους ἐστὶν,
<span class="lb" data-page="7.38" data-line="13" id="l7.38.13"></span>ἐν μὲν τοῖς σαρκώδεσιν ὡς τὰ πολλὰ μέρεσι γιγνόμενον, ἔστιν
<span class="lb" data-page="7.38" data-line="14" id="l7.38.14"></span>ὅτε δὲ κᾀν τοῖς τῆς κεφαλῆς ὀστοῖς, ἐπὶ παίδων μάλιστα.
<span class="lb" data-page="7.38" data-line="15" id="l7.38.15"></span>δεῖ μὲν γὰρ εἴκειν εἰς ἑαυτὸ πάντως τὸ θλασθησόμενον, δεῖ
<span class="lb" data-page="7.38" data-line="16" id="l7.38.16"></span>δὲ αὐτὸ τοῦτο μαλακὸν εἶναι καὶ μὴ τελέως σκληρόν. ὥστε
<span class="lb" data-page="7.38" data-line="17" id="l7.38.17"></span>τῶν σαρκωδῶν ἔσται μορίων καὶ τῶν ἁπαλῶν ὀστῶν ὑπό
<span class="pb" data-page="7.39" id="p7.39"></span>
<span class="lb" data-page="7.39" data-line="1" id="l7.39.1"></span>τινος ἐμπεσόντος ἔξωθεν αὐτοῖς ἰσχυροῦ τε καὶ σκληροῦ σάματος.
<span class="lb" data-page="7.39" data-line="2" id="l7.39.2"></span>ὅταν οὖν τῆς ἔξωθεν ἐπιφανείας τοῦ παθόντος οὕτω
<span class="lb" data-page="7.39" data-line="3" id="l7.39.3"></span>μορίου συνεχοῦς ἔτι φυλαττομένης, ἐν τῷ βάθει γεννηθῶσι
<span class="lb" data-page="7.39" data-line="4" id="l7.39.4"></span>πολλαὶ καὶ σμικραὶ διαιρέσεις, θλάσμα τε καὶ θλάσις ὀνομάζεται
<span class="lb" data-page="7.39" data-line="5" id="l7.39.5"></span>τὸ νόσημα· κοιλότητος δέ τινος ἐμφαινομένης, ἣν
<span class="lb" data-page="7.39" data-line="6" id="l7.39.6"></span>τὸ πλῆξαν ἐναπειργάσατο τῷ θλασθέντι, καλεῖται τὸ πάθος
<span class="lb" data-page="7.39" data-line="7" id="l7.39.7"></span>ἔνθλασις. <span class="milestone ed2page" data-n="7.29" data-unit="ed2page" id="ed2page.7.29"></span>ἀνάγκη μὲν οὖν ἅπασα κατ’ αὐτὴν τὴν πληγὴν
<span class="lb" data-page="7.39" data-line="8" id="l7.39.8"></span>εἰς ἑαυτὸ συνωθεῖσθαι καὶ κοῖλον γίγνεσθαι τὸ θλώμενον,
<span class="lb" data-page="7.39" data-line="9" id="l7.39.9"></span>ἢ οὐκ ἂν ἐνθλασθείη. διασώζεσθαι δὲ τὴν κοιλότητα
<span class="lb" data-page="7.39" data-line="10" id="l7.39.10"></span>τοῦ δρῶντος ἀπελθόντος οὐκ ἔτ’ ἀναγκαῖον. ἐπανέρχεται
<span class="lb" data-page="7.39" data-line="11" id="l7.39.11"></span>μὲν ὡς τὸ πολὺ τὰ μαλακὰ σύμπαντα, χωρισθέντος τοῦ πλήξαντος,
<span class="lb" data-page="7.39" data-line="12" id="l7.39.12"></span>εἰς τὴν ἀρχαίαν κατάστασιν. εἰ δὲ μὴ μόνον εἴσω
<span class="lb" data-page="7.39" data-line="13" id="l7.39.13"></span>χωρήσειε τὸ τῆς κεφαλῆς ὀστοῦν, ἀλλὰ καὶ ῥῆξίς τις αὐτῷ
<span class="lb" data-page="7.39" data-line="14" id="l7.39.14"></span>προσγένοιτο κατὰ τὴν ἐκτὸς ἐπιφάνειαν, σύνθετον ἤδη τὸ
<span class="lb" data-page="7.39" data-line="15" id="l7.39.15"></span>τοιοῦτον, καὶ οὐδὲν ὄνομα κατ’ αὐτοῦ κείμενον ἔχομεν εἰπεῖν
<span class="lb" data-page="7.39" data-line="16" id="l7.39.16"></span>παλαιόν. ἀλλὰ χρὴ λόγῳ δηλοῦν αὐτὸ μᾶλλον ἤπερ ὀνόμασιν
<span class="lb" data-page="7.39" data-line="17" id="l7.39.17"></span>ἐσχάτως χρῆσθαι βαρβάροις, οἷα πολλὰ τοῖς νεωτέροις
<span class="lb" data-page="7.39" data-line="18" id="l7.39.18"></span>ἰατροῖς ἐξεύρηται. συνεχείας δ’ ἐστὶ λύσις καὶ τὸ ῥῆγμα
<span class="pb" data-page="7.40" id="p7.40"></span>
<span class="lb" data-page="7.40" data-line="1" id="l7.40.1"></span>καὶ τὸ σπάσμα, τὸ μὲν ἐν σαρκώδει μορίῳ, τὸ δ’ ἐν νευρώδει
<span class="lb" data-page="7.40" data-line="2" id="l7.40.2"></span>συνιστάμενον. αἰτία δὲ καὶ τούτων τῆς γενέσεως
<span class="lb" data-page="7.40" data-line="3" id="l7.40.3"></span>ἐξαιφνίδιός τις, ἢ ἀνώμαλος, καὶ ἡ σφοδρὰ κίνησις, καὶ μάλισθ’
<span class="lb" data-page="7.40" data-line="4" id="l7.40.4"></span>ὅταν ἄτριπτά τε καὶ ἀνώμαλα καὶ ἀθέρμαντα καὶ
<span class="lb" data-page="7.40" data-line="5" id="l7.40.5"></span>ἀμάλακτα πρὸς τὰς κινήσεις ἄγηται τὰ σώματα. διασπᾶται
<span class="lb" data-page="7.40" data-line="6" id="l7.40.6"></span>γὰρ ἐν ταῖς τοιαύταις διαθέσεσι πολλὰ τῶν ἐν αὐτοῖς
<span class="lb" data-page="7.40" data-line="7" id="l7.40.7"></span>μορίων. συνελόντι δὲ φάναι, πάντα τὰ τοιούτου γένους
<span class="lb" data-page="7.40" data-line="8" id="l7.40.8"></span>τῶν νοσημάτων αἴτια τὰ μὲν ἔξωθεν ὁρμᾶται, τὰ δὲ ἐξ
<span class="lb" data-page="7.40" data-line="9" id="l7.40.9"></span>αὐτοῦ τοῦ σώματος· ἔξωθεν μὲν ὅσα τιτρώσκειν ἢ θλᾶν
<span class="lb" data-page="7.40" data-line="10" id="l7.40.10"></span>πέφυκεν, ἐξ αὐτοῦ δὲ τοῦ σώματος ἄμετροί τε καὶ ἄτακτοι
<span class="lb" data-page="7.40" data-line="11" id="l7.40.11"></span>κινήσεις τοῦ ζώου, καί τινες ὑγρῶν μοχθηρίαι διαβιβρώσκειν
<span class="lb" data-page="7.40" data-line="12" id="l7.40.12"></span>πεφυκυῖαι. τοιαῦται γάρ τινες αἰτίαι καὶ αἱ τοῦ
<span class="lb" data-page="7.40" data-line="13" id="l7.40.13"></span>κοινοῦ νοσήματος ἁπάντων τῶν μορίων, τῶν θ’ ἁπλῶν
<span class="lb" data-page="7.40" data-line="14" id="l7.40.14"></span>καὶ πρώτων, ἃ δὴ καὶ ὁμοιομερῆ καλεῖται, καὶ τῶν
<span class="lb" data-page="7.40" data-line="15" id="l7.40.15"></span>ἐξ ἐκείνων συντιθεμένων, ἃ δὴ ὄργανά τε καὶ ὀργανικὰ
<span class="lb" data-page="7.40" data-line="16" id="l7.40.16"></span>προσαγορεύεται. τὰς δὲ τῶν συνθέτων νοσημάτων αἰτίας
<span class="lb" data-page="7.40" data-line="17" id="l7.40.17"></span>οὐδὲν ἔτι χαλεπὸν ἐξευρίσκειν ἐκ τῶν εἰρημένων συντιθεμένας.
<span class="lb" data-page="7.40" data-line="18" id="l7.40.18"></span>ὥστ’ ἐπειδὴ τοῦτο βουληθεὶς ἕκαστος ἑαυτῷ
<span class="pb" data-page="7.41" id="p7.41"></span>
<span class="lb" data-page="7.41" data-line="1" id="l7.41.1"></span>δυνατός ἐστιν ἐκπορίζεσθαι, καιρὸς ἂν εἴη μοι καὶ τοῦτον
<span class="lb" data-page="7.41" data-line="2" id="l7.41.2"></span>τὸν λόγον ἐνταυθοῖ καταπαύσαντι περὶ τῆς τῶν
<span class="lb" data-page="7.41" data-line="3" id="l7.41.3"></span>συμπτωμάτων διαφορᾶς ἐφεξῆς διελθεῖν.
</p>
        </article>

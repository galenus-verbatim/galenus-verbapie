<article xmlns="http://www.w3.org/1999/xhtml" id="urn:cts:greekLit:tlg0057.tlg042.1st1K-grc1:3">
<span class="pb page1" data-page="7.10" id="p7.10"></span>
<span class="milestone ed1page page1" data-n="3.207" data-unit="ed1page" id="ed1page.3.207"></span>
<span class="milestone ed2page page1" data-n="7.19" data-unit="ed2page" id="ed2page.7.19"></span>
          <p>
<span class="lb" data-page="7.10" data-line="15" id="l7.10.15"></span>Τοῦ μὲν δὴ θερμοῦ νοσήματος ἐν τῷ καθόλου
<span class="lb" data-page="7.10" data-line="16" id="l7.10.16"></span>τὰς αἰτίας εἴπομεν, ἐπὶ δὲ τὸ ψυχρὸν ἤδη μεταβῶμεν.
<span class="lb" data-page="7.10" data-line="17" id="l7.10.17"></span>εἰσὶ δὲ καὶ αἱ τοῦδε πλείους τὸν ἀριθμὸν αἰτίαι, οἷον ὁμιλίαι
<span class="lb" data-page="7.10" data-line="18" id="l7.10.18"></span>τῶν ψυχόντων, καὶ τῶν ἐσθιομένων καὶ πινομένων τό ﻿
<span class="pb" data-page="7.11" id="p7.11"></span>
<span class="lb" data-page="7.11" data-line="1" id="l7.11.1"></span>τε ποσὸν καὶ τὸ ποιὸν, καὶ στέγνωσίς τε καὶ μάνωσις, κᾀπὶ
<span class="lb" data-page="7.11" data-line="2" id="l7.11.2"></span>τούτοις ἀργία τε καὶ κίνησις ἄμετρος. αὗται γὰρ οὖν
<span class="lb" data-page="7.11" data-line="3" id="l7.11.3"></span>δὴ καὶ αὐτὸ τὸ πῦρ σβεννύουσιν αἱ προφάσεις. ἄνθρακι
<span class="lb" data-page="7.11" data-line="4" id="l7.11.4"></span>μὲν γὰρ σμικρῷ χιόνα πολλὴν, ἢ κρύσταλλον ἐπιθεὶς, ἢ ὕδωρ
<span class="lb" data-page="7.11" data-line="5" id="l7.11.5"></span>ψυχρὸν ἐπιχέας, σβέσεις παραχρῆμα. κᾂν εἰ τὸ περιέχον
<span class="lb" data-page="7.11" data-line="6" id="l7.11.6"></span>εἴη ἄκρως ψυχρὸν, οἷον μάλιστα περὶ τὸν Ἴστρον χειμῶνος,
<span class="lb" data-page="7.11" data-line="7" id="l7.11.7"></span>οὐ μόνον λύχνον ὑπαίθριον ὄψει σβεννύμενον εὐθὺς, ἀλλὰ
<span class="lb" data-page="7.11" data-line="8" id="l7.11.8"></span>καὶ πᾶν ἄλλο ὀλίγον πῦρ. οὕτω μὲν ὑπὸ τῆς τῶν ἄγαν ψυχρῶν
<span class="lb" data-page="7.11" data-line="9" id="l7.11.9"></span>ὁμιλίας νικᾶται τὸ πῦρ· ὑπὸ δὲ τῆς τῶν τρέφειν αὐτὸ
<span class="lb" data-page="7.11" data-line="10" id="l7.11.10"></span>φύσιν ἐχόντων ὑπερβολῆς, ἢ ἐνδείας, ἢ μὴ προσηκούσης ποιότητος
<span class="lb" data-page="7.11" data-line="11" id="l7.11.11"></span>ὡδί πως βλάπτεται. ξύλα μὲν ἀθρόα καὶ πολλὰ σωρεύσας
<span class="lb" data-page="7.11" data-line="12" id="l7.11.12"></span>ἐπὶ σμικρᾶς φλογὸς ἀποπνίξεις αὐτὴν ὑπερβολῇ ποσότητος
<span class="lb" data-page="7.11" data-line="13" id="l7.11.13"></span>ἀμέτρου, μὴ παρέχων δὲ ὅλως ἢ παντάπασιν ὀλίγα,
<span class="lb" data-page="7.11" data-line="14" id="l7.11.14"></span>μαραινομένην ὄψει δι’ ἔνδειαν, ἢ ὀλιγότητα τροφῆς. οὕτω
<span class="lb" data-page="7.11" data-line="15" id="l7.11.15"></span>δέ που καὶ τὴν λυχνιαίαν φλόγα θεώμεθα μειουμένην τε καὶ
<span class="lb" data-page="7.11" data-line="16" id="l7.11.16"></span>κινδυνεύουσαν σβεσθῆναι ταῖς ἀμετρίαις τῆς οἰκείας τροφῆς.
<span class="lb" data-page="7.11" data-line="17" id="l7.11.17"></span>εἴτε γὰρ μὴ παρέχῃς αὐτῇ τοὔλαιον δαψιλὲς, εἴτε ἀθρόως
<span class="lb" data-page="7.11" data-line="18" id="l7.11.18"></span>καταχέοις, πάμπολυ λυπήσεις ἑκατέρως· εἰ δὲ καὶ παρέχεις
<span class="pb" data-page="7.12" id="p7.12"></span>
<span class="lb" data-page="7.12" data-line="1" id="l7.12.1"></span>μὲν ἄφθονον αὐτῇ τὴν ὕλην, ἀλλ’ ἤτοι μηδ’ ὅλως καίεσθαι
<span class="lb" data-page="7.12" data-line="2" id="l7.12.2"></span>πεφυκυῖαν, ἢ σὺν πολλῷ καμάτῳ, καὶ ταύτην εὐθέως ἐλάττονα
<span class="lb" data-page="7.12" data-line="3" id="l7.12.3"></span>ποιήσεις τὴν φλόγα, καθάπερ εἰ καὶ τοὔλαιον ἀναμίξας
<span class="lb" data-page="7.12" data-line="4" id="l7.12.4"></span>ὕδατι καταχέεις τοῦ πυρός. καὶ μὲν δὴ καὶ στεγνώσας τὸ
<span class="lb" data-page="7.12" data-line="5" id="l7.12.5"></span>περιέχον τὴν φλόγα καὶ μανώσας ἀμέτρως, ὄψει καὶ οὕτως
<span class="lb" data-page="7.12" data-line="6" id="l7.12.6"></span>ἐλάττονά τε γιγνομένην ἐν τάχει καὶ κινδυνεύουσαν σβεσθῆναι.
<span class="lb" data-page="7.12" data-line="7" id="l7.12.7"></span>στεγνοῦται μὲν οὖν εἰ σικύαν ἰατρικὴν, ἢ πνιγέαν περιθείης,
<span class="lb" data-page="7.12" data-line="8" id="l7.12.8"></span>ἤ τι τοιοῦτον ἕτερον· οὕτω δὲ καὶ τῶν καμίνων εἰ τὰς ὀπὰς
<span class="lb" data-page="7.12" data-line="9" id="l7.12.9"></span>ἐμφράξαις. εἰ δὲ ἐν ἡλίῳ πολλῷ καὶ θερινῷ καὶ προσηλίῳ
<span class="lb" data-page="7.12" data-line="10" id="l7.12.10"></span>χωρίῳ καταθείης, ἢ μείζονα παραθείης ἑτέραν φλόγα, θεάσῃ
<span class="lb" data-page="7.12" data-line="11" id="l7.12.11"></span>καὶ τότε τὴν ἐλάττω <span class="milestone ed2page" data-n="7.20" data-unit="ed2page" id="ed2page.7.20"></span>μαραινομένην ἐκ τοῦ μανοῦσθαί
<span class="lb" data-page="7.12" data-line="12" id="l7.12.12"></span>τε καὶ διαφορεῖσθαι σφοδρῶς ὑπὸ τῆς ἔξωθεν φλογὸς
<span class="lb" data-page="7.12" data-line="13" id="l7.12.13"></span>ἰσχυροτέρας ὑπαρχούσης. ὅτι δὲ καὶ ῥιπίζων αὐτὴν, ὅπερ
<span class="lb" data-page="7.12" data-line="14" id="l7.12.14"></span>ἐστὶ κινῶν, αὐξήσεις μὲν, εἰ μεμετρημένως αὐτὸ ποιήσεις, ἀμέτρως
<span class="lb" data-page="7.12" data-line="15" id="l7.12.15"></span>δὲ ῥιπίσας διαλύσεις τε καὶ σκεδάσεις, οὐδὲ τοῦτο ἄδηλον.
<span class="lb" data-page="7.12" data-line="16" id="l7.12.16"></span>οὕτω γοῦν καὶ οἱ ἄνεμοι κατὰ τὸ μέγεθος ἀεὶ τῆς
<span class="lb" data-page="7.12" data-line="17" id="l7.12.17"></span>φλογὸς ἐθέλουσιν ὑπάρχειν, εἴ τι μέλλοιεν ὀνήσειν αὐτήν· οἱ
<span class="pb" data-page="7.13" id="p7.13"></span>
<span class="lb" data-page="7.13" data-line="1" id="l7.13.1"></span>δὲ μείζους ἢ κατ’ ἐκείνην σκεδαννύουσιν, οὐ ῥιπίζουσιν. κᾀν
<span class="lb" data-page="7.13" data-line="2" id="l7.13.2"></span>τῷδε δῆλον ὡς δεῖται μὲν τῆς ἐπικτήτου κινήσεως ἡ φλὸξ πρὸς
<span class="lb" data-page="7.13" data-line="3" id="l7.13.3"></span>αὔξησιν, οὐ μὴν ἀμέτρου γε ταύτης. ἀῤῥωστεῖ μὲν γὰρ οὐδ’
<span class="lb" data-page="7.13" data-line="4" id="l7.13.4"></span>ὅλως ῥιπιζομένη, σκεδάννυται δὲ καὶ διαφορεῖται πρὸς τῆς
<span class="lb" data-page="7.13" data-line="5" id="l7.13.5"></span>ἔξωθεν κινήσεως ἐπιπιπτούσης. κατὰ μὲν δὴ τὸ πρῶτον εἶδος
<span class="lb" data-page="7.13" data-line="6" id="l7.13.6"></span>τῆς αἰτίας ὑπὸ παντὸς τοῦ προσπίπτοντος ἔξωθεν ψυχροῦ,
<span class="lb" data-page="7.13" data-line="7" id="l7.13.7"></span>τοῦ μὲν κατὰ τὴν θίξιν μόνον, τοῦ δὲ κατὰ τὴν δύναμιν
<span class="lb" data-page="7.13" data-line="8" id="l7.13.8"></span>ἔσται τι νόσημα ψυχρόν. οὕτως ἐν ὕδατι ψυχρῷ νηξάμενός
<span class="lb" data-page="7.13" data-line="9" id="l7.13.9"></span>τις ἐβλάβη, καὶ κακῶς λουσάμενος, καὶ διὰ κρύους
<span class="lb" data-page="7.13" data-line="10" id="l7.13.10"></span>ὁδοιπορήσας. ἐνίους δὲ καὶ ἀποθανόντας οἶδα πρὶν οἴκαδε
<span class="lb" data-page="7.13" data-line="11" id="l7.13.11"></span>παραγενέσθαι. κατὰ δὲ τὸ δεύτερον ἢ ἀπόπληκτος, ἢ ἐπίληπτος,
<span class="lb" data-page="7.13" data-line="12" id="l7.13.12"></span>ἢ κίνησιν ἢ αἴσθησιν βεβλαμμένος, ἤ πως ἄλλως
<span class="lb" data-page="7.13" data-line="13" id="l7.13.13"></span>κατεψυγμένος ἐξ οἰνοφλυγίας τις ἐγένετο. καί τοί γε αὔξει
<span class="lb" data-page="7.13" data-line="14" id="l7.13.14"></span>τὴν ἔμφυτον θερμασίαν ὁ σύμμετρος οἶνος, ὡς ἂν οἰκειοτάτη
<span class="lb" data-page="7.13" data-line="15" id="l7.13.15"></span>τροφή. καὶ μὲν δὴ καὶ ἡ τῶν χρηστοτάτων τε καὶ τροφιμωτάτων
<span class="lb" data-page="7.13" data-line="16" id="l7.13.16"></span>τῷ ζώῳ σιτίων ἄμετρος προσφορὰ νοσημάτων ψυχρῶν
<span class="lb" data-page="7.13" data-line="17" id="l7.13.17"></span>αἰτία γίγνεται. ὅσα δὲ ψυχρότερα φύσει τῶν ἐσθιομένων
<span class="pb" data-page="7.14" id="p7.14"></span>
<span class="lb" data-page="7.14" data-line="1" id="l7.14.1"></span>ἢ πινομένων, καὶ ταῦτα ψυχρῶν νοσημάτων αἴτια. τῶν
<span class="lb" data-page="7.14" data-line="2" id="l7.14.2"></span>τοιούτων δέ ἐστι καὶ μήκων καὶ μανδραγόρα καὶ ὑοσκύαμος
<span class="lb" data-page="7.14" data-line="3" id="l7.14.3"></span>καὶ κώνειον, ἃ δὴ καὶ κτείνει τῷ σφοδρῷ τῆς ψύξεως. ἡ δέ
<span class="lb" data-page="7.14" data-line="4" id="l7.14.4"></span>γε στέγνωσις ἡ ἐσχάτη, τρίτον γὰρ δὴ τοῦτο νοσημάτων ψυχρῶν
<span class="lb" data-page="7.14" data-line="5" id="l7.14.5"></span>αἴτιον ἐτιθέμεθα, κάρους τε καὶ κώματα καὶ ἀποπληξίας
<span class="lb" data-page="7.14" data-line="6" id="l7.14.6"></span>ἐργάζεται· καὶ τοῦτο ἔστι τὸ πρὸς Ἱπποκράτους λεγόμενον,
<span class="lb" data-page="7.14" data-line="7" id="l7.14.7"></span>ὡς τῷ ἐξαίφνης ἄφωνον γενέσθαι, φλεβῶν ἀπολήψιες
<span class="lb" data-page="7.14" data-line="8" id="l7.14.8"></span>τὸ σῶμα λυπέουσιν, ὀνομάζει μὲν γὰρ ὁμοίως τοῖς ἄλλοις
<span class="lb" data-page="7.14" data-line="9" id="l7.14.9"></span>παλαιοῖς τὰ δύο γένη τῶν ἐναίμων ἀγγείων φλέβας, οὐχ
<span class="lb" data-page="7.14" data-line="10" id="l7.14.10"></span>ὥσπερ οἱ νεώτεροι τὸ ἕτερον μόνον τὸ μὴ σφύζον. ἐπειδὰν
<span class="lb" data-page="7.14" data-line="11" id="l7.14.11"></span>δὲ ἀποληφθῶσιν αἱ κατὰ τὸ ζῶον ἀρτηρίαι, τοῦτ’ ἔστιν οὕτω
<span class="lb" data-page="7.14" data-line="12" id="l7.14.12"></span>πληρωθῶσιν αἵματος, ὡς μηδεμίαν ἔτι κενὴν ἀπολείπεσθαι
<span class="lb" data-page="7.14" data-line="13" id="l7.14.13"></span>χώραν ἐν αὐταῖς, εἰς ἣν ἐν τῷ διαστέλλεσθαι τὸν ἔξωθεν
<span class="lb" data-page="7.14" data-line="14" id="l7.14.14"></span>ἀέρα ἐπισπᾷν δυνήσονται, καταπνίγεται μὲν ἐν τῷδε καὶ ἔμφυτον
<span class="lb" data-page="7.14" data-line="15" id="l7.14.15"></span>θερμὸν, ἀκίνητοι δὲ καὶ ἀναίσθητοι διὰ ταχέων οἱ
<span class="lb" data-page="7.14" data-line="16" id="l7.14.16"></span>οὕτω παθόντες ὅλῳ τῷ σώματι γίγνονται. δέδεικται γὰρ
<span class="lb" data-page="7.14" data-line="17" id="l7.14.17"></span>οὖν καὶ τοῦθ’ ἡμῖν ἐν μὲν τῷ περὶ χρείας σφυγμῶν, ὡς ὑπὲρ
<span class="lb" data-page="7.14" data-line="18" id="l7.14.18"></span>τοῦ φυλάττεσθαι σύμμετρον ἐν ἅπασι τοῖς μέρεσι τοῦ ζώου
<span class="pb" data-page="7.15" id="p7.15"></span>
<span class="lb" data-page="7.15" data-line="1" id="l7.15.1"></span>τὸ κατὰ φύσιν θερμὸν αἱ ἀρτηρίαι σφύζουσιν· ἐν δὲ τῷ
<span class="lb" data-page="7.15" data-line="2" id="l7.15.2"></span>περὶ χρείας ἀναπνοῆς, ὅτι καὶ ἥδε τὴν ἐν τῇ καρδίᾳ θερμότητα
<span class="lb" data-page="7.15" data-line="3" id="l7.15.3"></span>φυλάττει σύμμετρον. ὥσπερ οὖν εἰ τὰς ἐκτὸς ταύτας
<span class="lb" data-page="7.15" data-line="4" id="l7.15.4"></span>φλόγας ἀποστερήσαις τῆς πρὸς τὸ περιέχον κοινωνίας, ἢ πνιγέαν
<span class="lb" data-page="7.15" data-line="5" id="l7.15.5"></span>περιθεὶς αὐταῖς, ἢ σικύαν, ἤ τι τοιοῦτο ἄλλο, διαφθερεῖς
<span class="lb" data-page="7.15" data-line="6" id="l7.15.6"></span>παραχρῆμα, κατὰ τὸν αὐτὸν τρόπον, εἰ καὶ τὴν ἐν τοῖς
<span class="lb" data-page="7.15" data-line="7" id="l7.15.7"></span>ζώοις θερμότητα καθείρξαις τε καὶ κατακλείσαις, ὡς μηδαμῆ
<span class="lb" data-page="7.15" data-line="8" id="l7.15.8"></span>κοινωνεῖν τῷ πέριξ ἀέρι, διαφθερεῖς ἐν τάχει. ἡ μὲν οὖν ἐν
<span class="lb" data-page="7.15" data-line="9" id="l7.15.9"></span>τῇ καρδίᾳ θερμασία διὰ τοῦ τῆς φάρυγγος πόρου κοινωνεῖ τῷ
<span class="lb" data-page="7.15" data-line="10" id="l7.15.10"></span>περιέχοντι, καὶ εἰ τοῦτον στεγνώσαις, καταπνίξεις τε αὐτὴν
<span class="lb" data-page="7.15" data-line="11" id="l7.15.11"></span>αὐτίκα καὶ διαφθερεῖς τὸ ζῶον. ἡ δ’ ἐν ταῖς καθ’ ὅλον
<span class="lb" data-page="7.15" data-line="12" id="l7.15.12"></span>τὸν ὄγκον τοῦ σώματος ἀρτηρίαις θερμασία<span class="milestone ed1page" data-n="3.208" data-unit="ed1page" id="ed1page.3.208"></span> διά τε τῆς
<span class="lb" data-page="7.15" data-line="13" id="l7.15.13"></span>καρδίας <span class="milestone ed2page" data-n="7.21" data-unit="ed2page" id="ed2page.7.21"></span>αὐτῆς, καθ’ ὃ κοινωνεῖ τῇ φάρυγγι, καὶ διὰ
<span class="lb" data-page="7.15" data-line="14" id="l7.15.14"></span>παντὸς τοῦ δέρματος ἐς τὸ περιέχον ἀναπνεῖ, ῥιπιζομένη
<span class="lb" data-page="7.15" data-line="15" id="l7.15.15"></span>μὲν ἐν ταῖς διαστολαῖς, ἀποχέουσα δὲ τὸ αἰθαλῶδες
<span class="lb" data-page="7.15" data-line="16" id="l7.15.16"></span>ἐν ταῖς συστολαῖς, ὑφ’ ὧν ἀμφοτέρων ἡ κατὰ φύσιν αὐτῆς
<span class="lb" data-page="7.15" data-line="17" id="l7.15.17"></span>συμμετρία διασώζεται. καὶ δὴ καὶ στεγνωθεισῶν τῶν ﻿
<span class="pb" data-page="7.16" id="p7.16"></span>
<span class="lb" data-page="7.16" data-line="1" id="l7.16.1"></span>ἀρτηριῶν ἤτοι, καθάπερ ὀλίγον ἔμπροσθεν ἔφαμεν, ὑπὸ πλήθους
<span class="lb" data-page="7.16" data-line="2" id="l7.16.2"></span>αἵματος, ἢ τινῶν ἐμφραγμάτων ἐν τοῖς στόμασιν αὐτῶν
<span class="lb" data-page="7.16" data-line="3" id="l7.16.3"></span>γενομένων, ὡς μηδαμῆ διαπνεῖσθαι, σβεσθῆναι μὲν
<span class="lb" data-page="7.16" data-line="4" id="l7.16.4"></span>ἀνάγκη τὸ θερμὸν, νεκρωθῆναι δὲ τὸ διατεθὲν οὕτω σῶμα.
<span class="lb" data-page="7.16" data-line="5" id="l7.16.5"></span>μετρίας μέντοι τῆς στεγνώσεως γενομένης, οὐκ ἔτι ἐξ ἀνάγκης
<span class="lb" data-page="7.16" data-line="6" id="l7.16.6"></span>συστήσεται πάθημα τοιοῦτον περὶ τὴν ἔμφυτον θερμασίαν.
<span class="lb" data-page="7.16" data-line="7" id="l7.16.7"></span>ἀλλ’ εἰ μὲν οἷον αἰθαλῶδές τι καὶ καπνῶδες εἴη, τηνικαῦτα
<span class="lb" data-page="7.16" data-line="8" id="l7.16.8"></span>τὸ κατὰ τὸ τοῦ ζώου σῶμα περίττωμα γενόμενον
<span class="lb" data-page="7.16" data-line="9" id="l7.16.9"></span>ἕτερον ἔσται πάθημα τῆς ἐμφύτου θερμασίας· εἰ δ’ ἀτμίζον
<span class="lb" data-page="7.16" data-line="10" id="l7.16.10"></span>ᾖ μόνον ἡδὺ καὶ χρηστὸν, ἕτερον. ἑκάτερον δ’ αὐτῶν διττὸν,
<span class="lb" data-page="7.16" data-line="11" id="l7.16.11"></span>ὡδί πως διαφέρον. ὅταν γὰρ αἷμα χρηστὸν ἀκριβῶς ᾖ
<span class="lb" data-page="7.16" data-line="12" id="l7.16.12"></span>κατὰ τὸ σῶμα, μηδενὶ περιττώματι μοχθηρῷ τεθολωμένον,
<span class="lb" data-page="7.16" data-line="13" id="l7.16.13"></span>ἀτμὸς ἐξ αὐτοῦ θερμαινομένου χρηστὸς ἐγείρεται, μηδὲν ἐπιφερόμενος
<span class="lb" data-page="7.16" data-line="14" id="l7.16.14"></span>ἅμ’ ἑαυτῷ πυρῶδες ἢ δριμύ. τὸ μὲν δὴ τοιοῦτον
<span class="lb" data-page="7.16" data-line="15" id="l7.16.15"></span>σῶμα μετρίως στεγνωθὲν ἢ πληθωρικὸν ἐν τάχει γένοιτ’ ἂν,
<span class="lb" data-page="7.16" data-line="16" id="l7.16.16"></span>ἢ θερμότερον τοῦ κατὰ φύσιν· ἀταλαιπώρως μὲν διαιτωμένοις
<span class="lb" data-page="7.16" data-line="17" id="l7.16.17"></span>πληθωρικὸν, ἔνδον μενόντων ὧν ἐχρῆν πονουμένων
<span class="lb" data-page="7.16" data-line="18" id="l7.16.18"></span>ἐκκενοῦσθαι· διαπονοῦσι δὲ θερμότερον, ὡς ἂν ἐκ μὲν τῆς
<span class="pb" data-page="7.17" id="p7.17"></span>
<span class="lb" data-page="7.17" data-line="1" id="l7.17.1"></span>κινήσεως αὐξανομένης τῆς ἐμφύτου θερμασίας, μὴ διαπνεομένης
<span class="lb" data-page="7.17" data-line="2" id="l7.17.2"></span>δὲ τῷ πεπυκνῶσθαι τὸ σῶμα. κατὰ δὲ τὸ καπνῶδες
<span class="lb" data-page="7.17" data-line="3" id="l7.17.3"></span>ὑποτρέφον περίττωμα σῶμα στεγνωθὲν ἤτοι πυρετὸς ἐξαφθήσεται,
<span class="lb" data-page="7.17" data-line="4" id="l7.17.4"></span>κατακλεισθείσης ἔνδον τῆς λιγνυώδους ἀναθυμιάσεως,
<span class="lb" data-page="7.17" data-line="5" id="l7.17.5"></span>ἢ καταπνιγήσεται καὶ σβεσθήσεται τὸ ἔμφυτον θερμόν.
<span class="lb" data-page="7.17" data-line="6" id="l7.17.6"></span>ἑκάτερον δ’ αὐτῶν ἀκολουθήσει τῷ τε πλήθει τοῦ
<span class="lb" data-page="7.17" data-line="7" id="l7.17.7"></span>περιττώματος καὶ τῷ ποσῷ τῆς στεγνώσεως. εἰ μὲν γὰρ
<span class="lb" data-page="7.17" data-line="8" id="l7.17.8"></span>τὸ καπνῶδες περίττωμα τὸ δεόμενον τῆς κενώσεως εἴη πάμπολυ
<span class="lb" data-page="7.17" data-line="9" id="l7.17.9"></span>καὶ ἡ στέγνωσις σφοδρὰ, κίνδυνος ἀποσβεσθῆναι καταπνιγεῖσαν
<span class="lb" data-page="7.17" data-line="10" id="l7.17.10"></span>ὑπὸ τοῦ περιττώματος τὴν ἔμφυτον θερμασίαν·
<span class="lb" data-page="7.17" data-line="11" id="l7.17.11"></span>εἰ δ’ ὀλίγον τε εἴη τὸ περίττωμα καὶ ἡ στέγνωσις βραχεῖα,
<span class="lb" data-page="7.17" data-line="12" id="l7.17.12"></span>πυρετὸς ἀναφθήσεται. δῆλον οὖν ὡς καὶ τὰς φυσικὰς ἐπίστασθαι
<span class="lb" data-page="7.17" data-line="13" id="l7.17.13"></span>χρὴ καὶ τὰς ἐπικτήτους διαθέσεις τοῦ σώματος, ἐν
<span class="lb" data-page="7.17" data-line="14" id="l7.17.14"></span>αἷς ἤτοι λιγνυῶδες, ἢ καπνῶδες, ἢ ἀτμῶδές ἐστι τὸ διαπνεόμενον.
<span class="lb" data-page="7.17" data-line="15" id="l7.17.15"></span>ἀλλὰ τοῦτο μὲν ἐν τῇ τῆς θεραπευτικῆς μεθόδου
<span class="lb" data-page="7.17" data-line="16" id="l7.17.16"></span>λεχθήσεται πραγματείᾳ· νυνὶ δὲ ἐπὶ τὸ προκείμενον ἐπανίωμεν.
<span class="lb" data-page="7.17" data-line="17" id="l7.17.17"></span>ὥσπερ γὰρ ἡ στέγνωσις ψύξεως αἰτία πολλάκις γίγνεται
<span class="lb" data-page="7.17" data-line="18" id="l7.17.18"></span>καθ’ ὃν εἴρηται τρόπον, οὕτω καὶ ἡ μάνωσις, ὅταν
<span class="pb" data-page="7.18" id="p7.18"></span>
<span class="lb" data-page="7.18" data-line="1" id="l7.18.1"></span>ἐπιπλέον ἢ προσῆκε διαφορήσῃ τε καὶ σκεδάσῃ τὸ ἔμφυτον
<span class="lb" data-page="7.18" data-line="2" id="l7.18.2"></span>θερμὸν, ψυχρότερον ἀπεργάζεται τὸ σῶμα. γίγνεται δὲ
<span class="lb" data-page="7.18" data-line="3" id="l7.18.3"></span>ταῦτα καὶ καθ’ ὅλον μὲν τὸ ζῶον, οὐ μὴν ἀλλὰ καὶ καθ’
<span class="lb" data-page="7.18" data-line="4" id="l7.18.4"></span>ἕκαστον μόριον ὡσαύτως, ἤτοι στεγνούμενον, ἢ μανούμενον.
<span class="lb" data-page="7.18" data-line="5" id="l7.18.5"></span>εἰ γὰρ ἥν περ ὅλον ἔσχε τὸ σῶμα διάθεσιν ἐπὶ
<span class="lb" data-page="7.18" data-line="6" id="l7.18.6"></span>ταῖς ἐμφράξεσί τε καὶ πληρώσεσι τῶν ἀρτηριῶν, ταύτην
<span class="lb" data-page="7.18" data-line="7" id="l7.18.7"></span>σχοίη τὸ μόριον ὑπὸ τῶν ἐν αὐτῷ μόνων πεπονθυιῶν ἀρτηριῶν,
<span class="lb" data-page="7.18" data-line="8" id="l7.18.8"></span>ἀνάγκη δήπου καὶ νοσῆσαι παραπλησίως αὐτῷ.
<span class="lb" data-page="7.18" data-line="9" id="l7.18.9"></span>καὶ μὲν δὴ καὶ τὰ προσπίπτοντα ἔξωθεν αὐτῷ φάρμακά
<span class="lb" data-page="7.18" data-line="10" id="l7.18.10"></span>τε καὶ ὕδατα φαρμακώδη καὶ ψυχρὰ καὶ αὐτὸ τὸ περιέχον
<span class="lb" data-page="7.18" data-line="11" id="l7.18.11"></span>ἤτοι στέγνωσιν, ἢ μάνωσιν ἄμετρον ἐναπεργάζεσθαι δυνήσεται
<span class="lb" data-page="7.18" data-line="12" id="l7.18.12"></span>τῷ μορίῳ. καί τινες βίαιοι δεσμοὶ ποτὲ μὲν αὐτῷ
<span class="lb" data-page="7.18" data-line="13" id="l7.18.13"></span>τῷ μέρει, ποτὲ δὲ τοῖς ὑπερκειμένοις περιτιθέμενοι νεκρώσουσί
<span class="lb" data-page="7.18" data-line="14" id="l7.18.14"></span>τε καὶ καταψύξουσιν αὐτὸ, τῆς πρὸς τὴν ἀρχὴν τοῦ
<span class="lb" data-page="7.18" data-line="15" id="l7.18.15"></span>ζώου κοινωνίας στερήσαντες, ἐξ ἧς αὐτῷ καὶ ἡ σύμφυτος
<span class="lb" data-page="7.18" data-line="16" id="l7.18.16"></span>ἐπέῤῥει θερμασία καὶ ἡ κινοῦσα τὰς ἀρτηρίας δύναμις
<span class="lb" data-page="7.18" data-line="17" id="l7.18.17"></span>ἐχορηγεῖτο.
</p>
        </article>

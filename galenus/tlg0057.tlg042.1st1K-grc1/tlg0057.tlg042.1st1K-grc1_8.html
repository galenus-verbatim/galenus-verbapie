<article xmlns="http://www.w3.org/1999/xhtml" id="urn:cts:greekLit:tlg0057.tlg042.1st1K-grc1:8">
<span class="pb page1" data-page="7.34" id="p7.34"></span>
<span class="milestone ed1page page1" data-n="3.210" data-unit="ed1page" id="ed1page.3.210"></span>
<span class="milestone ed2page page1" data-n="7.27" data-unit="ed2page" id="ed2page.7.27"></span>
          <p>
<span class="lb" data-page="7.34" data-line="8" id="l7.34.8"></span>Τοῦ δευτέρου δ’ αὖ τοῦ παρὰ τὸν ἀριθμὸν,
<span class="lb" data-page="7.34" data-line="9" id="l7.34.9"></span>εἰ μὲν ἀπόλοιτό τι τῶν κατὰ φύσιν, ἤτοι τομή τις, ἢ καῦσις,
<span class="lb" data-page="7.34" data-line="10" id="l7.34.10"></span>ἢ σῆψις, ἢ ψύξις ἰσχυρὰ<span class="milestone ed1page" data-n="3.211" data-unit="ed1page" id="ed1page.3.211"></span> προηγεῖται. τὰ μὲν οὖν
<span class="lb" data-page="7.34" data-line="11" id="l7.34.11"></span>τῆς ψύξεως αἴτια προείρηται. σήπεται δὲ τὰ μὲν ὑπὸ τῶν
<span class="lb" data-page="7.34" data-line="12" id="l7.34.12"></span>σήπειν πεφυκότων φαρμάκων, ἢ τῶν ἐν αὐτοῖς τοῖς ζώοις
<span class="lb" data-page="7.34" data-line="13" id="l7.34.13"></span>γεννωμένων περιττωμάτων, τὰ δ’ ὑπὸ τοῦ μὴ διαπνεῖσθαι·
<span class="lb" data-page="7.34" data-line="14" id="l7.34.14"></span>προείρηται δὲ καὶ τὰ τοῦ μὴ διαπνεῖσθαι προηγούμενα. εἰ
<span class="lb" data-page="7.34" data-line="15" id="l7.34.15"></span>δὲ τῶν οὐκ ὄντων τι κατὰ φύσιν ἐπιγίγνοιτο, νόσος μὲν καὶ
<span class="lb" data-page="7.34" data-line="16" id="l7.34.16"></span>τοῦτ’ ἐστὶ παρὰ τὸν ἀριθμὸν τῶν μορίων. ἀλλ’ εἰ μὲν τῆς
<span class="lb" data-page="7.34" data-line="17" id="l7.34.17"></span>κατὰ φύσιν ἰδέας ἔχοιτο τὸ ἐπιγιγνόμενον, ὕλης χρηστῆς πλῆθος
<span class="pb" data-page="7.35" id="p7.35"></span>
<span class="lb" data-page="7.35" data-line="1" id="l7.35.1"></span>αἴτιον· εἰ δὲ τῆς παρὰ φύσιν, εἴη ἂν καὶ ἡ τῆς ὕλης
<span class="lb" data-page="7.35" data-line="2" id="l7.35.2"></span>ποιότης παρὰ φύσιν. ἔῤῥωται δ’ ἐν ἀμφοῖν ἡ δύναμις, ἢ
<span class="lb" data-page="7.35" data-line="3" id="l7.35.3"></span>οὐκ ἂν οὔτε διέπλαττε τὸ χρηστὸν οὔτ’ ἀπέτριβε τὸ μοχθηρόν.
<span class="lb" data-page="7.35" data-line="4" id="l7.35.4"></span>διαπλάττει μὲν οὖν ἐν ταῖς κυήσεσιν, ἐπειδὰν ἑξαδάκτυλον
<span class="lb" data-page="7.35" data-line="5" id="l7.35.5"></span>ἤ τι τοιοῦτον ἕτερον ἀπεργάσηται· κᾀν τοῖς ἤδη τελείοις,
<span class="lb" data-page="7.35" data-line="6" id="l7.35.6"></span>ἐπειδὰν ἐπιτρέφῃ σάρκας ἰσχυρὰς τοῖς ἡλκωμένοις μορίοις,
<span class="lb" data-page="7.35" data-line="7" id="l7.35.7"></span>ὡς πτερύγιον τοῖς ὀφθαλμοῖς. ἀποτίθεται δὲ τὸ
<span class="lb" data-page="7.35" data-line="8" id="l7.35.8"></span>περιττὸν ἐν γαγγλίοις τε καὶ μελικηρίσι καὶ στεατώμασι
<span class="lb" data-page="7.35" data-line="9" id="l7.35.9"></span>καὶ ἀθερώμασι καὶ τοῖς τοιούτοις ἅπασι.
</p>
        </article>

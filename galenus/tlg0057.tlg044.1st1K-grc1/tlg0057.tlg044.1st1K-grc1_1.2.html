<article xmlns="http://www.w3.org/1999/xhtml" id="urn:cts:greekLit:tlg0057.tlg044.1st1K-grc1:1.2">
<span class="pb page1" data-page="7.86" id="p7.86"></span>
<span class="milestone ed1page page1" data-n="2.219" data-unit="ed1page" id="ed1page.3.219"></span>
<span class="milestone ed2page page1" data-n="7.44" data-unit="ed2page" id="ed2page.7.44"></span>
            <p>
<span class="lb" data-page="7.86" data-line="8" id="l7.86.8"></span>Οἷον ἐν ὀφθαλμῷ τὸ μὲν πρῶτον ὄργανον
<span class="lb" data-page="7.86" data-line="9" id="l7.86.9"></span>αἰσθητικόν ἐστιν τὸ κρυσταλλοειδὲς, ἐδείχθη γὰρ τοῦτο
<span class="lb" data-page="7.86" data-line="10" id="l7.86.10"></span>μόνον ὑπὸ χρωμάτων ἀλλοιούμενον· ἡ δὲ αἰσθητικὴ δύναμις,
<span class="lb" data-page="7.86" data-line="11" id="l7.86.11"></span>ἡ ἐξ ἐγκεφάλου παραγινομένη διὰ τοῦ καθήκοντος εἰς αὐτὸν
<span class="lb" data-page="7.86" data-line="12" id="l7.86.12"></span>νεύρου· τὰ δ’ εἰς ὑπηρεσίαν αὐτοῦ γεγονότα σύμπαντά ἐστι
<span class="lb" data-page="7.86" data-line="13" id="l7.86.13"></span>τὰ ἄλλα τὰ κατὰ τὸν ὀφθαλμὸν μόρια. καὶ τοίνυν ἤτοι κακῶς,
<span class="lb" data-page="7.86" data-line="14" id="l7.86.14"></span>ἢ οὐδ’ ὅλως ὄψεται τὸ ζῶον, ἑνός γέ τινος ἐκ τῶν
<span class="lb" data-page="7.86" data-line="15" id="l7.86.15"></span>εἰρημένων βεβλαμμένου. τὰ μὲν οὖν τοῦ κρυσταλλοειδοῦς
<span class="lb" data-page="7.86" data-line="16" id="l7.86.16"></span>νοσήματα κατὰ τὰς ὀκτὼ δυσκρασίας ἐστὶ, τὰ δὲ τῆς δυνάμεως
<span class="lb" data-page="7.86" data-line="17" id="l7.86.17"></span>ἢ τῷ τὸ νεῦρον ἢ τῷ τὸν ἐγκέφαλον πεπονθέναι. ὀκτὼ
<span class="lb" data-page="7.86" data-line="18" id="l7.86.18"></span>δὲ καὶ τούτων ἑκατέρου τὰ γένη, τά γε ὡς ὁμοιομερέσιν
<span class="pb" data-page="7.87" id="p7.87"></span>
<span class="lb" data-page="7.87" data-line="1" id="l7.87.1"></span>αὐτοῖς γινόμενα νοσήματα, τὰ δὲ ὡς ὀργανικοῖς,<span class="milestone ed1page" data-n="3.219" data-unit="ed1page" id="ed1page.3.219"></span> ἐμφράξεις
<span class="lb" data-page="7.87" data-line="2" id="l7.87.2"></span>τε καὶ θλίψεις, ὅσα τε δι’ ἐπιῤῥοὴν ὑγρῶν ὄγκον
<span class="lb" data-page="7.87" data-line="3" id="l7.87.3"></span>ἐργάζεται παρὰ φύσιν. ἡ δὲ τῆς συνεχείας λύσις ἐπὶ πᾶσι
<span class="lb" data-page="7.87" data-line="4" id="l7.87.4"></span>τοῖς εἰρημένοις κοινὸν ὁμοιομερῶν τε καὶ ὀργανικῶν μορίων
<span class="lb" data-page="7.87" data-line="5" id="l7.87.5"></span>ἐστὶν, οὐκ ἐγκεφάλῳ μόνον, ἢ νεύρῳ συμβῆναι δυνάμενον,
<span class="lb" data-page="7.87" data-line="6" id="l7.87.6"></span>ἀλλὰ καὶ τῷ κρυσταλλοειδεῖ. τούτῳ μέν γε καὶ τῷ μετακινηθῆναί
<span class="lb" data-page="7.87" data-line="7" id="l7.87.7"></span>τε καὶ μεταστῆναι τῆς οἰκείας ἕδρας ὀργανικὸν συμπίπτει
<span class="lb" data-page="7.87" data-line="8" id="l7.87.8"></span>νόσημα, τῆς μεταστάσεως, εἰ μὲν ἤτοι πρὸς τὸν μέγαν ἢ τὸν
<span class="lb" data-page="7.87" data-line="9" id="l7.87.9"></span>μικρὸν γίγνοιτο κανθὸν, οὐδὲν ἀξιόλογον βλαπτούσης, εἰ δ’
<span class="lb" data-page="7.87" data-line="10" id="l7.87.10"></span>ἄνω καὶ κάτω, διπλᾶ ποιούσης ἅπαντα φαίνεσθαι τὰ ὁρώμενα.
<span class="lb" data-page="7.87" data-line="11" id="l7.87.11"></span>ταυτὶ μὲν οὖν ἐστι τά τε τοῦ πρώτου τῆς ὄψεως ὀργάνου
<span class="lb" data-page="7.87" data-line="12" id="l7.87.12"></span>νοσήματα καὶ τῶν τὴν δύναμιν αὐτῷ χορηγούντων.
<span class="lb" data-page="7.87" data-line="13" id="l7.87.13"></span>τὰ δὲ τῶν χρείαν τινὰ παρεχομένων, εἰ κατὰ τὸ τρῆμα τοῦ
<span class="lb" data-page="7.87" data-line="14" id="l7.87.14"></span>ῥαγοειδοῦς, ἢ καὶ τὸ μεταξὺ τούτου τε καὶ τοῦ κρυσταλλοειδοῦς,
<span class="lb" data-page="7.87" data-line="15" id="l7.87.15"></span>ὑγρόν τε καὶ πνεῦμα συσταίη τηλικοῦτον, ὡς ἐμποδίσαι
<span class="lb" data-page="7.87" data-line="16" id="l7.87.16"></span>τὸ πρῶτον τῆς ὄψεως ὄργανον πρὸς τὴν τῶν αἰσθητῶν
<span class="lb" data-page="7.87" data-line="17" id="l7.87.17"></span>διάγνωσιν. κατὰ δὲ τὸν αὐτὸν τρόπον καὶ ἡ πρὸ τῆς κόρης
<span class="pb" data-page="7.88" id="p7.88"></span>
<span class="lb" data-page="7.88" data-line="1" id="l7.88.1"></span>μοῖρα τοῦ κερατοειδοῦς ἐμποδίζει τὴν ὄψιν, ἄν τε κατὰ τὸν
<span class="lb" data-page="7.88" data-line="2" id="l7.88.2"></span>ἑαυτῆς λόγον, ἄν τε κατ’ ἄλλόν τινα τρόπον ἐξίστηται τοῦ
<span class="lb" data-page="7.88" data-line="3" id="l7.88.3"></span>κατὰ φύσιν. τὸ μὲν οὖν τρῆμα κατὰ τέσσαρας τρόπους
<span class="lb" data-page="7.88" data-line="4" id="l7.88.4"></span>ὑπαλλάττεται τῆς αὐτοῦ φύσεως, ἢ αὐξανόμενον, ἢ μειούμενον,
<span class="lb" data-page="7.88" data-line="5" id="l7.88.5"></span>ἢ παρασπώμενον, ἢ ῥηγνύμενον. ἀλλ’ ἡ μὲν αὔξησις
<span class="lb" data-page="7.88" data-line="6" id="l7.88.6"></span>ἀεὶ βλάπτει τὴν ὄψιν, ἄν τ’ ἐκ γενετῆς ᾖ, ἄν τε ὕστερον
<span class="lb" data-page="7.88" data-line="7" id="l7.88.7"></span>συμβαίνῃ. ἡ δὲ μείωσις, ἐκ γενετῆς μὲν, ὁράσεως ὀξυτάτης
<span class="lb" data-page="7.88" data-line="8" id="l7.88.8"></span>ἐστίν· αὖθις δὲ εἰ γίγνοιτο, μοχθηρᾶς. τῶν δὲ ἄλλων οὐδέτερον
<span class="lb" data-page="7.88" data-line="9" id="l7.88.9"></span>οὔτ’ ἐκ γενετῆς οὔθ’ ὕστερον οὐδὲν ὅ τι καὶ ἄξιον
<span class="lb" data-page="7.88" data-line="10" id="l7.88.10"></span>λόγου παραβλάπτει τὴν ὄψιν. ἑωράκαμεν γὰρ ἤδη πολλάκις
<span class="lb" data-page="7.88" data-line="11" id="l7.88.11"></span>ἐπὶ προπτώσεσι βραχείαις τοῦ ῥαγοειδοῦς συνουλωθείσαις
<span class="lb" data-page="7.88" data-line="12" id="l7.88.12"></span>παρασπωμένην τὴν κόρην, οὐδὲν δὲ εἰς τὸ βλέπειν τὸν ἄνθρωπον
<span class="lb" data-page="7.88" data-line="13" id="l7.88.13"></span>ἐμποδιζόμενον, ὅταν γε δὴ τὴν πρὸ αὐτῆς μοῖραν
<span class="lb" data-page="7.88" data-line="14" id="l7.88.14"></span>τοῦ κερατοειδοῦς διαυγουμένην ἀμέμπτως ἔχῃ. ταυτὶ μὲν
<span class="lb" data-page="7.88" data-line="15" id="l7.88.15"></span>οὖν ἡ πεῖρά γε δείκνυσιν· ἡ δ’ αἰτία, δι’ ἣν μὲν εὐρύτης
<span class="lb" data-page="7.88" data-line="16" id="l7.88.16"></span>τοῦ τρήματος ἀεὶ βλαβερὸν εἰς εὐαισθησίαν ὄψεως, ἡ δὲ στενότης
<span class="lb" data-page="7.88" data-line="17" id="l7.88.17"></span>οὐκ ἀεὶ, σκέψεως ἀξία. δοκεῖ δέ μοι τὸ ἀπ’ ἐγκεφάλου
<span class="lb" data-page="7.88" data-line="18" id="l7.88.18"></span>καταφερόμενον ἐπὶ τὸν ὀφθαλμὸν νεῦρον, ὃ δὴ καὶ
<span class="pb" data-page="7.89" id="p7.89"></span>
<span class="lb" data-page="7.89" data-line="1" id="l7.89.1"></span>πόρον ὀνομάζουσιν οἱ περὶ τὸν Ἡρόφιλον, ὅτι τοῦτο μόνον
<span class="lb" data-page="7.89" data-line="2" id="l7.89.2"></span>φανερόν ἐστι τὸ τρῆμα, πνεύματος ὑπάρχειν ὁδὸς αἰσθητικοῦ.
<span class="lb" data-page="7.89" data-line="3" id="l7.89.3"></span>καὶ διὰ τοῦτο ἐπειδὰν <span class="milestone ed2page" data-n="7.45" data-unit="ed2page" id="ed2page.7.45"></span>ἐπιμύσαιμεν τὸν ἕτερον τῶν
<span class="lb" data-page="7.89" data-line="4" id="l7.89.4"></span>ὀφθαλμῶν, εὐρύνεσθαι συμβαίνει θατέρου τὴν κόρην, ὡς
<span class="lb" data-page="7.89" data-line="5" id="l7.89.5"></span>ἂν εἰς τὸν ἕνα μόνον ἰόντος τοῦ πνεύματος, ὃ πρότερον εἰς
<span class="lb" data-page="7.89" data-line="6" id="l7.89.6"></span>ἀμφοτέρους ἐμερίζετο. ταῦτά τοι καὶ ἡ τῶν ὑποκεχυμένων
<span class="lb" data-page="7.89" data-line="7" id="l7.89.7"></span>διάγνωσις, εἴτ’ ὄψονται παρακεντηθέντος καὶ κατενεχθέντος
<span class="lb" data-page="7.89" data-line="8" id="l7.89.8"></span>τοῦ ὑποχύματος, εἴτε μὴ, διὰ τούτου μάλιστα γίγνεται τοῦ
<span class="lb" data-page="7.89" data-line="9" id="l7.89.9"></span>σημείου. οἷς μὲν γὰρ εὐρύνεσθαι συμβαίνει τὴν κόρην, μύσαντος
<span class="lb" data-page="7.89" data-line="10" id="l7.89.10"></span>θατέρου τῶν ὀφθαλμῶν, τούτους μὲν ἐλπὶς ὄψεσθαι
<span class="lb" data-page="7.89" data-line="11" id="l7.89.11"></span>παρακεντηθέντας· οἷς δὲ οὐκ εὐρύνεσθαι, τούτων οὐδεὶς οὐδὲ
<span class="lb" data-page="7.89" data-line="12" id="l7.89.12"></span>πώποτε εἶδεν, οὐδ’ ἂν ἀνωδυνώτατά τε καὶ κάλλιστα χειρουργηθῶσιν.
<span class="lb" data-page="7.89" data-line="13" id="l7.89.13"></span>ἐξ ὧν ἁπάντων εὔδηλον, ὡς ἐπιῤῥεῖ τι πνεῦμα
<span class="lb" data-page="7.89" data-line="14" id="l7.89.14"></span>τοῖς ὀφθαλμοῖς ἐξ ἐγκεφάλου ψυχικὸν, εἴς τε τὸ κρυσταλλοειδὲς
<span class="lb" data-page="7.89" data-line="15" id="l7.89.15"></span>ὑγρὸν αὐτὸ καὶ τὴν προκειμένην ἅπασαν χώραν, ἣν διορίζει
<span class="lb" data-page="7.89" data-line="16" id="l7.89.16"></span>τὸ τρῆμα τοῦ ῥαγοειδοῦς. ὅταν οὖν ἡ κόρη γίγνεται
<span class="lb" data-page="7.89" data-line="17" id="l7.89.17"></span>μείζων, εἴτε κατὰ τὴν πρώτην διάπλασιν, εἴθ’ ὕστερον, οὐκ ἐκπληροῦται
<span class="lb" data-page="7.89" data-line="18" id="l7.89.18"></span>καλῶς ὑπὸ τοῦ πνεύματος ἅπασα· χεῖσθαι τοίνυν ﻿
<span class="pb" data-page="7.90" id="p7.90"></span>
<span class="lb" data-page="7.90" data-line="1" id="l7.90.1"></span>ἀναγκάζεται καὶ διαλύεσθαι καὶ σκεδάννυσθαι· κατὰ δὲ
<span class="lb" data-page="7.90" data-line="2" id="l7.90.2"></span>τοὐναντίον ἐν τῇ μικροτέρᾳ κόρῃ συνάγεται καὶ σφίγγεται καὶ
<span class="lb" data-page="7.90" data-line="3" id="l7.90.3"></span>πυκνοῦται τὸ πνεῦμα. δέδεικται δ’ ἐν τοῖς περὶ χρείας μορίων,
<span class="lb" data-page="7.90" data-line="4" id="l7.90.4"></span>ὡς τὸ μὲν συνάγεσθαί τε καὶ σφίγγεσθαι πρὸς εὐαισθησίαν
<span class="lb" data-page="7.90" data-line="5" id="l7.90.5"></span>αὐτῷ συντελεῖ· τὸ δὲ διαλύεσθαί τε καὶ σκεδάννυσθαι
<span class="lb" data-page="7.90" data-line="6" id="l7.90.6"></span>πρὸς δυσαισθησίαν ἀπάγει. τί δή ποτ’ οὖν ἡ σμικρυνθεῖσα
<span class="lb" data-page="7.90" data-line="7" id="l7.90.7"></span>κόρη λόγῳ νοσήματος, οὐ φύσει, πολὺ χείρων ἀποτελεῖται
<span class="lb" data-page="7.90" data-line="8" id="l7.90.8"></span>τῆς συμμέτρου; ἢ διότι μοχθηραῖς διαθέσεσιν ἕπεται, δι’ ἃς
<span class="lb" data-page="7.90" data-line="9" id="l7.90.9"></span>ἐξ ἀνάγκης χεῖρον ὁρᾷ ὁ παθὼν οὕτως ὀφθαλμὸς, οὐ διὰ τὴν
<span class="lb" data-page="7.90" data-line="10" id="l7.90.10"></span>σμικρότητα τῆς κόρης; τίνες οὖν αἱ διαθέσεις; ἔτι γὰρ τοῦτο
<span class="lb" data-page="7.90" data-line="11" id="l7.90.11"></span>λείπει τῷ λόγῳ. μία μὲν αὐτοῦ τοῦ ῥαγοειδοῦς χιτῶνος μόνου·
<span class="lb" data-page="7.90" data-line="12" id="l7.90.12"></span>δευτέρα δὲ ἡ ἐκ τῆς ὑγρότητος ἐκχεομένης τῆς λεπτῆς,
<span class="lb" data-page="7.90" data-line="13" id="l7.90.13"></span>ἣ μεταξὺ τέτακται τοῦ τε κρυσταλλοειδοῦς ὑγροῦ καὶ αὐτοῦ
<span class="lb" data-page="7.90" data-line="14" id="l7.90.14"></span>τοῦ ῥαγοειδοῦς. ἡ μὲν οὖν τοῦ χιτῶνος αὐτοῦ μόνου διάθεσις
<span class="lb" data-page="7.90" data-line="15" id="l7.90.15"></span>ἔκτασίς τίς ἐστι καὶ χάλασις, οἵα κᾀπὶ τῶν ἐκτὸς
<span class="lb" data-page="7.90" data-line="16" id="l7.90.16"></span>ὁρᾶται πολλάκις ἐν ἄρθροις, ὑγρότητι περιττῇ διαβραχέντων
<span class="lb" data-page="7.90" data-line="17" id="l7.90.17"></span>τῶν συνδέσμων· ἡ δὲ τῶν ὑγρῶν διάθεσις ἔλλειψίς τίς ἐστι,
<span class="lb" data-page="7.90" data-line="18" id="l7.90.18"></span>δι’ ἣν κενουμένης τῆς ἔνδον χώρας ὁ ῥαγοειδὴς ἐπ’ αὐτὴν
<span class="pb" data-page="7.91" id="p7.91"></span>
<span class="lb" data-page="7.91" data-line="1" id="l7.91.1"></span>καταπίπτων συστέλλεταί τε καὶ ῥυσσοῦται, καὶ διὰ τοῦτο
<span class="lb" data-page="7.91" data-line="2" id="l7.91.2"></span>καὶ τὴν κόρην σμικρύνει. χεῖρον οὖν ὁρᾷν ἢ καὶ μηδόλως
<span class="lb" data-page="7.91" data-line="3" id="l7.91.3"></span>ὁρᾷν ἐπὶ ταῖς τοιαύταις διαθέσεσιν, οὐ διὰ τὴν σμικρότητα
<span class="lb" data-page="7.91" data-line="4" id="l7.91.4"></span>τῆς κόρης, ἀλλὰ διὰ τὴν τῆς ὑγρότητος ἔνδειαν συμβαίνει.
<span class="lb" data-page="7.91" data-line="5" id="l7.91.5"></span>δέδεικται γὰρ ἐν τοῖς ὀπτικοῖς λόγοις, οὓς ἔν τε τῇ περὶ
<span class="lb" data-page="7.91" data-line="6" id="l7.91.6"></span>χρείας μορίων καὶ προσέτι ἐν τῇ περὶ τῶν Ἱπποκράτους
<span class="lb" data-page="7.91" data-line="7" id="l7.91.7"></span>καὶ Πλάτωνος δογμάτων ἐποιησάμεθα πραγματείᾳ,
<span class="lb" data-page="7.91" data-line="8" id="l7.91.8"></span>τὸ κρυσταλλοειδὲς ὑγρὸν ἀεὶ προβλήματός τινος δεόμενον,
<span class="lb" data-page="7.91" data-line="9" id="l7.91.9"></span>ἵνα ἀλύπως ὑπομένῃ τὴν ἔξωθεν αὐγήν. ἕν δὲ δή τι τῶν
<span class="lb" data-page="7.91" data-line="10" id="l7.91.10"></span>προβλημάτων αὐτοῦ καὶ τόδε τὸ ὑγρόν ἐστι, μετὰ τοῦ καὶ
<span class="lb" data-page="7.91" data-line="11" id="l7.91.11"></span>συνωφελεῖν τι τὴν οὐσίαν τοῦ κρυσταλλοειδοῦς. ὅταν οὖν
<span class="lb" data-page="7.91" data-line="12" id="l7.91.12"></span>ἐνδεέστερον γένηται τὸ ὑγρὸν τοῦτο, ξηρότερον μὲν δήπου
<span class="lb" data-page="7.91" data-line="13" id="l7.91.13"></span>καὶ αὐτὸ γίγνεται τὸ κρυσταλλοειδὲς, ὡς μηκέτι τεγγόμενον
<span class="lb" data-page="7.91" data-line="14" id="l7.91.14"></span>ὑγρότητι δαψιλεῖ· καταπίπτων δὲ καὶ ὁ ῥαγοειδὴς χιτὼν ἐπ’
<span class="lb" data-page="7.91" data-line="15" id="l7.91.15"></span>αὐτὸ τὴν μεταξὺ χώραν ἑαυτοῦ τε κᾀκείνου βραχυτέραν
<span class="lb" data-page="7.91" data-line="16" id="l7.91.16"></span>ἐργάζεται, καὶ οὕτως ἀναγκαζόμενον τὸ κρυσταλλοειδὲς ὁμιλεῖν
<span class="lb" data-page="7.91" data-line="17" id="l7.91.17"></span>δι’ ὀλίγου τῇ κατὰ τὸν ἔξωθεν ἀέρα λαμπρότητι παραπλήσιόν
<span class="lb" data-page="7.91" data-line="18" id="l7.91.18"></span>τι πάσχει τὸ πάθος, οἷον καὶ τοῖς τὸν ἥλιον ἀσκαρδαμυκτὶ
<span class="lb" data-page="7.91" data-line="19" id="l7.91.19"></span>θεωμένοις συμβαίνει. ἐκείνων δ’ οὖν ἔνιοι μὲν
<span class="pb" data-page="7.92" id="p7.92"></span>
<span class="lb" data-page="7.92" data-line="1" id="l7.92.1"></span>ἐτυφλώθησαν, ἐβλάβησαν δὲ ἅπαντες, ὡς μόγις ἀνακτήσασθαι
<span class="lb" data-page="7.92" data-line="2" id="l7.92.2"></span>τὴν ὄψιν. ἐδείχθη γὰρ ἡμῖν, ὡς οὐχ οἷόν τέ ἐστι λαμπροῦ
<span class="lb" data-page="7.92" data-line="3" id="l7.92.3"></span>φωτὸς ἀλύπως ἀνέχεσθαι τὸ τῆς ὄψεως ὄργανον, καὶ
<span class="lb" data-page="7.92" data-line="4" id="l7.92.4"></span>ὡς διὰ τοῦτο καὶ ὁ ῥαγοειδὴς αὐτοῦ χιτὼν προβέβληται μέλας
<span class="lb" data-page="7.92" data-line="5" id="l7.92.5"></span>τε ἅμα καὶ κυανοῦς ὑπάρχων, ἐπειδὴ ταῦτα μάλιστα τὰ χρώματα
<span class="lb" data-page="7.92" data-line="6" id="l7.92.6"></span>παραμυθεῖται τὴν ὄψιν ὑπὸ λαμπροῦ κάμνουσαν φωτός.
<span class="lb" data-page="7.92" data-line="7" id="l7.92.7"></span>αὕτη μὲν οὖν ἡ αἰτία, δι’ ἣν ἔλαττον γενόμενον τὸ
<span class="lb" data-page="7.92" data-line="8" id="l7.92.8"></span>κατὰ τὴν κόρην γινόμενον<span class="milestone ed2page" data-n="7.46" data-unit="ed2page" id="ed2page.7.46"></span> ὑγρὸν αἴτιόν τε ἅμα τοῦ χεῖρον
<span class="lb" data-page="7.92" data-line="9" id="l7.92.9"></span>θεᾶσθαι γίγνεται καὶ σμικρότερον ἀποφαίνει τὸ τοῦ ῥαγοειδοῦς
<span class="lb" data-page="7.92" data-line="10" id="l7.92.10"></span>τρῆμα, καὶ διὰ τοῦτο δυσιατότατόν ἐστι τὸ τοιοῦτον
<span class="lb" data-page="7.92" data-line="11" id="l7.92.11"></span>νόσημα τῶν ὀφθαλμῶν· ἡ δ’ ἑτέρα διάθεσις, ἡ δι’ ὑγρότητα
<span class="lb" data-page="7.92" data-line="12" id="l7.92.12"></span>τοῦ ῥαγοειδοῦς μικροτέραν ἐργαζομένη τὴν κόρην, ἧττον ταύτης
<span class="lb" data-page="7.92" data-line="13" id="l7.92.13"></span>ἐστὶ μοχθηρά. χαλεπώτερον γὰρ ἐστι τῶν ὁμοιομερῶν τι
<span class="lb" data-page="7.92" data-line="14" id="l7.92.14"></span>τοῦ σώματος μορίων ἐξηρασμένον ὑγραίνειν, ἤπερ ὑγρασμένον
<span class="lb" data-page="7.92" data-line="15" id="l7.92.15"></span>ξηραίνειν. ταυτὶ μὲν οὖν ἤδη πως ἅπτεται θεραπευτικῶν λογισμῶν,
<span class="lb" data-page="7.92" data-line="16" id="l7.92.16"></span>λέγωμεν δὲ ὅπερ ἐξ ἀρχῆς προὔκειτο. χαλεπὴ μὲν ἡ
<span class="lb" data-page="7.92" data-line="17" id="l7.92.17"></span>παρὰ φύσιν τῆς κόρης σμικρότης, ἀγαθὴ δὲ ἡ σύμφυτος.
<span class="lb" data-page="7.92" data-line="18" id="l7.92.18"></span>ἡ δὲ εὐρύτης οὐκ ἀγαθὴ μὲν ἡ σύμφυτος· ἡ δὲ παρὰ φύσιν
<span class="pb" data-page="7.93" id="p7.93"></span>
<span class="lb" data-page="7.93" data-line="1" id="l7.93.1"></span>οὐδ’ αὐτὴ μὲν ἀγαθὴ, μικρότερον δ’ ἐστὶ τῆς στενότητος
<span class="lb" data-page="7.93" data-line="2" id="l7.93.2"></span>κακόν. ἡ μὲν γὰρ, ὡς ἂν εἴποι τις, αἰτία συνεκτικὴ<span class="milestone ed1page" data-n="3.220" data-unit="ed1page" id="ed1page.3.220"></span> τῆς
<span class="lb" data-page="7.93" data-line="3" id="l7.93.3"></span>γενέσεως αὐτῆς τάσις ἐστὶ τοῦ ῥαγοειδοῦς χιτῶνος, ὥσπερ
<span class="lb" data-page="7.93" data-line="4" id="l7.93.4"></span>αὖ τῆς σμικρότητος ἡ χάλασις. ἐπεὶ δὲ καὶ κατὰ διττὸν τρόπον
<span class="lb" data-page="7.93" data-line="5" id="l7.93.5"></span>τείνεται, ὅτε κατὰ τὸν ἑαυτοῦ λόγον πάσχει, ἢ ξηραινόμενος
<span class="lb" data-page="7.93" data-line="6" id="l7.93.6"></span>ὡς ὁμοιομερὲς, ἢ ὑγραινόμενος ὡς ὀργανικόν· ἡ μὲν
<span class="lb" data-page="7.93" data-line="7" id="l7.93.7"></span>ξηρότης αὐτοῦ δυσίατος, ἡ δὲ ὑγρότης οὐ δυσίατός ἐστι.
<span class="lb" data-page="7.93" data-line="8" id="l7.93.8"></span>φλεγμοναὶ γὰρ καὶ σκίῤῥοι καὶ ἀποστήματα, καὶ ὅσα τοιαῦτα
<span class="lb" data-page="7.93" data-line="9" id="l7.93.9"></span>νοσήματα, τῶν ὀργανικῶν ἐστι μορίων ἐπὶ περιτταῖς ὑγρότησιν,
<span class="lb" data-page="7.93" data-line="10" id="l7.93.10"></span>ὧν ἁπάντων ἀγαθὸς ἰατρὸς ἐν τῷ ῥαγοειδεῖ συνισταμένων
<span class="lb" data-page="7.93" data-line="11" id="l7.93.11"></span>οὐ χαλεπῶς ἂν περιγίγνοιτο. προσγίνεται δέ ποτε
<span class="lb" data-page="7.93" data-line="12" id="l7.93.12"></span>τάσις τῷ ῥαγοειδεῖ καὶ κατά τι συμβεβηκὸς ἐκ τοῦ πλήθους
<span class="lb" data-page="7.93" data-line="13" id="l7.93.13"></span>τῶν ὑποκειμένων ὑγρῶν ὁρμηθεῖσα. πληρωθεὶς γὰρ ὥσπερ
<span class="lb" data-page="7.93" data-line="14" id="l7.93.14"></span>ἀσκὸς ἢ κύστις ἐκτείνεται καὶ περιτείνεται πανταχόθεν τοῖς
<span class="lb" data-page="7.93" data-line="15" id="l7.93.15"></span>ἀθροισθεῖσιν αὐτοῦ τε μεταξὺ καὶ τοῦ κρυσταλλοειδοῦς ὑγροῦ.
<span class="lb" data-page="7.93" data-line="16" id="l7.93.16"></span>ἐπεὶ δὲ οὐ μόνον ὅσα τοῦ τρήματος ἐστι τοῦ κατὰ τὸν ῥαγοειδῆ
<span class="lb" data-page="7.93" data-line="17" id="l7.93.17"></span>νοσήματα διῆλθεν ὁ λόγος, ἀλλὰ καί τινων αὐτοῦ
<span class="lb" data-page="7.93" data-line="18" id="l7.93.18"></span>τοῦ ῥαγοειδοῦς ἐμνημόνευσε, καὶ προσέτι τῶν τῆς λεπτῆς
<span class="pb" data-page="7.94" id="p7.94"></span>
<span class="lb" data-page="7.94" data-line="1" id="l7.94.1"></span>ὑγρότητος, ἑξῆς ἂν εἴη τὰ λείποντα τῶν ἐν αὐτοῖς εἰπεῖν,
<span class="lb" data-page="7.94" data-line="2" id="l7.94.2"></span>ὑφ’ ὧν ἤτοι παραποδίζεται τὸ βλέπειν, ἢ καὶ παντάπασιν
<span class="lb" data-page="7.94" data-line="3" id="l7.94.3"></span>ἀπόλοιτο. τῶν μὲν δὴ κατὰ τὸν ῥαγοειδῆ χιτῶνα συνισταμένων,
<span class="lb" data-page="7.94" data-line="4" id="l7.94.4"></span>ὅσα γε δὴ λυμαίνεται ταῖς ὄψεσιν, ἓν ἔτι παραλέλειπται
<span class="lb" data-page="7.94" data-line="5" id="l7.94.5"></span>νόσημα τὸ κοινὸν ὁμοιομερῶν τε καὶ ὀργανικῶν, ἡ
<span class="lb" data-page="7.94" data-line="6" id="l7.94.6"></span>τῆς ἑνώσεως λύσις, ὅπερ ἐν τούτῳ τῷ μέρει τραῦμά τε καὶ
<span class="lb" data-page="7.94" data-line="7" id="l7.94.7"></span>ἕλκος ἐστίν. ὅταν οὖν γένηται μέγα τὸ τοιοῦτον, ὡς διαῤῥαγῆναι
<span class="lb" data-page="7.94" data-line="8" id="l7.94.8"></span>μὲν ἱκανῶς τὸν ῥαγοειδῆ, προχυθῆναι δὲ τὴν λεπτὴν
<span class="lb" data-page="7.94" data-line="9" id="l7.94.9"></span>ὑγρότητα πρὸς τὸ ἐκτὸς τοῦ χιτῶνος, ὡς ψαύειν ἤδη κερατοειδοῦς,
<span class="lb" data-page="7.94" data-line="10" id="l7.94.10"></span>ἀνάγκη συμπίπτειν ἄτοπα ἐν τῷδε δύο, καταπίπτειν
<span class="lb" data-page="7.94" data-line="11" id="l7.94.11"></span>μὲν ἐπὶ τὸ κρυσταλλοειδὲς ὑγρὸν τὸν ῥαγοειδῆ χιτῶνα,
<span class="lb" data-page="7.94" data-line="12" id="l7.94.12"></span>τὸ δ’ ἀπ’ ἐγκεφάλου πνεῦμα μηκέτι ὅλον ἐπὶ τὴν κόρην
<span class="lb" data-page="7.94" data-line="13" id="l7.94.13"></span>ἀφικνεῖσθαι δυνάμενον διὰ τοῦ τραύματος ἐκρεῖν. ὅτι δὲ
<span class="lb" data-page="7.94" data-line="14" id="l7.94.14"></span>οὐ μόνον ἄμφω ταῦτα συνελθόντα βλάβη τῆς ὄψεώς ἐστιν,
<span class="lb" data-page="7.94" data-line="15" id="l7.94.15"></span>ἀλλὰ καὶ τὸ ἕτερον αὐτῶν, εὔδηλον ὑπάρχειν ἡγοῦμαι τοῖς
<span class="lb" data-page="7.94" data-line="16" id="l7.94.16"></span>γε μὴ παρέργως ἀκηκοόσι τῶν προειρημένων. ἐμοὶ δ’ ἂν
<span class="lb" data-page="7.94" data-line="17" id="l7.94.17"></span>εἴη καιρὸς μεταβαίνειν ἤδη ἐπὶ τὴν λεπτὴν ὑγρότητα, περὶ ἧς
<span class="lb" data-page="7.94" data-line="18" id="l7.94.18"></span>εἴρηται μέν που καὶ πρόσθεν τό γε τοσοῦτον, ὡς εἴτε πλείων, ﻿
<span class="pb" data-page="7.95" id="p7.95"></span>
<span class="lb" data-page="7.95" data-line="1" id="l7.95.1"></span>εἴτε ἐλάττων γένοιτο, βλάπτει τὴν ὄψιν· ὅτι δὲ καὶ εἰ παχυτέρα
<span class="lb" data-page="7.95" data-line="2" id="l7.95.2"></span>ποτὲ κατὰ τὴν σύστασιν, ἢ ἀλλοιοτέρα κατὰ τὴν χροιὰν
<span class="lb" data-page="7.95" data-line="3" id="l7.95.3"></span>ἀποτελεσθείη, καὶ οὕτως ἐργάσεταί τι σύμπτωμα περὶ τὴν
<span class="lb" data-page="7.95" data-line="4" id="l7.95.4"></span>τοῦ βλέπειν ἐνέργειαν, ὅπερ οὐκ εἴρηται μὲν ἔμπροσθεν, ἤδη
<span class="lb" data-page="7.95" data-line="5" id="l7.95.5"></span>δὲ αὐτὸ λέγεσθαι καιρός. εἰ μὲν δὴ παχύτερον ἑαυτοῦ γίγνοιτο
<span class="lb" data-page="7.95" data-line="6" id="l7.95.6"></span>τὸ ὑγρὸν τοῦτο, τήν τε ἀκρίβειαν τῆς ὄψεως ἀφαιρήσεται
<span class="lb" data-page="7.95" data-line="7" id="l7.95.7"></span>καὶ τὸ μῆκος κωλύσει, ὡς μήτε τὰ πόῤῥω βλέπειν,
<span class="lb" data-page="7.95" data-line="8" id="l7.95.8"></span>μήτε ἀκριβῶς τὰ πλησίον. εἰ δὲ ἱκανῶς ἀποτελεσθείη παχὺ,
<span class="lb" data-page="7.95" data-line="9" id="l7.95.9"></span>καθάπερ ἐν τοῖς ὑποχύμασι γίγνεται, διακωλύσει τὸ βλέπειν.
<span class="lb" data-page="7.95" data-line="10" id="l7.95.10"></span>εἰ δὲ μὴ πᾶν ἐπισκοτισθείη τὸ τρῆμα πρὸς τοῦ συστάντος αὐτόθι
<span class="lb" data-page="7.95" data-line="11" id="l7.95.11"></span>παχυμεροῦς σώματος, ἀλλά τι μέρος<span class="milestone ed2page" data-n="7.47" data-unit="ed2page" id="ed2page.7.47"></span> ἀπολείποιτο
<span class="lb" data-page="7.95" data-line="12" id="l7.95.12"></span>καθαρὸν, ὁρῶσι δι’ ἐκείνου τὰ ἐκτὸς, ἕκαστον μὲν αὐτὸ μόνον
<span class="lb" data-page="7.95" data-line="13" id="l7.95.13"></span>οὐδὲν χεῖρον ἢ πρόσθεν, οὐ μὴν οὐδ’ ὑφ’ ἕνα χρόνον
<span class="lb" data-page="7.95" data-line="14" id="l7.95.14"></span>ὁμοίως τὰ πολλὰ διὰ τὸ στενώτερον ἑαυτοῦ γεγονέναι τὸν
<span class="lb" data-page="7.95" data-line="15" id="l7.95.15"></span>τῆς ὄψεως κῶνον. κατὰ δὲ τὸ κέντρον τῆς κόρης εἰ γένοιτο
<span class="lb" data-page="7.95" data-line="16" id="l7.95.16"></span>σύστασις ὑποχύματος μικροῦ, τῶν ἐν κύκλῳ μενόντων καθαρῶν
<span class="lb" data-page="7.95" data-line="17" id="l7.95.17"></span>ἅπαντα φαίνεται τοῖς οὕτω πάσχουσιν οἷον θυρίδας
<span class="lb" data-page="7.95" data-line="18" id="l7.95.18"></span>ἔχοντα. τὸ γὰρ ἐν μέσῳ τὸ μὴ βλεπόμενον, ἐγκεκολάφθαι
<span class="pb" data-page="7.96" id="p7.96"></span>
<span class="lb" data-page="7.96" data-line="1" id="l7.96.1"></span>δοκεῖ. εἰ δὲ διεσπασμένα τε καὶ μὴ συνεστῶτα πρὸς ἄλληλα
<span class="lb" data-page="7.96" data-line="2" id="l7.96.2"></span>τὰ παχυμερῆ σώματα κατὰ τὸ προειρημένον ὑγρὸν ἐμφέροιτο,
<span class="lb" data-page="7.96" data-line="3" id="l7.96.3"></span>φαντασίαν ἐργάσεται τοῖς οὕτως ἔχουσιν, ὡς ἐκτὸς ὁρώμενά
<span class="lb" data-page="7.96" data-line="4" id="l7.96.4"></span>τινα περιφερόμενα κωνώπια. πολλάκις δὲ καὶ οἷον εἴδωλόν
<span class="lb" data-page="7.96" data-line="5" id="l7.96.5"></span>τι προφαίνεσθαι φαντάζονται διὰ τὰς τῶν παχυμερῶν ὑγρῶν
<span class="lb" data-page="7.96" data-line="6" id="l7.96.6"></span>συστάσεις. ἡ τοιαύτη δὲ τῶν εἰδώλων γένεσις μετὰ ἐξανάστασιν
<span class="lb" data-page="7.96" data-line="7" id="l7.96.7"></span>ὕπνου φαίνεται τὰ πολλὰ, μάλιστα δὲ παισὶ καὶ τοῖς
<span class="lb" data-page="7.96" data-line="8" id="l7.96.8"></span>πεπωκόσι πλέον, ἤ πως ἄλλως πεπληρωμένοις τὴν κεφαλήν.
<span class="lb" data-page="7.96" data-line="9" id="l7.96.9"></span>εἰ δὲ κατὰ τὴν χροιὰν ἐξαλλαχθείη τὸ μεταξὺ τοῦ τε κρυσταλλοειδοῦς
<span class="lb" data-page="7.96" data-line="10" id="l7.96.10"></span>καὶ τοῦ ῥαγοειδοῦς ὑγρὸν, ἐπὶ μὲν τὸ φαιότερον
<span class="lb" data-page="7.96" data-line="11" id="l7.96.11"></span>ἀποκλῖναν, ὡς δι’ ὁμίχλης ἢ καπνοῦ ποιήσει τὸν ἄνθρωπον
<span class="lb" data-page="7.96" data-line="12" id="l7.96.12"></span>ὁρᾷν· ἐπ’ ἄλλην δέ τινα χροιὰν ἐκτρεπόμενον, ἐκείνης τὸ
<span class="lb" data-page="7.96" data-line="13" id="l7.96.13"></span>φάντασμα προστρίψεται τοῖς ὁρατοῖς· εἰ δὲ ἀνωμάλως ἤτοι
<span class="lb" data-page="7.96" data-line="14" id="l7.96.14"></span>τῆς συστάσεως, ἢ τῆς χροιᾶς ἐξίσταιτο τῆς κατὰ φύσιν, ὅ τι
<span class="lb" data-page="7.96" data-line="15" id="l7.96.15"></span>περ ἂν αὐτοῦ μέρος οὕτω διακείμενον ἐπὶ τὸ τῆς κόρης ἀφίκηται
<span class="lb" data-page="7.96" data-line="16" id="l7.96.16"></span>χωρίον· ὅμοιον ἑαυτῷ καὶ τὸ φάντασμα παρέξει τοῖς
<span class="lb" data-page="7.96" data-line="17" id="l7.96.17"></span>ὁρατοῖς· καὶ μὲν γὰρ τὴν χροιὰν ἐκείνου καὶ τὴν σύστασιν
<span class="lb" data-page="7.96" data-line="18" id="l7.96.18"></span>καὶ τὸ σχῆμα δόξουσιν ὁρᾷν ἐκτός. ἐκ τούτου τοῦ γένους
<span class="pb" data-page="7.97" id="p7.97"></span>
<span class="lb" data-page="7.97" data-line="1" id="l7.97.1"></span>ἐστὶ τῶν συμπτωμάτων τά τε τῶν ὑποχεομένων φαντάσματα
<span class="lb" data-page="7.97" data-line="2" id="l7.97.2"></span>καὶ τῶν ἐκ ῥινὸς αἱμοῤῥαγεῖν ἢ ἐμεῖν μελλόντων, ὑφ’ Ἱπποκράτους
<span class="lb" data-page="7.97" data-line="3" id="l7.97.3"></span>γεγραμμένα. καὶ μὴν καὶ ὅσοις ἀκριβὴς μὲν ἡ ὄψις
<span class="lb" data-page="7.97" data-line="4" id="l7.97.4"></span>ἐστὶν, ὡς μηδὲ τὸ σμικρότατον αὐτὴν λανθάνειν τῶν αἰσθητῶν,
<span class="lb" data-page="7.97" data-line="5" id="l7.97.5"></span>ἀναθυμιάσεις δέ τινες ἀπὸ τῆς γαστρὸς ἀναφέρονται,
<span class="lb" data-page="7.97" data-line="6" id="l7.97.6"></span>καὶ μάλιστα ὅταν μηδὲ πέψωσι καλῶς, ὅμοια τοῖς ὑποχεομένοις
<span class="lb" data-page="7.97" data-line="7" id="l7.97.7"></span>γίγνεται τὰ συμπτώματα. καθαρώτατον μὲν γὰρ τούτοις
<span class="lb" data-page="7.97" data-line="8" id="l7.97.8"></span>ἐστὶ φύσει τό τε κρυσταλλοειδὲς ὑγρὸν καὶ τουτὶ δ’
<span class="lb" data-page="7.97" data-line="9" id="l7.97.9"></span>αὐτὸ τὸ ὑδατοειδὲς, ὑπὲρ οὗ νῦν διεξερχόμεθα· τὸ δὲ μέγεθος
<span class="lb" data-page="7.97" data-line="10" id="l7.97.10"></span>τῶν συμπτωμάτων ἐν αὐτοῖς ἀεὶ κατὰ τὸ μέγεθος τοῦ
<span class="lb" data-page="7.97" data-line="11" id="l7.97.11"></span>πάθους ἐστὶν οὐ μόνον ἐφ’ ὧν ἄρτι πέπαυμαι λέγων, ἀλλὰ
<span class="lb" data-page="7.97" data-line="12" id="l7.97.12"></span>καὶ ἐπὶ πάντων τῶν προειρημένων. οἷον αὐτίκα τῶν ὁμοιομερῶν
<span class="lb" data-page="7.97" data-line="13" id="l7.97.13"></span>αἱ δυσκρασίαι βραχεῖαι μὲν οὖσαι σμικρὰν τὴν βλάβην
<span class="lb" data-page="7.97" data-line="14" id="l7.97.14"></span>τῆς ἐνεργείας ἐργάζονται· μείζονες δὲ γενόμεναι καὶ τὴν
<span class="lb" data-page="7.97" data-line="15" id="l7.97.15"></span>βλάβην ἑαυταῖς ἀνάλογον ἐπαυξάνουσιν· ἐπὶ πλεῖστον δ’ ἐξιστάμεναι
<span class="lb" data-page="7.97" data-line="16" id="l7.97.16"></span>τοῦ κατὰ φύσιν ἄρδην ἀπολλύουσι τὴν ἐνέργειαν.
<span class="lb" data-page="7.97" data-line="17" id="l7.97.17"></span>οὕτω δὲ καὶ ὅσα περὶ ποσότητος εἴρηται καὶ συστάσεως καὶ
<span class="lb" data-page="7.97" data-line="18" id="l7.97.18"></span>χροιᾶς τῆς ὑδατώδους ὑγρότητος, ἐπ’ ὀλίγον μὲν ἐξιστάμενα
<span class="pb" data-page="7.98" id="p7.98"></span>
<span class="lb" data-page="7.98" data-line="1" id="l7.98.1"></span>τοῦ κατὰ φύσιν ὀλίγον τι καὶ τὴν ἐνέργειαν ἀδικεῖ· ἐπὶ
<span class="lb" data-page="7.98" data-line="2" id="l7.98.2"></span>πλέον δὲ ἀποχωροῦντα πρὸς λόγον τῆς σφετέρας βλάβης καὶ
<span class="lb" data-page="7.98" data-line="3" id="l7.98.3"></span>τὴν τῆς ἐνεργείας βλάβην αὐξάνει· ἐπὶ πλεῖστον δὲ ἐκτρεπόμενα
<span class="lb" data-page="7.98" data-line="4" id="l7.98.4"></span>τελέως ἀναιρεῖ τὴν ἐνέργειαν. ὡσαύτως δὲ καὶ ὅσα
<span class="lb" data-page="7.98" data-line="5" id="l7.98.5"></span>περὶ τὰς ῥήξεις εἴρηται τοῦ ῥαγοειδοῦς καὶ τὸ τῆς κόρης ποσὸν,
<span class="lb" data-page="7.98" data-line="6" id="l7.98.6"></span>ἤτοι βραχύ τι παραβλάπτει τὴν ἐνέργειαν, ἢ πλέον, ἢ
<span class="lb" data-page="7.98" data-line="7" id="l7.98.7"></span>καὶ παντάπασιν ἀπόλλυσιν. οὕτω δὲ καὶ τὸ πνεῦμα τὸ ψυχικὸν
<span class="lb" data-page="7.98" data-line="8" id="l7.98.8"></span>ἢ ἀκριβῶς ἐστι καθαρὸν, οἷός περ ὁ αἰθὴρ, ἢ ὑγρὸν
<span class="lb" data-page="7.98" data-line="9" id="l7.98.9"></span>καὶ θολερὸν ὁμίχλης δίκην· καὶ κατὰ τὸ ποσὸν τῆς οὐσίας
<span class="lb" data-page="7.98" data-line="10" id="l7.98.10"></span>ἤτοι πλέον, ἢ ἔλαττον. ἐὰν μὲν οὖν ἅμα πολύ τε καὶ αἰθερῶδες
<span class="lb" data-page="7.98" data-line="11" id="l7.98.11"></span>ὑπάρξῃ, καὶ τὰ πλεῖστον ἀπέχοντα θεᾶται καὶ
<span class="lb" data-page="7.98" data-line="12" id="l7.98.12"></span>ἀκριβῆ τὴν διάγνωσιν αὐτῶν ποιεῖται· ἐὰν δὲ ὀλίγον μὲν ᾖ,
<span class="lb" data-page="7.98" data-line="13" id="l7.98.13"></span>καθαρὸν δὲ, τὰ μὲν ἐγγὺς ἀκριβῶς διαγινώσκει, τὰ πόῤῥωθεν
<span class="lb" data-page="7.98" data-line="14" id="l7.98.14"></span>δὲ οὐχ ὁρᾷ· ἐὰν δὲ ὑγρότερόν τε ἅμα καὶ πολὺ τύχῃ, μέχρι
<span class="lb" data-page="7.98" data-line="15" id="l7.98.15"></span>μὲν πλείστου, οὐκ ἀκριβῶς δ’ ὁρᾷ· ὥσπερ γε καὶ εἰ ὑγρόν
<span class="lb" data-page="7.98" data-line="16" id="l7.98.16"></span>τε ἅμα καὶ ὀλίγον εἴη, οὔτ’ ἀκριβῶς <span class="milestone ed2page" data-n="7.48" data-unit="ed2page" id="ed2page.7.48"></span>οὔτ’ ἄχρι πλείστου
<span class="lb" data-page="7.98" data-line="17" id="l7.98.17"></span>ὁρᾷ. καὶ περὶ μὲν τούτου ἱκανὰ καὶ ταῦτα πρός γε τὰ
<span class="lb" data-page="7.98" data-line="18" id="l7.98.18"></span>παρόντα. τοῦ δὲ κερατοειδοῦς ἡ πρὸ τῆς κόρης μοῖρα παχυτέρα
<span class="pb" data-page="7.99" id="p7.99"></span>
<span class="lb" data-page="7.99" data-line="1" id="l7.99.1"></span>καὶ πυκνοτέρα καὶ ὑγροτέρα γεννηθεῖσα βλάπτει τὴν
<span class="lb" data-page="7.99" data-line="2" id="l7.99.2"></span>ὄψιν· οὕτω δὲ καὶ εἰ κατὰ τὴν χροιὰν ὑπαλλαχθείη, καὶ εἰ
<span class="lb" data-page="7.99" data-line="3" id="l7.99.3"></span>ἕλκος ἀξιόλογον σχοίη, καὶ εἴ τι τῶν ἔξωθεν αὐτοῦ προκειμένων
<span class="lb" data-page="7.99" data-line="4" id="l7.99.4"></span>αὐξηθὲν ἐπισκοτήσειεν. ὁ μὲν οὖν παχύτερος καὶ
<span class="lb" data-page="7.99" data-line="5" id="l7.99.5"></span>πυκνότερος κερατοειδὴς ἀμβλυωπίας ἐργάζεται,<span class="milestone ed1page" data-n="3.221" data-unit="ed1page" id="ed1page.3.221"></span> ὁ δὲ
<span class="lb" data-page="7.99" data-line="6" id="l7.99.6"></span>ὑγρότερος καὶ πυκνότερος, εἴτε ὁμοιομερῶς, εἴτε ὀργανικῶς,
<span class="lb" data-page="7.99" data-line="7" id="l7.99.7"></span>οὐ μόνον ταύτας, ἀλλὰ καὶ δι’ ἀχλύος ἢ ὁμίχλης ἢ ἀτμοῦ
<span class="lb" data-page="7.99" data-line="8" id="l7.99.8"></span>τινος ἢ καπνοῦ θεᾶσθαι δοκεῖ. εἰ δὲ μὴ πολλὰ μὲν εἴη τὰ
<span class="lb" data-page="7.99" data-line="9" id="l7.99.9"></span>ὑγρὰ, τῇ χρόᾳ δ’ ἐξηλλαγμένα, κατὰ τὴν ἐκείνων φύσιν παρόρασις
<span class="lb" data-page="7.99" data-line="10" id="l7.99.10"></span>γίγνεται. διὰ τοῦτο γοῦν οἱ μὲν ἰκτεριῶντες ὠχρὰ
<span class="lb" data-page="7.99" data-line="11" id="l7.99.11"></span>πάντα θεᾶσθαι δοκοῦσιν, οἱ δὲ ὑπόσφαγμα πεπονθότες ἐρυθρά.
<span class="lb" data-page="7.99" data-line="12" id="l7.99.12"></span>ἕλκος δὲ ἀξιόλογον οὐ μόνον τῷ περιττὴν ἀθροίζειν
<span class="lb" data-page="7.99" data-line="13" id="l7.99.13"></span>ὑγρότητα βλάπτει τὴν ὄψιν, ἀλλὰ καὶ τῷ δι’ ὀλίγου τὸ
<span class="lb" data-page="7.99" data-line="14" id="l7.99.14"></span>κρυσταλλοειδὲς ἀναγκάζειν ὁμιλεῖν τῷ περιέχοντι φωτί. διασχὸν
<span class="lb" data-page="7.99" data-line="15" id="l7.99.15"></span>δὲ εἴσω τὸ κατὰ τὴν κόρην ἕλκος ἀποχεῖ τι καὶ τῆς ὑδατώδους
<span class="lb" data-page="7.99" data-line="16" id="l7.99.16"></span>ὑγρότητος ἐκτὸς, ὥστε καὶ κατὰ τοῦτο κίνδυνος εἰς
<span class="lb" data-page="7.99" data-line="17" id="l7.99.17"></span>ἐσχάτην ἀφικέσθαι τυφλότητα τὸν οὕτως παθόντα. διὰ ﻿
<span class="pb" data-page="7.100" id="p7.100"></span>
<span class="lb" data-page="7.100" data-line="1" id="l7.100.1"></span>τοῦτο δὲ καὶ οἱ τρωθέντες εἰς τὸ πρὸ τῆς κόρης μέρος τοῦ
<span class="lb" data-page="7.100" data-line="2" id="l7.100.2"></span>κερατοειδοῦς, ὅταν εἴσω διασχῇ τὸ τραῦμα, τυφλοῦνται τὰ
<span class="lb" data-page="7.100" data-line="3" id="l7.100.3"></span>πολλά. παράδοξον μέν τοί τι καὶ οὐκ εἰθισμένως γιγνόμενον
<span class="lb" data-page="7.100" data-line="4" id="l7.100.4"></span>ἐπὶ παιδὸς ἐθεασάμεθα νυγέντος γραφείῳ κατὰ τὴν κόρην.
<span class="lb" data-page="7.100" data-line="5" id="l7.100.5"></span>ἐκρυέντος γὰρ εὐθέως τοῦ ὑδατώδους ὑγροῦ, καὶ ἡ κόρη μὲν
<span class="lb" data-page="7.100" data-line="6" id="l7.100.6"></span>ἐγένετο μικροτέρα, καὶ ὅλος δὲ ὁ κερατοειδὴς ἐφάνη ῥυσσότερος,
<span class="lb" data-page="7.100" data-line="7" id="l7.100.7"></span>ἀλλ’ ὕστερον θεραπευόμενος ὀρθῶς ἔβλεψεν, ἀθροισθείσης
<span class="lb" data-page="7.100" data-line="8" id="l7.100.8"></span>δηλονότι κατὰ βραχὺ τῆς πρότερον ἐκρυείσης ὑγρότητος.
<span class="lb" data-page="7.100" data-line="9" id="l7.100.9"></span>ἀλλὰ ταῦτα μὲν σπάνια, τυφλότητες δὲ ὡς τὰ πολλὰ ταῖς
<span class="lb" data-page="7.100" data-line="10" id="l7.100.10"></span>τοιαύταις ἕπονται τρώσεσιν, ὥσπερ καὶ τοῖς προειρημένοις
<span class="lb" data-page="7.100" data-line="11" id="l7.100.11"></span>αἰτίοις ἅπασιν ἐπὶ πλεῖστον αὐξηθεῖσιν. εἴτε γὰρ ἱκανῶς
<span class="lb" data-page="7.100" data-line="12" id="l7.100.12"></span>πυκνὸς, εἴτε παχὺς ἐσχάτως, εἴτε ὑγρὸς ἀμέτρως ὁ κερατοειδὴς
<span class="lb" data-page="7.100" data-line="13" id="l7.100.13"></span>ἀπεργασθείη, παντάπασιν ἐπισκοτεῖ ταῖς ὄψεσιν, ὡς μηδ’
<span class="lb" data-page="7.100" data-line="14" id="l7.100.14"></span>ὅλως ὁρᾷν τὸν οὕτω διακείμενον. καὶ τί θαυμαστὸν, εἰ τῶν
<span class="lb" data-page="7.100" data-line="15" id="l7.100.15"></span>εἰρημένων ἕκαστον αὐξανόμενον ἀφαιρεῖται τοῦ ζώου τὴν ὄψιν,
<span class="lb" data-page="7.100" data-line="16" id="l7.100.16"></span>ὅπου γε καὶ αὐτὸς ὁ κερατοειδὴς ἐνίοτε μόνος ῥυσσούμενος
<span class="lb" data-page="7.100" data-line="17" id="l7.100.17"></span>ὁμοίως ἐνοχλεῖ; γίγνεται δὲ τὸ πάθημα τοῦτο τοῖς εἰς ἔσχατον
<span class="lb" data-page="7.100" data-line="18" id="l7.100.18"></span>γῆρας ἀφικομένοις. ἐπισκεπτέον δὲ ἀκριβῶς ἐν τῷδε τὸ μέγεθος
<span class="pb" data-page="7.101" id="p7.101"></span>
<span class="lb" data-page="7.101" data-line="1" id="l7.101.1"></span>τῆς κόρης. εἰ μὲν γὰρ ἔλαττον γένοιτο, καὶ τὸ ὑδατῶδες
<span class="lb" data-page="7.101" data-line="2" id="l7.101.2"></span>ὑγρὸν ἐπὶ μὲν τοιούτων ἐμειώθη· μένοντος δὲ ἴσου,
<span class="lb" data-page="7.101" data-line="3" id="l7.101.3"></span>μόνου τοῦ κερατοειδοῦς τὸ πάθημά ἐστιν. ἀλλὰ τῶν μὲν
<span class="lb" data-page="7.101" data-line="4" id="l7.101.4"></span>τούτων διορισμῶν οὐδὲν ἡ νῦν ἐνεστῶσα δεῖται πραγματεία.
<span class="lb" data-page="7.101" data-line="5" id="l7.101.5"></span>τὰ δὲ τοῦ κερατοειδοῦς χιτῶνος γινόμενα νοσήματα
<span class="lb" data-page="7.101" data-line="6" id="l7.101.6"></span>μεγάλα παντελῶς ἐμποδίζει τὰς ὄψεις, καὶ μάλιστα ὅταν
<span class="lb" data-page="7.101" data-line="7" id="l7.101.7"></span>ἤτοι φλεγμαίνων, ἢ ἐκπυϊσκόμενος, ἢ σκιῤῥούμενος, ἤ τι
<span class="lb" data-page="7.101" data-line="8" id="l7.101.8"></span>τοιοῦτον ἕτερον πάσχων, ὡς ὀργανικὸν μόριον, ὑγρὰ νοσήματα
<span class="lb" data-page="7.101" data-line="9" id="l7.101.9"></span>πάσχῃ. τοιαῦτα μὲν δή τινα καὶ τοσαῦτα τὰ
<span class="lb" data-page="7.101" data-line="10" id="l7.101.10"></span>τοῦ κερατοειδοῦς ἐστι νοσήματα βλάπτοντα τὴν ὄψιν.
<span class="lb" data-page="7.101" data-line="11" id="l7.101.11"></span>ὁ δὲ ἐπιπεφυκὼς ὑμὴν φλεγμαίνων μὲν κατὰ συμβεβηκὸς
<span class="lb" data-page="7.101" data-line="12" id="l7.101.12"></span>ἐμποδίζει τὴν ὀπτικὴν ἐνέργειαν· ἐν δὲ ταῖς καλουμέναις
<span class="lb" data-page="7.101" data-line="13" id="l7.101.13"></span>χημώσεσι καὶ προσέτι τοῖς πτερυγίοις οὐ κατὰ
<span class="lb" data-page="7.101" data-line="14" id="l7.101.14"></span>συμβεβηκὸς, ἀλλ’ ἤδη καὶ πρώτως ἐπισκοτεῖ τῇ κόρῃ.
<span class="lb" data-page="7.101" data-line="15" id="l7.101.15"></span>κατὰ δὲ τὸν αὐτὸν τρόπον αἱ τῶν βλεφάρων μεγάλαι
<span class="lb" data-page="7.101" data-line="16" id="l7.101.16"></span>φλεγμοναὶ, καὶ εἴ τινες ἐπ’ αὐτῶν ἔφυσαν ὄγκοι παρὰ
<span class="lb" data-page="7.101" data-line="17" id="l7.101.17"></span>φύσιν εἰς τοσοῦτον μεγέθους ἥκοντες, ὡς ἐπισκοτεῖν τῇ
<span class="lb" data-page="7.101" data-line="18" id="l7.101.18"></span>κόρῃ. ταυτὶ μὲν οὖν ἅπαντα τοῦ μὴ βλέπειν ἢ τοῦ
<span class="lb" data-page="7.101" data-line="19" id="l7.101.19"></span>φαύλως βλέπειν ἐστὶν αἰτία.
</p>
          </article>

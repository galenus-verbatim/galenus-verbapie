<article xmlns="http://www.w3.org/1999/xhtml" id="urn:cts:greekLit:tlg0057.tlg044.1st1K-grc1:1.3">
<span class="pb page1" data-page="7.102" id="p7.102"></span>
<span class="milestone ed1page page1" data-n="3.221" data-unit="ed1page" id="ed1page.3.221"></span>
<span class="milestone ed2page page1" data-n="7.48" data-unit="ed2page" id="ed2page.7.48"></span>
            <p>
<span class="lb" data-page="7.102" data-line="1" id="l7.102.1"></span><span class="milestone ed2page" data-n="7.49" data-unit="ed2page" id="ed2page.7.49"></span>Καὶ περὶ μὲν ὀφθαλμῶν ἱκανὰ καὶ ταῦτα.
<span class="lb" data-page="7.102" data-line="2" id="l7.102.2"></span>παραδείγματος γὰρ ἕνεκα μᾶλλον, ἢ ὥστε τὰ κατὰ μέρος
<span class="lb" data-page="7.102" data-line="3" id="l7.102.3"></span>ἐπελθεῖν ἅπαντα, τὸν ὑπὲρ αὐτῶν ἐποιησάμεθα λόγον, ἐπεὶ
<span class="lb" data-page="7.102" data-line="4" id="l7.102.4"></span>τό γε σπούδασμά ἐστί μοι νῦν διὰ τῶν γενικωτέρων λόγων
<span class="lb" data-page="7.102" data-line="5" id="l7.102.5"></span>ἐπιδεικνύναι τὴν μέθοδον, ᾗ χρώμενος ἄν τις ἐξευρίσκοι τὰς
<span class="lb" data-page="7.102" data-line="6" id="l7.102.6"></span>τῶν συμπτωμάτων αἰτίας. ἐπεὶ δὲ οὐ μόνον ἐπίστασθαι
<span class="lb" data-page="7.102" data-line="7" id="l7.102.7"></span>χρὴ τὰς μεθόδους, ἀλλὰ καὶ γυμνάζεσθαι πολυειδῶς ἐν τοῖς
<span class="lb" data-page="7.102" data-line="8" id="l7.102.8"></span>κατὰ μέρος, ὅπερ οὐ πράττειν πάντες εἰσὶν ἕτοιμοι, διὰ τοῦτο
<span class="lb" data-page="7.102" data-line="9" id="l7.102.9"></span>νῦν ἐπὶ ὀφθαλμῶν ὑπέδειξα τὸν τρόπον τῆς ἀσκήσεως,
<span class="lb" data-page="7.102" data-line="10" id="l7.102.10"></span>ὁποίαν τινὰ προσήκει ποιεῖσθαι. κατὰ γὰρ δὴ τὸν αὐτὸν
<span class="lb" data-page="7.102" data-line="11" id="l7.102.11"></span>τρόπον ἡκέτω τις ἐπὶ τὰς ἄλλας αἰσθητικὰς δυνάμεις, ἐπισκοπούμενος
<span class="lb" data-page="7.102" data-line="12" id="l7.102.12"></span>ἐν ἑκάστῃ τό τε πρῶτον αὐτῆς ὄργανον καὶ
<span class="lb" data-page="7.102" data-line="13" id="l7.102.13"></span>τὰ ἄλλα τὰ χρείαν τινὰ τούτῳ παρέχοντα, καὶ διαιρείσθω,
<span class="lb" data-page="7.102" data-line="14" id="l7.102.14"></span>καθάπερ ἀρτίως εἴρηται, τίνα μέν ἐστι νοσήματα τῆς δυνάμεως
<span class="lb" data-page="7.102" data-line="15" id="l7.102.15"></span>αὐτῆς πεπονθυίας, τίνα δὲ τῶν ὀργάνων ἑκάστου, δι’
<span class="lb" data-page="7.102" data-line="16" id="l7.102.16"></span>ἃ βλάπτεσθαι τὴν ἐνέργειαν συμβήσεται. βαρυηκοΐαι γοῦν
<span class="lb" data-page="7.102" data-line="17" id="l7.102.17"></span>καὶ κωφότητες ἤτοι διά τι τῶν κατὰ τὰ ὦτα μορίων, ἢ διὰ
<span class="lb" data-page="7.102" data-line="18" id="l7.102.18"></span>τὸ καθῆκον ἐξ ἐγκεφάλου νεῦρον, ἢ διὰ τὸν ἐγκέφαλον ἐν
<span class="pb" data-page="7.103" id="p7.103"></span>
<span class="lb" data-page="7.103" data-line="1" id="l7.103.1"></span>ἐκείνῳ τῷ μέρει βεβλαμμένον, ὅθεν αὐτοῦ τὸ νεῦρον ἀποφύεται,
<span class="lb" data-page="7.103" data-line="2" id="l7.103.2"></span>συμπεσοῦνται τῷ ζώῳ. τὰ μὲν γοῦν κατὰ τὸ νεῦρόν
<span class="lb" data-page="7.103" data-line="3" id="l7.103.3"></span>τε καὶ τὸν ἐγκέφαλον ὡσαύτως τοῖς κατὰ τοὺς ὀφθαλμούς·
<span class="lb" data-page="7.103" data-line="4" id="l7.103.4"></span>τὰ δ’ ἐν τοῖς ἄλλοις μορίοις ἀνάλογον μὲν, οὐ μὴν
<span class="lb" data-page="7.103" data-line="5" id="l7.103.5"></span>πάντη γε ὡσαύτως βεβλάψεται. ὃν γὰρ ἐν ὀφθαλμῷ λόγον
<span class="lb" data-page="7.103" data-line="6" id="l7.103.6"></span>ἔχει τὸ κρυσταλλοειδὲς ὑγρὸν, τοῦτον ἐν ὠσὶ τὸ κατὰ τὸν
<span class="lb" data-page="7.103" data-line="7" id="l7.103.7"></span>ἀκουστικὸν πόρον τὸ ἔνδον πέρας, ἔνθα συνάπτει τῷ νεύρῳ
<span class="lb" data-page="7.103" data-line="8" id="l7.103.8"></span>πλατυνομένῳ· τὰ δ’ ἐκτὸς τοῦδε πάντα τὰ κατὰ τὴν ἕλικα
<span class="lb" data-page="7.103" data-line="9" id="l7.103.9"></span>τοῦ πόρου ταῖς προκειμένοις ἐν ὀφθαλμῷ τοῦ κρυσταλλοειδοῦς
<span class="lb" data-page="7.103" data-line="10" id="l7.103.10"></span>ἀνάλογον ἔχει. καὶ τοίνυν καὶ τὰ νοσήματα αὐτῶν ἐξ
<span class="lb" data-page="7.103" data-line="11" id="l7.103.11"></span>ἐκείνων ἐνταῦθα μεταφέρειν, ὅσα μὲν τῶν ὁμοιομερῶν ἐστι,
<span class="lb" data-page="7.103" data-line="12" id="l7.103.12"></span>κατὰ τὰς δυσκρασίας τε καὶ τὴν τῆς ἑνώσεως λύσιν· ὅσα δὲ
<span class="lb" data-page="7.103" data-line="13" id="l7.103.13"></span>τοῦ πόρου, κατὰ τὰς ἐμφράξεις, εἴτε δι’ ὄγκον τινὰ παρὰ
<span class="lb" data-page="7.103" data-line="14" id="l7.103.14"></span>φύσιν αὐτῶν τῶν μορίων, ἐμφράττοντα τὸν πόρον, ἀπόστημα
<span class="lb" data-page="7.103" data-line="15" id="l7.103.15"></span>λέγω καὶ φλεγμονὴν καὶ σκίῤῥον καὶ οἴδημα·
<span class="lb" data-page="7.103" data-line="16" id="l7.103.16"></span>εἴτε δι’ ἐπίκτητόν τινα καὶ ὅλως ἅπαντα ὄγκον παρὰ φύσιν,
<span class="lb" data-page="7.103" data-line="17" id="l7.103.17"></span>οἷος ἐν τῷ αὐτῷ πόρῳ γίνεται πολλάκις, ἢ πωρώδους
<span class="lb" data-page="7.103" data-line="18" id="l7.103.18"></span>τινὸς, ἢ σαρκώδους βλαστήματος ἐπιτραφέντος ἐκ τῶν
<span class="pb" data-page="7.104" id="p7.104"></span>
<span class="lb" data-page="7.104" data-line="1" id="l7.104.1"></span>παρὰ φύσιν ἐμφραττόντων τὸν πόρον, ὧν ἐστι καὶ ὁ ῥύπος
<span class="lb" data-page="7.104" data-line="2" id="l7.104.2"></span>ὁ συνήθως ἐν ὠσὶ γιγνόμενος.
</p>
          </article>

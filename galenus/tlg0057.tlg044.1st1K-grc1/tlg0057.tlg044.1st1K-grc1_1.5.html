<article xmlns="http://www.w3.org/1999/xhtml" id="urn:cts:greekLit:tlg0057.tlg044.1st1K-grc1:1.5">
<span class="pb page1" data-page="7.108" id="p7.108"></span>
<span class="milestone ed1page page1" data-n="3.222" data-unit="ed1page" id="ed1page.3.222"></span>
<span class="milestone ed2page page1" data-n="7.50" data-unit="ed2page" id="ed2page.7.50"></span>
            <p>
<span class="lb" data-page="7.108" data-line="3" id="l7.108.3"></span><span class="milestone ed2page" data-n="7.51" data-unit="ed2page" id="ed2page.7.51"></span>Ἐπεὶ δὲ περὶ τῶν ἐν τοῖς ἰδίοις μέρεσι
<span class="lb" data-page="7.108" data-line="4" id="l7.108.4"></span>τοῦ ζώου γιγνομένων αἰσθήσεων αὐτάρκως εἴρηται, περὶ
<span class="lb" data-page="7.108" data-line="5" id="l7.108.5"></span>τῆς ἐν ἅπασι τοῖς ὁπωσοῦν αἰσθανομένοις κοινῆς ἤδη λέγωμεν,
<span class="lb" data-page="7.108" data-line="6" id="l7.108.6"></span>ἣν ὀνομάζουσιν ἁφήν. ἔστι δὲ δήπου καὶ ταύτης ἀνάλογον
<span class="lb" data-page="7.108" data-line="7" id="l7.108.7"></span>μὲν ταῖς ἄλλαις τὰ συμπτώματα· κέχρηται δὲ οὐκ
<span class="lb" data-page="7.108" data-line="8" id="l7.108.8"></span>ἰδίαις, ἀλλὰ κοιναῖς ταῖς προσηγορίαις, ὥσπερ καὶ τῶν εἰρημένων
<span class="lb" data-page="7.108" data-line="9" id="l7.108.9"></span>ἔνιαί τινες· οὔτε γὰρ ἐπὶ τῆς γευστικῆς, οὔτ’ ἐπὶ
<span class="lb" data-page="7.108" data-line="10" id="l7.108.10"></span>τῆς ὀσφρητικῆς δυνάμεως ἔχομεν ὄνομα τοιοῦτον, οἷον ἐπὶ
<span class="lb" data-page="7.108" data-line="11" id="l7.108.11"></span>μὲν τῆς ὀπτικῆς ἀμβλυωπίας τε καὶ τυφλότητας καὶ παροράσεις
<span class="lb" data-page="7.108" data-line="12" id="l7.108.12"></span>τινάς· ἐπὶ δὲ τῆς ἀκουστικῆς, βαρυηκοΐας τε καὶ κωφότητας,
<span class="lb" data-page="7.108" data-line="13" id="l7.108.13"></span>ἔτι τε παρακούσεις, ἢ παρακοὰς, ἢ παρακούσματα,
<span class="lb" data-page="7.108" data-line="14" id="l7.108.14"></span>διαφέρει γὰρ οὐδὲν εἴς γε τὰ παρόντα χρῆσθαι τοῖς ὀνόμασιν
<span class="lb" data-page="7.108" data-line="15" id="l7.108.15"></span>ὅπως ἂν θέλῃ τις. τὸ μέν τοι τῆς αἱμωδίας ὄνομά τε καὶ
<span class="lb" data-page="7.108" data-line="16" id="l7.108.16"></span>σύμπτωμα τῆς ἁπτικῆς δυνάμεως ἐξαίρετον ὑπάρχει. ἀλλὰ
<span class="lb" data-page="7.108" data-line="17" id="l7.108.17"></span>τοῦτο μὲν ἐν τῷ στόματί τε καὶ κατὰ τοὺς ὀδόντας μάλιστα
<span class="lb" data-page="7.108" data-line="18" id="l7.108.18"></span>συμπίπτειν εἴωθεν ἐπ’ ὀξέσι τε καὶ στρυφνοῖς ἐδέσμασιν·
<span class="lb" data-page="7.108" data-line="19" id="l7.108.19"></span>ἡ νάρκη δὲ καὶ καθ’ ὅλον τὸ σῶμα καὶ μάλιστα κατὰ
<span class="pb" data-page="7.109" id="p7.109"></span>
<span class="lb" data-page="7.109" data-line="1" id="l7.109.1"></span>τὰ κῶλα, σύνθετος ἐκ δυσαισθησίας τε καὶ δυσκινησίας ὑπάρχουσα,
<span class="lb" data-page="7.109" data-line="2" id="l7.109.2"></span>φαίνεται προφανῶς μὲν ἐπὶ ψύξεσι καὶ θλίψεσι νευρωδῶν
<span class="lb" data-page="7.109" data-line="3" id="l7.109.3"></span>σωμάτων γιγνομένη, καὶ πρὸς τούτοις ἔτι τῆς νάρκης
<span class="lb" data-page="7.109" data-line="4" id="l7.109.4"></span>τοῦ θαλαττίου ζώου ψαυσάντων· αὐτομάτως δ’ εἰ συμβαίη
<span class="lb" data-page="7.109" data-line="5" id="l7.109.5"></span>μηδενὸς αἰτίου τοιούτου προσγινομένου, βίος ἀργὸς καὶ πλῆθος
<span class="lb" data-page="7.109" data-line="6" id="l7.109.6"></span>ἐδεσμάτων ἤτοι παχέων ἢ γλίσχρων, ἤ τις ἐποχὴ συνήθων
<span class="lb" data-page="7.109" data-line="7" id="l7.109.7"></span>ἐκκρίσεων προηγεῖται ἐξ ἀνάγκης. τὸ μὲν οὖν συνέχον αἴτιον
<span class="lb" data-page="7.109" data-line="8" id="l7.109.8"></span>ἢ συνεκτικὸν ἢ προσεχὲς ἢ ὅπως ἄν τις ὀνομάζειν ἐθέλῃ,
<span class="lb" data-page="7.109" data-line="9" id="l7.109.9"></span>τοιαύτη τίς ἐστιν ἐν τῷ νεύρῳ ἡ διάθεσις, ὡς ἐμποδίζεσθαι
<span class="lb" data-page="7.109" data-line="10" id="l7.109.10"></span>τὴν ἀπὸ τῆς ἀρχῆς ἐπιπεμπομένην αὐτῷ δύναμιν. ἐμποδίζεται
<span class="lb" data-page="7.109" data-line="11" id="l7.109.11"></span>δὲ, εἰ μὲν ἔχοι τινὰ πόρον τὸ νεῦρον, ὥσπερ ἐναργῶς
<span class="lb" data-page="7.109" data-line="12" id="l7.109.12"></span>ὁρᾶται τὰ ἐπὶ τοὺς ὀφθαλμοὺς ἔχοντα δι’ ἔμφραξιν ἢ
<span class="lb" data-page="7.109" data-line="13" id="l7.109.13"></span>θλίψιν· εἰ δ’ οὐκ ἔχει, διὰ πίλησιν ἢ ψύξιν ἢ θλίψιν. ὅτι
<span class="lb" data-page="7.109" data-line="14" id="l7.109.14"></span>μὲν οὖν, εἴπερ ἔχει τινὰ πόρον οἷον ὁδὸν ἀπὸ τῆς ἀρχῆς διὰ
<span class="lb" data-page="7.109" data-line="15" id="l7.109.15"></span>τοῦ νεύρου τεταμένην ἡ ψυχικὴ δύναμις, ἐμφραχθείσης ταύτης
<span class="lb" data-page="7.109" data-line="16" id="l7.109.16"></span>ἐμποδισθήσεται, πρόδηλον παντί· καὶ μὲν δὴ καὶ ὡς
<span class="lb" data-page="7.109" data-line="17" id="l7.109.17"></span>θλιβέντος ἔξωθεν τοῦ νεύρου στενοχωρία τις ἕπεται κατὰ ﻿
<span class="pb" data-page="7.110" id="p7.110"></span>
<span class="lb" data-page="7.110" data-line="1" id="l7.110.1"></span>τὸν πόρον, οὐδὲ τοῦτο ἄδηλον· ὅτι δὲ καὶ εἰ μηδεὶς εἴη πόρος,
<span class="lb" data-page="7.110" data-line="2" id="l7.110.2"></span>ἀλλ’ ὥσπερ δι’ ὕδατος ἢ ἀέρος αἱ ἀκτῖνες τοῦ ἡλίου
<span class="lb" data-page="7.110" data-line="3" id="l7.110.3"></span>διεξέρχονται, τὸν αὐτὸν τρόπον ἡ ἀπὸ τῆς ἀρχῆς δύναμις
<span class="lb" data-page="7.110" data-line="4" id="l7.110.4"></span>αὐτὸ τὸ σῶμα τῶν νεύρων εἰ διέρχοιτο, παρεμποδισθήσεται
<span class="lb" data-page="7.110" data-line="5" id="l7.110.5"></span>κατὰ τὴν δίοδον ἐπὶ τὸ παχυμερέστερον ἀλλοιωθέντων αὐτῶν,
<span class="lb" data-page="7.110" data-line="6" id="l7.110.6"></span>οὐδὲ τοῦτο δοκεῖ μοι δεῖσθαι μακρῶν πίστεων ἀναμνησθέντι
<span class="lb" data-page="7.110" data-line="7" id="l7.110.7"></span>τῶν περί τε τὸ ὕδωρ καὶ τὸν ἀέρα συμβαινόντων. ὁμίχλη
<span class="lb" data-page="7.110" data-line="8" id="l7.110.8"></span>μὲν γὰρ καὶ καπνὸς καὶ νέφος ἐν ἀέρι συνιστάμενα, βόρβορος
<span class="lb" data-page="7.110" data-line="9" id="l7.110.9"></span>δὲ καὶ ἰλὺς ἐν ὕδατι, παραποδίζουσί τε καὶ κωλύουσιν εἰλικρινῆ
<span class="lb" data-page="7.110" data-line="10" id="l7.110.10"></span>φέρεσθαι πρόσω τὴν ἡλιακὴν αὐγήν· οὕτως οὖν καὶ τὸ
<span class="lb" data-page="7.110" data-line="11" id="l7.110.11"></span>νεῦρον εἰ παχυμερέστερόν τε καὶ σκληρότερον ἑαυτοῦ γίγνοιτο,
<span class="lb" data-page="7.110" data-line="12" id="l7.110.12"></span>παραβλάψει τι τὴν φορὰν αὐτῆς τῆς δυνάμεως. ἔσται δὲ δή
<span class="lb" data-page="7.110" data-line="13" id="l7.110.13"></span>που παχυμερὲς, ἤτοι γλίσχροις τε καὶ παχέσι τρεφόμενον χυμοῖς,
<span class="lb" data-page="7.110" data-line="14" id="l7.110.14"></span>ἢ ψύξει βιαίᾳ πιληθέν. εἰ δὲ δὴ καὶ θλίβοιτο πρός τινος
<span class="lb" data-page="7.110" data-line="15" id="l7.110.15"></span>ἔξωθεν ὁμιλοῦντος αὐτῷ σκληροῦ σώματος, οὐδ’ οὕτως
<span class="lb" data-page="7.110" data-line="16" id="l7.110.16"></span>ἀκώλυτον παρέξει τὴν φορὰν τῇ δυνάμει. ταῦτ’ ἄρα καὶ
<span class="lb" data-page="7.110" data-line="17" id="l7.110.17"></span>ὅσα βρόχοις ἢ χερσὶ διαλαμβάνεται νεῦρα, καὶ ὅσα πρός
<span class="lb" data-page="7.110" data-line="18" id="l7.110.18"></span>τινος ἔξωθεν ἤτοι φλεγμαίνοντος ἢ σκιῤῥουμένου θλίβεται,
<span class="pb" data-page="7.111" id="p7.111"></span>
<span class="lb" data-page="7.111" data-line="1" id="l7.111.1"></span><span class="milestone ed2page" data-n="7.52" data-unit="ed2page" id="ed2page.7.52"></span>καὶ ὅσα διακινηθέντων ὀστῶν ἐν ἐξαρθρήμασιν ἢ κατάγμασι
<span class="lb" data-page="7.111" data-line="2" id="l7.111.2"></span>στενοχωρεῖται, ναρκώδη μὲν τὸ πρῶτον, ὕστερον δὲ
<span class="lb" data-page="7.111" data-line="3" id="l7.111.3"></span>παντάπασιν ἀναίσθητά τε καὶ ἀκίνητα γίγνεται. καὶ καλεῖται
<span class="lb" data-page="7.111" data-line="4" id="l7.111.4"></span>μὲν ἡ τοιαύτη κάκωσις αὐτῶν παράλυσις· ἐν ταὐτῷ δὲ
<span class="lb" data-page="7.111" data-line="5" id="l7.111.5"></span>γένει οὖσα τῇ νάρκῃ, τῷ μεγέθει διαλλάττει. καὶ εἰ κατὰ
<span class="lb" data-page="7.111" data-line="6" id="l7.111.6"></span>πάντα συμβαίη τὰ νεῦρα, παραχρῆμα μὲν ἀναίσθητόν τε καὶ
<span class="lb" data-page="7.111" data-line="7" id="l7.111.7"></span>ἀκίνητον ἐργάζεται τὸ σύμπαν σῶμα, θάνατον δὲ ὀξὺν ἐπιφέρει
<span class="lb" data-page="7.111" data-line="8" id="l7.111.8"></span>στερήσει τῆς ἀναπνοῆς. εἰ μὲν οὖν ἡ ἀρχὴ τοῦ νωτιαίου
<span class="lb" data-page="7.111" data-line="9" id="l7.111.9"></span>βλαβείη, τοῖς κατὰ τὴν κεφαλὴν μορίοις αἰσθάνονταί
<span class="lb" data-page="7.111" data-line="10" id="l7.111.10"></span><span class="milestone ed1page" data-n="3.223" data-unit="ed1page" id="ed1page.3.223"></span>τε καὶ κινοῦνται μόνοις, ἄχρι περ ἂν ζῶσιν· εἰ δὲ καὶ
<span class="lb" data-page="7.111" data-line="11" id="l7.111.11"></span>κατὰ τὸν ἐγκέφαλον ἡ βλάβη συμπέσοι, πάντων παραχρῆμα
<span class="lb" data-page="7.111" data-line="12" id="l7.111.12"></span>τῶν μορίων ἀκρατεῖς καὶ ἀναίσθητοι γίγνονται· ζῶσι δὲ ἑκάτεροι
<span class="lb" data-page="7.111" data-line="13" id="l7.111.13"></span>τοσοῦτον χρόνον, ὅσον ἂν ἔζησαν οἱ ἀγχόνῃ συσχεθέντες.
<span class="lb" data-page="7.111" data-line="14" id="l7.111.14"></span>ὅσοις δὲ κατωτέρω τῆς ἐκφύσεως τῶν διαστελλόντων
<span class="lb" data-page="7.111" data-line="15" id="l7.111.15"></span>τὸν θώρακα νεύρων ἔπαθεν ὁ νωτιαῖος, ἤτοι σπονδύλου τινὸς
<span class="lb" data-page="7.111" data-line="16" id="l7.111.16"></span>ἐκστάντος ἢ καὶ ἄλλως, ἐπὶ μὲν ταῖς μεγάλαις διαθέσεσιν
<span class="lb" data-page="7.111" data-line="17" id="l7.111.17"></span>ἀναίσθητοί τε καὶ ἀκίνητοι τὰ κάτω πάντα παραχρῆμα
<span class="lb" data-page="7.111" data-line="18" id="l7.111.18"></span>γίγνονται, ναρκώδεις δὲ ἐπὶ ταῖς σμικροτέραις· οὐ μὴν
<span class="lb" data-page="7.111" data-line="19" id="l7.111.19"></span>ἀποθνήσκουσιν οὗτοι, διὰ τὸ φυλάττεσθαι τὴν ἀναπνοὴν
<span class="pb" data-page="7.112" id="p7.112"></span>
<span class="lb" data-page="7.112" data-line="1" id="l7.112.1"></span>αὐτοῖς. ἡ μέντοι τῶν χειρῶν αἴσθησις, οἷς μὲν ὁ νωτιαῖος
<span class="lb" data-page="7.112" data-line="2" id="l7.112.2"></span>ἔπαθε κατὰ τὸν πέμπτον σπόνδυλον, ἀπόλλυται πᾶσα μετὰ
<span class="lb" data-page="7.112" data-line="3" id="l7.112.3"></span>τῆς κινήσεως· οἷς δὲ κατὰ τὸν ἕκτον, οὐ πᾶσα· τὰ γὰρ
<span class="lb" data-page="7.112" data-line="4" id="l7.112.4"></span>πρῶτα μέρη τοῦ βραχίονος ἀπαθῆ διαφυλάττεται· πολὺ δὲ
<span class="lb" data-page="7.112" data-line="5" id="l7.112.5"></span>δὴ μᾶλλον, εἰ κατὰ τὸν ἕβδομον σπόνδυλον ὁ νωτιαῖος πάθοι·
<span class="lb" data-page="7.112" data-line="6" id="l7.112.6"></span>εἰ δὲ κατὰ ὄγδοον, ὀλίγιστον· εἰ δὲ ὁ μετ’ αὐτὸν, οὐδὲ
<span class="lb" data-page="7.112" data-line="7" id="l7.112.7"></span>ὅλως ἔτι πάσχουσιν αἱ χεῖρες οὐδέν. ἀπόλλυται μέν τοι ἡ
<span class="lb" data-page="7.112" data-line="8" id="l7.112.8"></span>φωνὴ πᾶσιν, οἷς ἂν ὁ ἐν τραχήλῳ πάθοι νωτιαῖος· οὐ μὴν
<span class="lb" data-page="7.112" data-line="9" id="l7.112.9"></span>ἐπί γε τοῖς τοῦ νώτου σπονδύλοις ἅπασιν, ἀλλ’ ὁπόσον τι
<span class="lb" data-page="7.112" data-line="10" id="l7.112.10"></span>καθ’ ἕκαστον ἐν τοῖς περὶ φωνῆς διώρισται. νυνὶ γάρ μοι
<span class="lb" data-page="7.112" data-line="11" id="l7.112.11"></span>δοκῶ καὶ πλείω τοῦ δέοντος εἰρηκέναι. οὐ γὰρ ἐπελθεῖν
<span class="lb" data-page="7.112" data-line="12" id="l7.112.12"></span>ἅπαντα τὰ κατὰ μέρος ἐν τῷδε τῷ γράμματι συμπτώματα
<span class="lb" data-page="7.112" data-line="13" id="l7.112.13"></span>προὐθέμην, ἀλλ’ εἰς τὰς γενικωτέρας αἰτίας ἀναγαγεῖν.
<span class="lb" data-page="7.112" data-line="14" id="l7.112.14"></span>κοινῇ τοίνυν εἰρήσθω μοι κατὰ πάσης βλάβης αἰσθήσεως, ὡς
<span class="lb" data-page="7.112" data-line="15" id="l7.112.15"></span>ὑφ’ ὧν ἕκαστα χορηγεῖται νεύρων ἐῤῥωμένων, ὑπὸ τούτων
<span class="lb" data-page="7.112" data-line="16" id="l7.112.16"></span>βλάπτονται παθόντων. εἰ δέ τις ἑκάστου νεύρου τὴν δύναμιν
<span class="lb" data-page="7.112" data-line="17" id="l7.112.17"></span>ἐπίστασθαι ποθεῖ, τῶν μὲν εἰς ἀναπνοὴν συντελούντων
<span class="pb" data-page="7.113" id="p7.113"></span>
<span class="lb" data-page="7.113" data-line="1" id="l7.113.1"></span>ἐν τοῖς περὶ τῶν τῆς ἀναπνοῆς αἰτίων διώρισται· τῶν δὲ εἰς
<span class="lb" data-page="7.113" data-line="2" id="l7.113.2"></span>τὰς φωνὰς, ἐν τῇ περὶ φωνῆς πραγματείᾳ λέλεκται. ταῦτα
<span class="lb" data-page="7.113" data-line="3" id="l7.113.3"></span>μὲν οὖν ἠκρίβωται πρὸς ἡμῶν ἑτέρωθι. τὰ δὲ τοῖς κατὰ
<span class="lb" data-page="7.113" data-line="4" id="l7.113.4"></span>τράχηλόν τε καὶ κεφαλὴν ἐπιγάστριόν τε καὶ χεῖρας καὶ
<span class="lb" data-page="7.113" data-line="5" id="l7.113.5"></span>σκέλη χορηγοῦντα νεῦρα καὶ ἄλλοι τινὲς ἔμπροσθεν οὐ φαύλως
<span class="lb" data-page="7.113" data-line="6" id="l7.113.6"></span>ἔγραψαν ἡμεῖς τε ἐγράψαμεν ἐν ταῖς ἀνατομικαῖς ἐγχειρήσεσιν.
<span class="lb" data-page="7.113" data-line="7" id="l7.113.7"></span>ὁ μὲν οὖν ἐνεστηκὼς λόγος περὶ τῶν κατὰ τὰς
<span class="lb" data-page="7.113" data-line="8" id="l7.113.8"></span>αἰσθήσεις συμπτωμάτων ἦν. ἐπεὶ δὲ ὅσα μόρια καθ’ ὁρμὴν
<span class="lb" data-page="7.113" data-line="9" id="l7.113.9"></span>κινεῖται διὰ νεύρου τινὸς, εὐθὺς ταῦτα καὶ τὴν αἴσθησιν ἔχει
<span class="lb" data-page="7.113" data-line="10" id="l7.113.10"></span>δι’ αὐτοῦ, διττὴν ἀναγκαῖον αὐτοῖς γενέσθαι βλάβην ἐπὶ τῷ
<span class="lb" data-page="7.113" data-line="11" id="l7.113.11"></span>τοῦ νεύρου νοσήματι, τὴν μὲν ἑτέραν τῆς αἰσθήσεως, τὴν δὲ
<span class="lb" data-page="7.113" data-line="12" id="l7.113.12"></span>ἑτέραν τῆς κινήσεως. πῶς οὖν ἔνια μὲν μόρια παραλελύσθαι
<span class="lb" data-page="7.113" data-line="13" id="l7.113.13"></span>δοκεῖ τῆς κινήσεως τῶν καθ’ ὁρμὴν ἐνεργειῶν, αἰσθάνεσθαι
<span class="lb" data-page="7.113" data-line="14" id="l7.113.14"></span>δέ; καὶ πῶς πάλιν ἕτερα κινεῖσθαι μὲν, οὐκ αἰσθάνεσθαι δέ;
<span class="lb" data-page="7.113" data-line="15" id="l7.113.15"></span>κατὰ μὲν δὴ τὴν γλῶτταν καὶ τοὺς ὀφθαλμοὺς οὐδὲν ἄπορον,
<span class="lb" data-page="7.113" data-line="16" id="l7.113.16"></span>ἐπειδὴ διττὰ νεύρων γένη τούτοις ἐστί· ἐν οἷς δὲ μέλεσι τὰ
<span class="lb" data-page="7.113" data-line="17" id="l7.113.17"></span>σκληρὰ μόνον ἐστὶ, διοριστέον ὡδὶ τὸν λόγον. εἰ μὲν ἀφῃρημένου
<span class="pb" data-page="7.114" id="p7.114"></span>
<span class="lb" data-page="7.114" data-line="1" id="l7.114.1"></span>τοῦ δέρματος ὁ ὑποκείμενος μῦς γυμνὸς ὢν ἀκίνητος
<span class="lb" data-page="7.114" data-line="2" id="l7.114.2"></span>μὲν φαίνεται, ψαυόντων <span class="milestone ed2page" data-n="7.53" data-unit="ed2page" id="ed2page.7.53"></span>δὲ αἰσθάνοιτο, μικρὰν
<span class="lb" data-page="7.114" data-line="3" id="l7.114.3"></span>ἡγητέον αὐτῷ συμπεπτωκέναι τὴν βλάβην, ὡς μέρος τοσοῦτον
<span class="lb" data-page="7.114" data-line="4" id="l7.114.4"></span>δυνάμεως δέχεσθαι ψυχικῆς, ὅσον αἰσθάνεσθαι μὲν ἱκανόν
<span class="lb" data-page="7.114" data-line="5" id="l7.114.5"></span>ἐστιν, κινῆσαι δὲ τὸν μῦν οὐχ ἱκανόν. ἐν γὰρ τῷ πάσχειν
<span class="lb" data-page="7.114" data-line="6" id="l7.114.6"></span>μᾶλλον ἤπερ ἐν τῷ ποιεῖν ἐστιν ἡ τῆς ἁφῆς αἴσθησις,
<span class="lb" data-page="7.114" data-line="7" id="l7.114.7"></span>ὥστ’ ἐγχωρεῖ καὶ δι’ ὀλίγης αὐτὴν ἐπιτελεῖσθαι δυνάμεως·
<span class="lb" data-page="7.114" data-line="8" id="l7.114.8"></span>ἡ δὲ τῶν μυῶν κίνησις ἐν τῷ ποιεῖν, οὐκ ἐν τῷ πάσχειν,
<span class="lb" data-page="7.114" data-line="9" id="l7.114.9"></span>ἔχουσα τὴν ἐνέργειαν (ὅλον γὰρ ὑπὸ ταύτης μεταφέρεται τὸ
<span class="lb" data-page="7.114" data-line="10" id="l7.114.10"></span>σῶμα) πολλῆς δεῖται δυνάμεως ψυχικῆς. ἔμπαλιν δὲ οὐκ ἂν
<span class="lb" data-page="7.114" data-line="11" id="l7.114.11"></span>εὕροις ποτὲ γεγενημένον ὡς κινεῖσθαι μὲν, ἀναίσθητον δὲ
<span class="lb" data-page="7.114" data-line="12" id="l7.114.12"></span>εἶναι τὸν γυμνὸν μῦν. εἰ δὲ τὸ μὲν περικείμενον αὐτῷ δέρμα
<span class="lb" data-page="7.114" data-line="13" id="l7.114.13"></span>τὴν αἴσθησιν ἀπολέσειεν, ὁ δὲ μῦς κινοῖτο, θαυμαστὸν οὐδέν·
<span class="lb" data-page="7.114" data-line="14" id="l7.114.14"></span>ὥσπερ οὐδὲ εἰ δυοῖν μυοῖν ὁ μὲν εἴη κινούμενος, ὁ δὲ
<span class="lb" data-page="7.114" data-line="15" id="l7.114.15"></span>ἀκίνητος· ἢ ὁ μὲν αἰσθανόμενος, ὁ δὲ ἀναίσθητος. ὥσπερ
<span class="lb" data-page="7.114" data-line="16" id="l7.114.16"></span>γὰρ ἐπ’ ἐκείνων ἐγχωρεῖ τοῦ μὲν ἑτέρου βεβλάφθαι τὸ νεῦρον,
<span class="lb" data-page="7.114" data-line="17" id="l7.114.17"></span>ἀβλαβὲς δὲ εἶναι θατέρου, κατὰ τὸν αὐτὸν τρόπον ἐνδέχεται
<span class="lb" data-page="7.114" data-line="18" id="l7.114.18"></span>τὸ μὲν εἰς τὸ δέρμα διασπειρόμενον βεβλάφθαι, τὸ
<span class="lb" data-page="7.114" data-line="19" id="l7.114.19"></span>δὲ εἰς τὸν μῦν μὴ βεβλάφθαι· οὕτω δὲ καὶ τοὐναντίον ﻿
<span class="pb" data-page="7.115" id="p7.115"></span>
<span class="lb" data-page="7.115" data-line="1" id="l7.115.1"></span>ἀβλαβὲς μὲν εἶναι τὸ τοῦ δέρματος νεῦρον, οὐκ ἀβλαβὲς δὲ
<span class="lb" data-page="7.115" data-line="2" id="l7.115.2"></span>τὸ τοῦ μυός. περὶ μὲν οὖν τῶν προτεθέντων συμπτωμάτων
<span class="lb" data-page="7.115" data-line="3" id="l7.115.3"></span>ἱκανὰ καὶ ταῦτα.
</p>
          </article>

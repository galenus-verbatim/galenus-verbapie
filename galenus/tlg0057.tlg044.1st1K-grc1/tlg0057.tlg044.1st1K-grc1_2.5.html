<article xmlns="http://www.w3.org/1999/xhtml" id="urn:cts:greekLit:tlg0057.tlg044.1st1K-grc1:2.5">
<span class="pb page1" data-page="7.175" id="p7.175"></span>
<span class="milestone ed1page page1" data-n="3.233" data-unit="ed1page" id="ed1page.3.233"></span>
<span class="milestone ed2page page1" data-n="7.73" data-unit="ed2page" id="ed2page.7.73"></span>
            <p>
<span class="lb" data-page="7.175" data-line="12" id="l7.175.12"></span>Διὰ τί δ’ ἐπὶ ταῖς ἀνωμάλοις δυσκρασίαις
<span class="lb" data-page="7.175" data-line="13" id="l7.175.13"></span>τῶν ἀναπνευστικῶν βήττουσι, (τοῦτο γὰρ ἔφην μὴ πάνυ τι καλῶς
<span class="lb" data-page="7.175" data-line="14" id="l7.175.14"></span>ἐξειργάσθαι τοὺς πνευματικοὺς ἰατροὺς) ἐγὼ πειράσομαι
<span class="lb" data-page="7.175" data-line="15" id="l7.175.15"></span>διελθεῖν ἀπὸ τῆς οὐσίας τοῦ πράγματος ἀρξάμενος, ὥσπερ
<span class="lb" data-page="7.175" data-line="16" id="l7.175.16"></span>καὶ προσήκει τοὺς μέλλοντάς τι μετ’ ἀποδείξεως ἐρεῖν. ἡ τοίνυν
<span class="lb" data-page="7.175" data-line="17" id="l7.175.17"></span>δυσκρασία ποτὲ μὲν κατὰ ψιλὰς γίνεται τὰς ποιότητας,
<span class="lb" data-page="7.175" data-line="18" id="l7.175.18"></span>ἤτοι θερμοτέρων ἢ ψυχροτέρων ἢ ξηροτέρων ἢ ὑγροτέρων
<span class="pb" data-page="7.176" id="p7.176"></span>
<span class="lb" data-page="7.176" data-line="1" id="l7.176.1"></span>ἀποτελουμένων αὐτῶν τῶν σωμάτων, ἢ καὶ κατά τινα συζυγίαν
<span class="lb" data-page="7.176" data-line="2" id="l7.176.2"></span>τοῦτο πασχόντων· ἐνίοτε δὲ μετὰ τοῦ παρεσπάρθαι
<span class="lb" data-page="7.176" data-line="3" id="l7.176.3"></span>δροσοειδῶς ἐν αὐτοῖς τὸ δύσκρατον. ἡ μὲν οὖν ὁμαλὴ δυσκρασία
<span class="lb" data-page="7.176" data-line="4" id="l7.176.4"></span>παντάπασιν ἀνώδυνος, ὡς οἵ τε πυρετοὶ δηλοῦσιν οἱ
<span class="lb" data-page="7.176" data-line="5" id="l7.176.5"></span>ἑκτικοὶ καὶ πολλαὶ τῶν κατὰ ψύξιν διαθέσεων, ὁμαλῶς καταλαβοῦσαι
<span class="lb" data-page="7.176" data-line="6" id="l7.176.6"></span>τὰ μόρια· γίγνεται γὰρ οἷον φύσις τις ἐπίκτητος
<span class="lb" data-page="7.176" data-line="7" id="l7.176.7"></span>ἡ τοιαύτη κρᾶσις ἑκάστῳ τῶν οὕτω διατεθέντων. οὐδὲν δὲ
<span class="lb" data-page="7.176" data-line="8" id="l7.176.8"></span>τῶν σωμάτων ὑπὸ τῆς ἑαυτοῦ φύσεως ἀνιᾶται, ὥσπερ ἔλεγεν
<span class="lb" data-page="7.176" data-line="9" id="l7.176.9"></span>Ἱπποκράτης· τοῖσι τὴν φύσιν διαλλαττομένοισι καὶ διαφθειρομένοισιν
<span class="lb" data-page="7.176" data-line="10" id="l7.176.10"></span>αἱ ὀδύναι γίγνονται, οὐ διεφθαρμένοισιν ἢ
<span class="lb" data-page="7.176" data-line="11" id="l7.176.11"></span>διηλλαγμένοισι. ἐν γὰρ τῷ μεταβάλλειν τε καὶ τῆς ἑαυτῶν
<span class="lb" data-page="7.176" data-line="12" id="l7.176.12"></span>φύσεως ἐξίστασθαι λυπεῖται τὰ σώματα, καθάπερ ἐδείκνυτο
<span class="lb" data-page="7.176" data-line="13" id="l7.176.13"></span>καὶ κατὰ τὸν ἔμπροσθεν λόγον. ὅταν οὖν ἐγγένηταί τινι τῶν
<span class="lb" data-page="7.176" data-line="14" id="l7.176.14"></span>αἰσθητικῶν σωμάτων ἀνώμαλος δυσκρασία, τηλικοῦτον τῆς
<span class="lb" data-page="7.176" data-line="15" id="l7.176.15"></span>λύπης ἐστὶ τὸ μέγεθος, ἡλίκον καὶ τὸ τῆς δυσκρασίας. ἐν
<span class="lb" data-page="7.176" data-line="16" id="l7.176.16"></span>μὲν οὖν τοῖς ὀξυτάτοις τε καὶ ἰσχυροτάτοις τῶν πυρετῶν
<span class="lb" data-page="7.176" data-line="17" id="l7.176.17"></span>ἀνιᾶται τὰ στερεὰ τοῦ ζώου μόρια μεταβαλλόμενά τε καὶ ἀλλοιούμενα
<span class="lb" data-page="7.176" data-line="18" id="l7.176.18"></span>πρὸς τῆς παρὰ φύσιν θερμότητος. ἔτι δ’ ἀρχομένων ﻿
<span class="pb" data-page="7.177" id="p7.177"></span>
<span class="lb" data-page="7.177" data-line="1" id="l7.177.1"></span>τῶν νοσημάτων, πρὶν πυρέττειν αἰσθάνονται μὲν ἐνίοτε καθ’
<span class="lb" data-page="7.177" data-line="2" id="l7.177.2"></span>ὅλον ἑαυτῶν τὸν ὄγκον ἀνωμαλίας τινὸς οἱ πολλοὶ τῶν ἀνθρώπων,
<span class="lb" data-page="7.177" data-line="3" id="l7.177.3"></span>ἐξειπεῖν δ’ αὐτὴν ὁποία τίς ἐστιν οὐ δύνανται.
<span class="lb" data-page="7.177" data-line="4" id="l7.177.4"></span>ἀλλὰ θαυμάζοιμ’ ἂν, εἴ τις τῶν ὁμιλησάντων τοῖσδε τοῖς
<span class="lb" data-page="7.177" data-line="5" id="l7.177.5"></span>γράμμασιν οὕτως εὐτυχής ἐστιν, ὡς μὴ καὶ αὐτὸς ἑαλωκέναι
<span class="lb" data-page="7.177" data-line="6" id="l7.177.6"></span>ποτὲ τῷ συμπτώματι. βύθιος γάρ τις αἴσθησις γίγνεται καθ’
<span class="lb" data-page="7.177" data-line="7" id="l7.177.7"></span>ὅλον τὸν ὄγκον, ὡς διεσπαρμένου τινὸς ἐν αὐτῷ τῆς φύσεως
<span class="lb" data-page="7.177" data-line="8" id="l7.177.8"></span>ἡμῶν ἀλλοτρίου· καὶ τοῦτο τὸ διεσπαρμένον ἐνίοτε μὲν οἷον
<span class="lb" data-page="7.177" data-line="9" id="l7.177.9"></span>ὑπόθερμόν τι δόξειεν ἄν τις ὑπάρχειν, ἐνίοτε δὲ δακνῶδες
<span class="lb" data-page="7.177" data-line="10" id="l7.177.10"></span>ἄνευ τοῦ θερμαίνειν, ἔστι δ’ ὅτε ἄμφω πεπονθὸς ἢ χωρὶς
<span class="lb" data-page="7.177" data-line="11" id="l7.177.11"></span>τούτων ἀτρέμα διατεῖνον ἁπάσας τὰς σάρκας. ἐπὶ μὲν δὴ
<span class="lb" data-page="7.177" data-line="12" id="l7.177.12"></span>τοῖς τοιούτοις ἅπασι συμπτώμασιν ἀνωμαλίας τέ τινος αἰσθάνεσθαί
<span class="lb" data-page="7.177" data-line="13" id="l7.177.13"></span>φασι καὶ σκορδινῶνται καὶ πάντα διατείνονται
<span class="lb" data-page="7.177" data-line="14" id="l7.177.14"></span>τὰ μόρια κατά τινα φυσικὴν ὁρμὴν, ὁποίαν ἐλέγομεν ἀρτίως
<span class="lb" data-page="7.177" data-line="15" id="l7.177.15"></span>ἅπασι δεδόσθαι τοῖς τοῦ ζώου <span class="milestone ed2page" data-n="7.74" data-unit="ed2page" id="ed2page.7.74"></span>μέρεσιν ὑπὸ τῆς φύσεως
<span class="lb" data-page="7.177" data-line="16" id="l7.177.16"></span>ἐπὶ σωτηρίᾳ τε καὶ διαμονῇ. μάλιστα δὲ διατείνονται μετὰ
<span class="lb" data-page="7.177" data-line="17" id="l7.177.17"></span>τοὺς ὕπνους, ἀτμώδους περιττώματος ἐν ταῖς σαρξὶν αἰσθανόμενοι,
<span class="lb" data-page="7.177" data-line="18" id="l7.177.18"></span>διά τε τὴν κατεργασίαν τῆς τροφῆς ἠθροισμένου καὶ
<span class="pb" data-page="7.178" id="p7.178"></span>
<span class="lb" data-page="7.178" data-line="1" id="l7.178.1"></span>διὰ τὴν ἡσυχίαν τῶν τοιούτων κινήσεων· καὶ τοῦτ’ ἀδίδακτον
<span class="lb" data-page="7.178" data-line="2" id="l7.178.2"></span>ἔχει καὶ τὰ σμικρότατα τῶν παιδίων. ἀλλ’ εἰς τὴν τοιαύτην
<span class="lb" data-page="7.178" data-line="3" id="l7.178.3"></span>κίνησιν ἡ φύσις ἐξορμᾷ τὰ ζῶα διαπνοὴν τοῖς ἀτμώδεσι περιττώμασι
<span class="lb" data-page="7.178" data-line="4" id="l7.178.4"></span>μηχανωμένη. ταύτης δ’ ἕτερον εἶδος αἰσθήσεώς ἐστιν
<span class="lb" data-page="7.178" data-line="5" id="l7.178.5"></span>ἀνιαρᾶς, τὸ κατὰ τὰς κοπώδεις διαθέσεις, εἴτ’ οὖν ἐπὶ πόνοις
<span class="lb" data-page="7.178" data-line="6" id="l7.178.6"></span>πλείοσιν, εἴτε καὶ αὐτόματοι συνίστανται. τριττὴ μὲν
<span class="lb" data-page="7.178" data-line="7" id="l7.178.7"></span>οὖν ἐστιν ἡ ἐν τοῖς κόποις αἴσθησις, ἤτοι τεθλάσθαι τε καὶ
<span class="lb" data-page="7.178" data-line="8" id="l7.178.8"></span>συγκεκόφθαι δοκούντων, ἢ τείνεσθαι πάντῃ τὸν ὄγκον τοῦ
<span class="lb" data-page="7.178" data-line="9" id="l7.178.9"></span>σώματος, ἢ οἷον ἕλκη πολλὰ διεσκεδασμένα δοκούντων ἔχειν,
<span class="lb" data-page="7.178" data-line="10" id="l7.178.10"></span>ἐπειδὰν κινῶνται. τὸ μὲν οὖν τείνεσθαι τὸν ὄγκον, ὅταν γε
<span class="lb" data-page="7.178" data-line="11" id="l7.178.11"></span>γυμνασίων χωρὶς οὕτω πάσχωσιν, ὄνομα μὲν ἔχει κόπον αὐτόματον
<span class="lb" data-page="7.178" data-line="12" id="l7.178.12"></span>τονώδη· γίγνεται δ’ ἐπὶ πλήθει μάλιστα διατείνοντί
<span class="lb" data-page="7.178" data-line="13" id="l7.178.13"></span>τε τὰ περιέχοντα καὶ μὴ στεγομένῳ πρὸς αὐτῶν· ὅταν δὲ
<span class="lb" data-page="7.178" data-line="14" id="l7.178.14"></span>ἑλκώδης αὐτοῖς αἴσθησις διατρέχῃ, γίνεται μὲν καὶ τοῦτο κινουμένοις
<span class="lb" data-page="7.178" data-line="15" id="l7.178.15"></span>μᾶλλον ἤπερ ἡσυχάζουσι, πλὴν εἰ μὴ πάνυ μέγας
<span class="lb" data-page="7.178" data-line="16" id="l7.178.16"></span>ὁ κόπος ὑπάρχει. νύττεσθαι δὲ ὥσπερ ὑπὸ ἀκανθῶν πολλῶν
<span class="lb" data-page="7.178" data-line="17" id="l7.178.17"></span>ἐμπεπηγυιῶν αὐτοῖς δοκοῦσι, δακνώδους γὰρ ὑγρότητος ἐργαζομένης
<span class="lb" data-page="7.178" data-line="18" id="l7.178.18"></span>τὸ σύμπτωμα. ὁ δὲ τρίτος κόπος, ἐν ᾧ φασιν
<span class="pb" data-page="7.179" id="p7.179"></span>
<span class="lb" data-page="7.179" data-line="1" id="l7.179.1"></span>ὀστοκόπῳ συνέχεσθαι, κινήσεως μὲν οὖν οὐδὲ βραχυτάτης
<span class="lb" data-page="7.179" data-line="2" id="l7.179.2"></span>ἀνέχεται· θερμότητος δ’ ἐπιφανοῦς ἐστιν αἴσθησις αὐτοῖς
<span class="lb" data-page="7.179" data-line="3" id="l7.179.3"></span>ἅμα καὶ τάσεως καὶ δήξεως, ἀναπεμπομένης εἰς ὅλον τοῦ
<span class="lb" data-page="7.179" data-line="4" id="l7.179.4"></span>ζώου τὸν ὄγκον κακοχυμίας δαψιλοῦς. οὐδεὶς δ’ ἐπιχειρεῖ
<span class="lb" data-page="7.179" data-line="5" id="l7.179.5"></span>τῶν οὕτως ἐχόντων σκορδινᾶσθαι, δεδιὼς ἅπασαν κίνησιν.
<span class="lb" data-page="7.179" data-line="6" id="l7.179.6"></span>ἐν δὲ τοῖς ἑτέροις δυσὶ κόποις, ὧν τὸν μὲν ἑλκώδη καλεῖν
<span class="lb" data-page="7.179" data-line="7" id="l7.179.7"></span>εἰώθασι, τὸν δὲ τονώδη, γίνεταί ποτε καὶ ἡ τοιαύτη κίνησις,
<span class="lb" data-page="7.179" data-line="8" id="l7.179.8"></span>ὅταν ἤτοι σμικροὶ πάμπαν ὑπάρχωσιν, ἢ φυσώδεσί τε καὶ
<span class="lb" data-page="7.179" data-line="9" id="l7.179.9"></span>ἀτμώδεσιν ἐπιγίγνωνται περιττώμασιν· ὁ γοῦν ἑλκώδης κόπος
<span class="lb" data-page="7.179" data-line="10" id="l7.179.10"></span>ὅταν μείζων συστῇ, φέρουσι μὲν οὐδ’ οὗτοι κίνησιν οὐδεμίαν,
<span class="lb" data-page="7.179" data-line="11" id="l7.179.11"></span>ἀλλ’ ὀδυνῶνται, καθάπερ ἕλκος, τὸ σῶμα καὶ φρίττουσιν.
<span class="lb" data-page="7.179" data-line="12" id="l7.179.12"></span>ἐγγὺς δ’ ἥκουσιν, ἢν αὐξάνηται τὸ σύμπτωμα, τῆς φρικώδους
<span class="lb" data-page="7.179" data-line="13" id="l7.179.13"></span>διαθέσεως· ἐν ἐκείνῃ γὰρ φρίττουσι καὶ πρὶν κινεῖσθαι.
<span class="lb" data-page="7.179" data-line="14" id="l7.179.14"></span>ὥσπερ δ’ ὅταν ἑλκώδης αἴσθησις γίγνηται, κινούμενοι φρίττουσι,
<span class="lb" data-page="7.179" data-line="15" id="l7.179.15"></span>καὶ μᾶλλον, εἰ σφοδρότερον· οὕτως ἡ φρικώδης διάθεσις,
<span class="lb" data-page="7.179" data-line="16" id="l7.179.16"></span>ὅταν εἰς κίνησιν ἄγηται, ῥῖγος, ἐργάζεται. γίνεται
<span class="lb" data-page="7.179" data-line="17" id="l7.179.17"></span>μὲν γὰρ ταῦτα πάντα διὰ δακνώδη περιττώματα· διαφέρει δ’
<span class="pb" data-page="7.180" id="p7.180"></span>
<span class="lb" data-page="7.180" data-line="1" id="l7.180.1"></span>ἀλλήλων τῷ τε πλήθει τῶν περιττωμάτων αὐτῶν καὶ τῇ
<span class="lb" data-page="7.180" data-line="2" id="l7.180.2"></span>κινήσει καὶ τῷ τὰ μὲν μᾶλλον εἶναι δακνώδη, τὰ δὲ ἧττον,
<span class="lb" data-page="7.180" data-line="3" id="l7.180.3"></span>καὶ τῷ τὸ σῶμα τὸ κάμνον ἢ δυσπαθὲς ἢ εὐπαθὲς ἢ ἀσθενὲς
<span class="lb" data-page="7.180" data-line="4" id="l7.180.4"></span>ἢ εὐαίσθητον ἢ δυσαίσθητον εἶναι φύσει. τὸ μὲν γὰρ εὐαίσθητόν
<span class="lb" data-page="7.180" data-line="5" id="l7.180.5"></span>τε καὶ ἀσθενὲς ὑπάρχον ὑπὸ βραχυτάτης αἰτίας ἀνιᾶται·
<span class="lb" data-page="7.180" data-line="6" id="l7.180.6"></span>τὸ δ’ ἰσχυρὸν καὶ δυσαίσθητον μεγάλης δεῖται τῆς αἰτίας
<span class="lb" data-page="7.180" data-line="7" id="l7.180.7"></span>εἰς γένεσιν τοῦ τοιούτου συμπτώματος. ἆρ’ οὖν ἐν τούτοις
<span class="lb" data-page="7.180" data-line="8" id="l7.180.8"></span><span class="milestone ed1page" data-n="3.234" data-unit="ed1page" id="ed1page.3.234"></span>μόνοις, ἢ κᾀν τῷ κινεῖσθαι τὸ αἴτιον ἢ μὴ κινεῖσθαι,
<span class="lb" data-page="7.180" data-line="9" id="l7.180.9"></span>καὶ κινούμενον ἤτοι θᾶττον ἢ βραδύτερον κινεῖσθαι, παμπόλλη
<span class="lb" data-page="7.180" data-line="10" id="l7.180.10"></span>τίς ἐστιν ἐν τοῖς συμπτώμασι διαφορά; ἐμοὶ μὲν οὕτως
<span class="lb" data-page="7.180" data-line="11" id="l7.180.11"></span>δοκεῖ, τῷ γε τὸν αὐτὸν ἄνθρωπον ἡσυχάζοντα μὲν ἀνωμαλίας
<span class="lb" data-page="7.180" data-line="12" id="l7.180.12"></span>ἐνίοτε μόνης ἀντιλαμβάνεσθαι, κινηθέντα δὲ φρίττειν,
<span class="lb" data-page="7.180" data-line="13" id="l7.180.13"></span>γυμνασάμενον δὲ ῥιγοῦν. ταῦτά τοι καὶ συμβουλεύουσιν οἱ
<span class="lb" data-page="7.180" data-line="14" id="l7.180.14"></span>ἰατροὶ τοῖς ὧδε κάμνουσιν, ὑπὸ τῆς πείρας δεδιδαγμένοι,
<span class="lb" data-page="7.180" data-line="15" id="l7.180.15"></span>πάσης ἀπέχεσθαι κινήσεως. <span class="milestone ed2page" data-n="7.75" data-unit="ed2page" id="ed2page.7.75"></span>ἀλλὰ καὶ τῶν ἀπεπτησάντων
<span class="lb" data-page="7.180" data-line="16" id="l7.180.16"></span>ἐνίους ἴσμεν, ἂν μὲν ἡσυχάζωσι, μηδὲν πάσχοντας· ἂν
<span class="lb" data-page="7.180" data-line="17" id="l7.180.17"></span>δ’ εἰς βαλανεῖον εἰσέλθωσιν ἢ ἐν ἡλίῳ στῶσι, φρίττοντας,
<span class="lb" data-page="7.180" data-line="18" id="l7.180.18"></span>ἔτι δὲ δὴ μᾶλλον ἐὰν γυμνάσωνται· καὶ γὰρ ὁ ἥλιος καὶ
<span class="pb" data-page="7.181" id="p7.181"></span>
<span class="lb" data-page="7.181" data-line="1" id="l7.181.1"></span>βαλανεῖον καὶ γυμνάσιον εἰς κίνησιν ἐξορμᾷ τὰ τέως ἡσυχάζοντα
<span class="lb" data-page="7.181" data-line="2" id="l7.181.2"></span>περιττώματα, καθάπερ γε καὶ τῶν ψυχικῶν παθῶν
<span class="lb" data-page="7.181" data-line="3" id="l7.181.3"></span>ὁ θυμός. ἐξ ἑαυτῶν δὲ εἰς κίνησιν ἐξορμᾷ τὰ τέως ἡσυχάζοντα
<span class="lb" data-page="7.181" data-line="4" id="l7.181.4"></span>περιττώματα τῷ θερμαίνεσθαι καὶ λεπτύνεσθαι καὶ
<span class="lb" data-page="7.181" data-line="5" id="l7.181.5"></span>πνευματοῦσθαι· καὶ οὐδὲν θαυμαστὸν ἡσυχαζόντων μὲν αὐτῶν
<span class="lb" data-page="7.181" data-line="6" id="l7.181.6"></span>ἧττον ἀνιᾶσθαι τὰ σώματα, κινηθέντων δὲ λυπεῖσθαί
<span class="lb" data-page="7.181" data-line="7" id="l7.181.7"></span>τε μεγάλως καὶ κλονεῖσθαι φρίττοντα καὶ ῥιγοῦντα καὶ πυρέττοντα.
<span class="lb" data-page="7.181" data-line="8" id="l7.181.8"></span>καὶ γὰρ ὅσα τοῖς ὀφθαλμοῖς ἔξωθεν ἐμπίπτει
<span class="lb" data-page="7.181" data-line="9" id="l7.181.9"></span>σκληρὰ σώματα, μυσάντων μὲν τὰ βλέφαρα καὶ καθησυχασάντων
<span class="lb" data-page="7.181" data-line="10" id="l7.181.10"></span>τὸ μόριον ἢ σμικρὸν πάμπαν ἢ οὐδὲν ἀνιᾷ· κινησάντων
<span class="lb" data-page="7.181" data-line="11" id="l7.181.11"></span>δὲ δυσάνεκτον ἐπιφέρει τὴν ὀδύνην. ἀλλὰ καὶ χωρὶς
<span class="lb" data-page="7.181" data-line="12" id="l7.181.12"></span>παραδείγματος ἐξ αὐτοῦ τοῦ πράγματος τῆς φύσεως ἔνεστιν
<span class="lb" data-page="7.181" data-line="13" id="l7.181.13"></span>ἐξευρεῖν, ὡς τὸ κινούμενον αἴτιον ἀνιαρότερον τοῦ μένοντος,
<span class="lb" data-page="7.181" data-line="14" id="l7.181.14"></span>ὅταν γε διὰ τῶν αἰσθητικῶν σωμάτων ἡ φορὰ γίγνηται, καθάπερ
<span class="lb" data-page="7.181" data-line="15" id="l7.181.15"></span>ἐν ὀφθαλμοῖς ὑπόκειται νῦν. οὐ γὰρ περὶ τῶν ἐν
<span class="lb" data-page="7.181" data-line="16" id="l7.181.16"></span>ταῖς φλεψὶ καὶ ταῖς ἀρτηρίαις διαῤῥεόντων χυμῶν ὁ λόγος ἦν,
<span class="lb" data-page="7.181" data-line="17" id="l7.181.17"></span>ἀλλὰ περὶ τῶν κατὰ τὰς σάρκας τε καὶ ὅλην τοῦ ζώου τὴν
<span class="lb" data-page="7.181" data-line="18" id="l7.181.18"></span>ἕξιν. ὅταν οὖν διεξέρχηταί τι διὰ τούτων βιαίως ἐπὶ τὸ δέρμα ﻿
<span class="pb" data-page="7.182" id="p7.182"></span>
<span class="lb" data-page="7.182" data-line="1" id="l7.182.1"></span>φερόμενον, ἐν τῇ διόδῳ τῇ διὰ τῆς σαρκός τε καὶ τοῦ δέρματος
<span class="lb" data-page="7.182" data-line="2" id="l7.182.2"></span>ἀναγκαῖον αὐτὸ κεντεῖν τε καὶ νύττειν καὶ διαιρεῖν καὶ
<span class="lb" data-page="7.182" data-line="3" id="l7.182.3"></span>τιτρώσκειν οἷς ἂν ἐντυγχάνῃ πᾶσιν. ὅτι δὲ τὸ δακνῶδες καὶ
<span class="lb" data-page="7.182" data-line="4" id="l7.182.4"></span>κινούμενον αἴτιον ἅπαν εἰς φρίκας τε καὶ ῥίγη ἄγει τὸ ζῶον,
<span class="lb" data-page="7.182" data-line="5" id="l7.182.5"></span>ἄν τε θερμὸν ἄν τε ψυχρὸν ᾖ, πρῶτον μὲν ἐκ τῶν τοιούτων
<span class="lb" data-page="7.182" data-line="6" id="l7.182.6"></span>κατανοῆσαι δυνατόν· εἰ προσράναις ἐξαίφνης ὑγιαίνοντι σώματι
<span class="lb" data-page="7.182" data-line="7" id="l7.182.7"></span>ζέον ὕδωρ, ἢ σπινθῆρας ἐνσείσαις πυρὸς, εὐθέως φρικῶδες
<span class="lb" data-page="7.182" data-line="8" id="l7.182.8"></span>γενήσεται. ἀλλὰ καὶ κατὰ τῶν ἡλκωμένων μορίων
<span class="lb" data-page="7.182" data-line="9" id="l7.182.9"></span>ἐνίοτε φαρμάκων ἐπιτεθέντων καυστικῶν, φρίττουσι μὲν
<span class="lb" data-page="7.182" data-line="10" id="l7.182.10"></span>πρῶτον, ἐφεξῆς δὲ καὶ ῥιγοῦσιν, εἶτα καὶ πυρέττουσιν ἔνιοι.
<span class="lb" data-page="7.182" data-line="11" id="l7.182.11"></span>ἀλλὰ καὶ οἱ τριταῖοι πυρετοὶ ἁπάντων δὴ μάλιστα πυρετῶν
<span class="lb" data-page="7.182" data-line="12" id="l7.182.12"></span>χολώδεις ὄντες καὶ θερμοὶ, πάντων δὴ μάλιστα φρικώδεις εἰσὶ,
<span class="lb" data-page="7.182" data-line="13" id="l7.182.13"></span>καὶ ὅσῳ δ’ ἂν ἀκριβέστεροι τύχωσιν ὄντες, τοσούτῳ καὶ τὸ
<span class="lb" data-page="7.182" data-line="14" id="l7.182.14"></span>ῥῖγος αὐτοῖς γίνεται σφοδρότερον. ἀλλὰ καὶ ὑπὸ καύσου ἐχομένῳ
<span class="lb" data-page="7.182" data-line="15" id="l7.182.15"></span>ῥίγεος ἐπιγενομένου λύσις, Ἱπποκράτης φησὶ, τῷ τὴν
<span class="lb" data-page="7.182" data-line="16" id="l7.182.16"></span>τέως ἐν ταῖς φλεψὶν ἁλωμένην χολὴν ὑπὸ τῆς φύσεως ἀπωθεῖσθαι
<span class="lb" data-page="7.182" data-line="17" id="l7.182.17"></span>κριτικῶς ἐπὶ τὸ δέρμα διὰ τῶν σαρκῶν. τῆς οὖν κινήσεως
<span class="lb" data-page="7.182" data-line="18" id="l7.182.18"></span>καὶ φορᾶς αὐτῆς, ἣν διὰ τῶν αἰσθητικῶν ποιεῖται
<span class="lb" data-page="7.182" data-line="19" id="l7.182.19"></span>σωμάτων, ἅμα τε σύμπτωμα καὶ σημεῖόν ἐστι τὸ ῥῖγος. καὶ
<span class="pb" data-page="7.183" id="p7.183"></span>
<span class="lb" data-page="7.183" data-line="1" id="l7.183.1"></span>δὴ καὶ ἱδροῦσι τοὐντεῦθεν οἱ οὕτω ῥιγώσαντες καὶ ἀπαλλάττονται
<span class="lb" data-page="7.183" data-line="2" id="l7.183.2"></span>τοῦ πυρετοῦ, κενωθείσης αὐτοῖς τῆς χολῆς. ἐνίοτε
<span class="lb" data-page="7.183" data-line="3" id="l7.183.3"></span>δ’ οὐκ εἰς τὸ δέρμα τὴν ὁρμὴν, ἀλλ’ εἰς τοὺς ἔσω τόπους
<span class="lb" data-page="7.183" data-line="4" id="l7.183.4"></span>ποιησαμένη, δι’ ἐμέτων τε ἅμα καὶ διὰ τῆς κάτω γαστρὸς ἐκκενοῦται.
<span class="lb" data-page="7.183" data-line="5" id="l7.183.5"></span>πολλάκις δὲ εἴσω τε καὶ ἔξω κατὰ τὴν αὐτὴν ἡμέραν
<span class="lb" data-page="7.183" data-line="6" id="l7.183.6"></span>ἠνέχθη, ὡς ἱδρῶσαί τε ἅμα καὶ ἐμέσαι καὶ ὑπελθεῖν κάτω
<span class="lb" data-page="7.183" data-line="7" id="l7.183.7"></span>τὴν χολήν. ὅσοι δ’ αἴτιον ὑγιεινὸν οἴονται τὸ ῥῖγος γίγνεσθαι
<span class="lb" data-page="7.183" data-line="8" id="l7.183.8"></span>τοῦ καύσου διὰ τὴν ψύξιν, τὰ γὰρ ἐναντία τῶν ἐναντίων
<span class="lb" data-page="7.183" data-line="9" id="l7.183.9"></span>ὑπάρχειν ἰάματα, τοῦ παντὸς ἁμαρτάνουσι. πρῶτον
<span class="lb" data-page="7.183" data-line="10" id="l7.183.10"></span>μὲν γὰρ εἰ τοῦτ’ ἀληθὲς ὑπῆρχεν, ἐνῆν αὐτοῖς δήπου ῥῖγος
<span class="lb" data-page="7.183" data-line="11" id="l7.183.11"></span>ἐργάσασθαι, τοῦτο μὲν ὕδωρ ψυχρὸν προσραίνοντας ἢ καταχέοντας,
<span class="lb" data-page="7.183" data-line="12" id="l7.183.12"></span>τοῦτο δ’ εἰς ψυχρὸν ἀέρα τὸν κάμνοντα γυμνὸν
<span class="lb" data-page="7.183" data-line="13" id="l7.183.13"></span>ἀπάγοντας, ἢ εἰς ὕδατος ψυχροῦ δεξαμενὴν ἐμβάλλοντας·
<span class="lb" data-page="7.183" data-line="14" id="l7.183.14"></span>ἔπειτα δ’ εἴπερ ἄρα διὰ τῆς πρὸς τοὐναντίον μεταπτώσεως
<span class="lb" data-page="7.183" data-line="15" id="l7.183.15"></span>τοῖς καυσουμένοις ἡ λύσις ἐγίγνετο ῥιγώσασιν, ἐχρῆν αὐτοὺς
<span class="lb" data-page="7.183" data-line="16" id="l7.183.16"></span>ἐπὶ τῷ ῥίγει πεπαῦσθαι πυρέσσοντας. ἔχει δ’ οὐχ οὕτω τἀληθές·
<span class="lb" data-page="7.183" data-line="17" id="l7.183.17"></span>οὐ γὰρ ἅμα τῷ ῥιγῶσαι παύονται πυρέσσοντες, οἵ γε
<span class="lb" data-page="7.183" data-line="18" id="l7.183.18"></span>πολὺ μείζονι πυρετῷ μετὰ τὸ ῥῖγος <span class="milestone ed2page" data-n="7.76" data-unit="ed2page" id="ed2page.7.76"></span>ἢ πρόσθεν ἁλίσκονται,
<span class="pb" data-page="7.184" id="p7.184"></span>
<span class="lb" data-page="7.184" data-line="1" id="l7.184.1"></span>ἀλλ’ ἐπειδὰν ἱδρώσωσι δαψιλῶς, ἢ ἐμέσωσι τὴν ὠχρὰν
<span class="lb" data-page="7.184" data-line="2" id="l7.184.2"></span>χολὴν, ἢ κατ’ ἔντερον αὐτοῖς ὑπέλθῃ. ἐπὶ γὰρ τῇ σφοδροτέρᾳ
<span class="lb" data-page="7.184" data-line="3" id="l7.184.3"></span>κινήσει τῆς χολῆς σφοδρότερον εἰκὸς ἀνάπτεσθαι τὸν πυρετόν.
<span class="lb" data-page="7.184" data-line="4" id="l7.184.4"></span>ὅτι μὲν οὖν οὐ μόνον ἐπὶ τοῖς ψυχροῖς αἰτίοις ῥιγῶσιν,
<span class="lb" data-page="7.184" data-line="5" id="l7.184.5"></span>ἀλλὰ κᾀπὶ τοῖς θερμοῖς, ἤδη πέφανται. διὰ τίνα δὲ
<span class="lb" data-page="7.184" data-line="6" id="l7.184.6"></span>τὴν αἰτίαν ἐναντιωτάταις προφάσεσι ταὐτὸν ἕπεται σύμπτωμα,
<span class="lb" data-page="7.184" data-line="7" id="l7.184.7"></span>λεκτέον ἐφεξῆς, ἀναμνησθέντας αὖθις ὧν ἀπεδείξαμεν
<span class="lb" data-page="7.184" data-line="8" id="l7.184.8"></span>ὑπὲρ τῆς ἐκκρινούσης τὰ λυποῦντα δυνάμεως. οὐ γὰρ δήπου
<span class="lb" data-page="7.184" data-line="9" id="l7.184.9"></span>τὰ μὲν ἐν ταῖς εὐρυχωρίαις τῶν ὀργάνων ἐκκρίνει, καθάπερ
<span class="lb" data-page="7.184" data-line="10" id="l7.184.10"></span>ἐδείκνυτο τὰ κατὰ γαστέρα τε καὶ μήτραν καὶ τὰς κύστεις ἀμφοτέρας
<span class="lb" data-page="7.184" data-line="11" id="l7.184.11"></span>ἔντερά τε καὶ πνεύμονα καὶ ῥῖνας, ἀμελεῖ δὲ τῶν ἐν
<span class="lb" data-page="7.184" data-line="12" id="l7.184.12"></span>αὐτοῖς τοῖς σώμασιν ὑποτρεφομένων περιττωμάτων· ἀλλὰ
<span class="lb" data-page="7.184" data-line="13" id="l7.184.13"></span>κᾀκ τούτων ὁσημέραι πᾶν ἀποκρίνει τὸ περιττὸν ἀλύπως τε
<span class="lb" data-page="7.184" data-line="14" id="l7.184.14"></span>καὶ κατὰ τὴν ἄδηλον αἰσθήσει διαπνοὴν, ὅταν γε νόμῳ φύσεως
<span class="lb" data-page="7.184" data-line="15" id="l7.184.15"></span>διοικῆται τὸ ζῶον. ἐπειδὰν δέ τι δακνῶδες ἐν αὐτῷ
<span class="lb" data-page="7.184" data-line="16" id="l7.184.16"></span>συστῇ, καὶ μάλισθ’ ὅταν ἔχῃ κίνησιν ἰσχυρὰν, ἀνιᾶταί γε
<span class="lb" data-page="7.184" data-line="17" id="l7.184.17"></span>καὶ ἀποκρίνειν αὐτὸ σπεύδει, καθ’ ὃν ἂν ἐγχωρῇ μάλιστα
<span class="lb" data-page="7.184" data-line="18" id="l7.184.18"></span>τρόπον ἐκ τοῦ σώματος αὐτοῦ τῶν μελῶν ἐκκριθῆναί τι,
<span class="pb" data-page="7.185" id="p7.185"></span>
<span class="lb" data-page="7.185" data-line="1" id="l7.185.1"></span>συναγομένων δηλονότι καὶ σφιγγομένων εἰς ἑαυτὰ τῶν μορίων,
<span class="lb" data-page="7.185" data-line="2" id="l7.185.2"></span>εἶθ’ ἑκάστου τὸ κατ’ αὐτὸ μέρος τοῦ περιττώματος
<span class="lb" data-page="7.185" data-line="3" id="l7.185.3"></span>ὠθοῦντος. ἀλλ’ εἰ πάντα νοήσαις ἅμα τὴν κίνησιν ταύτην
<span class="lb" data-page="7.185" data-line="4" id="l7.185.4"></span>κινούμενα, σεισμός τις ὅλον τὸ σῶμα καταλήψεται καὶ κλόνος,
<span class="lb" data-page="7.185" data-line="5" id="l7.185.5"></span>ὁποῖος ἐν τοῖς ῥίγεσι φαίνεται καταλαμβάνων. ἀνάγκη
<span class="lb" data-page="7.185" data-line="6" id="l7.185.6"></span>γὰρ, οἶμαι, τῶν μυῶν πάντων κλονουμένων, συγκλονεῖσθαι
<span class="lb" data-page="7.185" data-line="7" id="l7.185.7"></span>τὰς διαρθρώσεις αὐτοῖς, ὧν κλονουμένων ἐκτάσεις τέ τινας
<span class="lb" data-page="7.185" data-line="8" id="l7.185.8"></span>καὶ κάμψεις ἀκουσίους συμπίπτειν, ἑτέρας οὔσης τῆς τοιαύτης
<span class="lb" data-page="7.185" data-line="9" id="l7.185.9"></span>κινήσεως παρὰ τὴν ἐν τοῖς σπασμοῖς τε καὶ παλμοῖς. ἐν
<span class="lb" data-page="7.185" data-line="10" id="l7.185.10"></span>μὲν γὰρ τοῖς σπασμοῖς ὡσαύτως μὲν, οὐ μὴν ὑπό γε τῆς αὐτῆς
<span class="lb" data-page="7.185" data-line="11" id="l7.185.11"></span>δυνάμεως αἱ κινήσεις ἐπιτελοῦνται· κατὰ δὲ τοὺς παλμοὺς
<span class="lb" data-page="7.185" data-line="12" id="l7.185.12"></span>οὐχ ὡσαύτως, ἀλλ’ ὡς εἴρηται πρόσθεν, ὅτι συνεξαίρεται
<span class="lb" data-page="7.185" data-line="13" id="l7.185.13"></span>τῷ μυῒ τὸ κῶλον ὑπὸ τοῦ φυσώδους διαστελλομένῳ
<span class="lb" data-page="7.185" data-line="14" id="l7.185.14"></span>πνεύματος· ῥιγούντων δὲ, ὡς ἀρτίως εἴρηται, πᾶν μόριον
<span class="lb" data-page="7.185" data-line="15" id="l7.185.15"></span>κινεῖται τοῦ μυὸς ἐκκαθαίροντος ἑαυτόν· κατὰ δὲ τὴν ἐκείνων
<span class="lb" data-page="7.185" data-line="16" id="l7.185.16"></span>κίνησιν ὅλος ὁ μῦς σειόμενός τε καὶ κλονούμενος ἅμα ἑαυτῷ
<span class="lb" data-page="7.185" data-line="17" id="l7.185.17"></span>τὴν διάρθρωσιν, εἰς ἣν καταφύεται, συγκλονεῖ. τοιαύτη καὶ
<span class="pb" data-page="7.186" id="p7.186"></span>
<span class="lb" data-page="7.186" data-line="1" id="l7.186.1"></span>τοῖς κατὰ θώρακα μυσὶν ἡ κίνησις ἐν ταῖς ἀνωμάλοις γίγνεται
<span class="lb" data-page="7.186" data-line="2" id="l7.186.2"></span>δυσκρασίαις, καὶ διὰ τοῦτο βραχυτέρα τε καὶ κερχνωδεστέρα
<span class="lb" data-page="7.186" data-line="3" id="l7.186.3"></span>βὴξ αὐτοῖς ἕπεται. διασείονται γὰρ οἱ μύες ἐκκρίνειν ἐφιέμενοι
<span class="lb" data-page="7.186" data-line="4" id="l7.186.4"></span>τὰ λυποῦντα τῆς ἑαυτῶν σαρκὸς διὰ τῶν τοῦ πνεύμονος
<span class="lb" data-page="7.186" data-line="5" id="l7.186.5"></span>ἀρτηριῶν· ἐν δὲ ταῖς ἄλλαις βηξὶν ἐδείκνυντο σφοδρῶς ἐμπίπτοντες
<span class="lb" data-page="7.186" data-line="6" id="l7.186.6"></span>τῷ πνεύμονι, χάριν τοῦ πολλὴν καὶ ἀθρόαν ἐκφύσησιν
<span class="lb" data-page="7.186" data-line="7" id="l7.186.7"></span>ἐργάσασθαι. ἔτι τε βιαιότερον ἐμπίπτουσιν ἐν τοῖς πταρμοῖς,
<span class="lb" data-page="7.186" data-line="8" id="l7.186.8"></span>ἐξωθοῦντες ἀθρόον τὸ πνεῦμα, τὸ κατὰ τὰς ῥῖνας ἐκκαθᾶραι
<span class="lb" data-page="7.186" data-line="9" id="l7.186.9"></span>βουλόμενοι. καὶ τοῦτο κατανοήσαντές τινες ἀσθενεῖς
<span class="lb" data-page="7.186" data-line="10" id="l7.186.10"></span>μὲν τὴν δύναμιν, ἀναπτύειν δὲ τὰ κατὰ θώρακά τε καὶ
<span class="lb" data-page="7.186" data-line="11" id="l7.186.11"></span>πνεύμονα δεόμενοι, πταρμὸν ἑαυτοῖς κινοῦσιν ἐρεθίζοντες τοὺς
<span class="lb" data-page="7.186" data-line="12" id="l7.186.12"></span>μυκτῆρας, ἵνα τῷ βιαίῳ τῆς κινήσεως ἀναπτύσωσιν,<span class="milestone ed1page" data-n="3.235" data-unit="ed1page" id="ed1page.3.235"></span> ὃ
<span class="lb" data-page="7.186" data-line="13" id="l7.186.13"></span>κατὰ βῆχας ἐκβαλεῖν οὐκ ἠδυνήθησαν. ἀλλὰ περὶ μὲν τῶν
<span class="lb" data-page="7.186" data-line="14" id="l7.186.14"></span>τοιούτων βηχῶν εἴρηται καὶ πρόσθεν αὐτάρκως. αἱ δὲ κατὰ
<span class="lb" data-page="7.186" data-line="15" id="l7.186.15"></span>δυσκρασίαν τῶν ἀναπνευστικῶν, ἐκ ταὐτοῦ μέν εἰσι τοῖς ῥίγεσί
<span class="lb" data-page="7.186" data-line="16" id="l7.186.16"></span>τε καὶ ταῖς φρίκαις γένους, <span class="milestone ed2page" data-n="7.77" data-unit="ed2page" id="ed2page.7.77"></span>διαφέρουσι δὲ τῷ θάττονα
<span class="lb" data-page="7.186" data-line="17" id="l7.186.17"></span>γίγνεσθαι τὴν αἴσθησιν αὐτῶν, οὐδέποτε ἡσυχαζόντων
<span class="lb" data-page="7.186" data-line="18" id="l7.186.18"></span>τῶν ἀναπνευστικῶν ὀργάνων. ἐδείκνυτο γὰρ ἔμπροσθεν, ﻿
<span class="pb" data-page="7.187" id="p7.187"></span>
<span class="lb" data-page="7.187" data-line="1" id="l7.187.1"></span>ὡς καὶ τὰς καθ’ ὅλον τὸ σῶμα τοιαύτας διαθέσεις ἡ κίνησις
<span class="lb" data-page="7.187" data-line="2" id="l7.187.2"></span>ἐξελέγχει μάλιστα. ἐπειδὰν μὲν οὖν ὑγρὰ τὰ λυποῦντα τὴν
<span class="lb" data-page="7.187" data-line="3" id="l7.187.3"></span>φύσιν ὑπάρχῃ, τῷ βιαίῳ τούτῳ σεισμῷ καὶ κλόνῳ τῷ κατὰ
<span class="lb" data-page="7.187" data-line="4" id="l7.187.4"></span>τὴν βῆχα καὶ τὸ ῥῖγος, ὑπὸ τῆς ἐκκριτικῆς δυνάμεως ὠθούμενα
<span class="lb" data-page="7.187" data-line="5" id="l7.187.5"></span>φέρεται πάντῃ πρὸς τοὺς εἴκοντας τόπους, τὰ μὲν εἰς
<span class="lb" data-page="7.187" data-line="6" id="l7.187.6"></span>τὴν ἄνω, τὰ δὲ εἰς τὴν κάτω γαστέρα, τὰ δὲ ἐπὶ τὸ δέρμα
<span class="lb" data-page="7.187" data-line="7" id="l7.187.7"></span>πρὸς τοὐκτὸς, ὡς αἰσθητὴν αὐτῶν γενέσθαι τὴν κένωσιν.
<span class="lb" data-page="7.187" data-line="8" id="l7.187.8"></span>ἐπειδὰν δὲ πνευματώδης τις οὐσία μόνη χωρὶς ὑγρότητος ἤτοι
<span class="lb" data-page="7.187" data-line="9" id="l7.187.9"></span>θερμοτέρα τοῦ δέοντος ἢ ψυχροτέρα διεξέρχηται τὸ σῶμα,
<span class="lb" data-page="7.187" data-line="10" id="l7.187.10"></span>φρίττουσι μὲν δήπου τότε καὶ ῥιγοῦσιν· ἐνίοτε δὲ διὰ τὴν αὐτὴν
<span class="lb" data-page="7.187" data-line="11" id="l7.187.11"></span>αἰτίαν οὔτε δ’ ἐμοῦσιν οὔθ’ ἱδροῦσιν, οὔθ’ ὑποχωρεῖ
<span class="lb" data-page="7.187" data-line="12" id="l7.187.12"></span>τι κάτω τοῖς τοιούτοις οὐδὲν αἰσθητὸν, ὡς ἂν αὐτῶν ἐρεθιζόντων
<span class="lb" data-page="7.187" data-line="13" id="l7.187.13"></span>τὴν ἐκκριτικὴν δύναμιν ἀερωδῶν ὑπαρχόντων. οὕτως
<span class="lb" data-page="7.187" data-line="14" id="l7.187.14"></span>ἐν βαλανείοις περικαέσι, καὶ μάλιστα ἢν ἐξαίφνης τε καὶ
<span class="lb" data-page="7.187" data-line="15" id="l7.187.15"></span>ἀθρόως ἄνευ τοῦ προδιαθερμανθῆναι πλησιάσωμεν αὐτοῖς,
<span class="lb" data-page="7.187" data-line="16" id="l7.187.16"></span>αὐτίκα φρικώδεις γιγνόμεθα. οὕτως ὅταν εἰς τὸν ψυχρὸν
<span class="lb" data-page="7.187" data-line="17" id="l7.187.17"></span>ἀέρα μετέλθωμεν ἀθρόως, ἢ εἰ καὶ μὴ ἀθρόως, ἀλλὰ πολυχρονίως
<span class="lb" data-page="7.187" data-line="18" id="l7.187.18"></span>γε ὁμιλεῖν ἀναγκασθῶμεν, ὡς ἐν ὁδοιπορίαις ἐνίοτε
<span class="pb" data-page="7.188" id="p7.188"></span>
<span class="lb" data-page="7.188" data-line="1" id="l7.188.1"></span>συμπίπτειν εἴωθε. τοῦ τοιούτου ῥίγους ἴαμα θέρμανσίς
<span class="lb" data-page="7.188" data-line="2" id="l7.188.2"></span>ἐστιν, οὐχ ἱδρὼς ἢ ἔμετος ἢ διαχώρημα γαστρός. ἐπεὶ δ’, ὡς
<span class="lb" data-page="7.188" data-line="3" id="l7.188.3"></span>εἴρηται, καὶ ψυχρὸν αἴτιον καὶ θερμὸν ἐργάζεται ῥῖγος, ἐπὶ
<span class="lb" data-page="7.188" data-line="4" id="l7.188.4"></span>μὲν τῷ θερμῷ τῷ ἀερώδει ψύξις ἱκανὴ πρὸς τὴν ἴασιν· τῷ
<span class="lb" data-page="7.188" data-line="5" id="l7.188.5"></span>δὲ ὑγρῷ πυρετὸς μὲν ἐξ ἀνάγκης ἐπιγίγνεται, κένωσις δὲ ἡ
<span class="lb" data-page="7.188" data-line="6" id="l7.188.6"></span>ἴασίς ἐστιν. ἐπὶ δὲ τῷ ψυχρῷ τῷ μὲν ἀερώδει θέρμανσις
<span class="lb" data-page="7.188" data-line="7" id="l7.188.7"></span>ἴαμα· τῷ δὲ ὑγρῷ ποτὲ μὲν ἡ πέψις ἀρκεῖ μόνη, ποτὲ δὲ ἡ
<span class="lb" data-page="7.188" data-line="8" id="l7.188.8"></span>κένωσις, ἔστι δ’ ὅτ’ ἄμφω συμπίπτει. παλαιὸς μὲν οὖν ὁ
<span class="lb" data-page="7.188" data-line="9" id="l7.188.9"></span>λόγος οὗτός ἐστιν ὡς διὰ παντὸς ἕπεται ῥίγει πυρετὸς, οὐ
<span class="lb" data-page="7.188" data-line="10" id="l7.188.10"></span>μήν γε ἀληθὴς ὑπάρχει τὸ πάμπαν, οὐδ’ ἂν διορίσηταί τις
<span class="lb" data-page="7.188" data-line="11" id="l7.188.11"></span>αὐτὸν προσηκόντως, ὥσπερ οὖν καὶ χρὴ διορίζεσθαι φιλικῶς
<span class="lb" data-page="7.188" data-line="12" id="l7.188.12"></span>μᾶλλον ἐξηγουμένους τὰ τῶν παλαιῶν, οὐ δυσμενῶς ἐξελέγχοντας,
<span class="lb" data-page="7.188" data-line="13" id="l7.188.13"></span>ἀλλ’ ὅμως οὐδ’ οὕτως ἀληθής ἐστιν ὁ λόγος, οὐδ’ ἂν
<span class="lb" data-page="7.188" data-line="14" id="l7.188.14"></span>διορισάμενοι φῶμεν ὅσα χωρὶς τῆς ἔξωθεν προφάσεως ἐκ τοῦ
<span class="lb" data-page="7.188" data-line="15" id="l7.188.15"></span>σώματος ἡμῶν ὁρμᾶται ῥίγη, πυρετὸν ἐξ ἀνάγκης αὐτοῖς ἀκολουθήσειν.
<span class="lb" data-page="7.188" data-line="16" id="l7.188.16"></span>ὦπται γὰρ οὐχ ἡμῖν μόνοις, ἀλλὰ καὶ πολλοῖς
<span class="lb" data-page="7.188" data-line="17" id="l7.188.17"></span>τῶν πρὸ ἡμῶν ἰατροῖς ἤδη ῥίγη συστάντα χωρὶς πυρετῶν, οὐ
<span class="lb" data-page="7.188" data-line="18" id="l7.188.18"></span>μὴν ἰσχυρά γε οὕτως ἐστὶν, ὡς τὰ τῶν ἀκριβῶν προηγούμενα
<span class="pb" data-page="7.189" id="p7.189"></span>
<span class="lb" data-page="7.189" data-line="1" id="l7.189.1"></span>τριταίων ἢ τεταρταίων, ἢ τὰ κρίνοντα πυρετοὺς καυσώδεις
<span class="lb" data-page="7.189" data-line="2" id="l7.189.2"></span>τε καὶ θερμούς. εἴωθε δὲ τὰ τοιαῦτα ῥίγη διαίταις ἕπεσθαι
<span class="lb" data-page="7.189" data-line="3" id="l7.189.3"></span>μοχθηραῖς, ἐμπιπλαμένων ἀργῶς ἀνθρώπων καὶ λουομένων
<span class="lb" data-page="7.189" data-line="4" id="l7.189.4"></span>ἐπὶ τροφαῖς πολλάκις. ὅταν δὲ καὶ αὐτῶν τῶν ἐδεσμάτων αἱ
<span class="lb" data-page="7.189" data-line="5" id="l7.189.5"></span>ποιότητες πολλάκις ἐκ τῆς ψυχροτέρας τε καὶ φλεγματικωτέρας
<span class="lb" data-page="7.189" data-line="6" id="l7.189.6"></span>ὦσι κράσεως, ἑτοιμότατον ἁλῶναι ῥίγεσιν ἀνεκθερμάντοις
<span class="lb" data-page="7.189" data-line="7" id="l7.189.7"></span>τοὺς οὕτω διακειμένους. οὐδὲν οὖν θαυμαστὸν οὐδὲ τὸ
<span class="lb" data-page="7.189" data-line="8" id="l7.189.8"></span>μηδέποτε θεάσασθαι ῥίγη τοιαῦτα τοὺς παλαιοὺς ἰατροὺς,
<span class="lb" data-page="7.189" data-line="9" id="l7.189.9"></span>ὡς ἂν μήτε πλημμελούντων εἰς τὴν ὑγιεινὴν δίαιταν ἴσα τοῖς
<span class="lb" data-page="7.189" data-line="10" id="l7.189.10"></span>νῦν τῶν τότε, μήτε τῆς τῶν βαλανείων χρήσεως εἰς τοσοῦτον
<span class="lb" data-page="7.189" data-line="11" id="l7.189.11"></span>ἐπιπολαζούσης. ἀλλ’, ὡς εἴρηται ἀρτίως, τὰ τοιαῦτα ῥίγη
<span class="lb" data-page="7.189" data-line="12" id="l7.189.12"></span>φρικώδη μᾶλλόν ἐστιν ἢ κλονώδη. πρώτη μὲν γὰρ αἴσθησις
<span class="lb" data-page="7.189" data-line="13" id="l7.189.13"></span>ἡμῖν ἐπὶ τοῖς μοχθηροῖς περιττώμασιν ἀνωμαλίας γίγνεται,
<span class="lb" data-page="7.189" data-line="14" id="l7.189.14"></span>καὶ ὅταν γε δριμέα τὰ τοιαῦτα ὑπάρχῃ, δακνώδης ἐστὶν ἡ
<span class="lb" data-page="7.189" data-line="15" id="l7.189.15"></span>αἴσθησις· δευτέρα δὲ φρίκης μικρᾶς, εἶτα μείζονος, εἶθ’
<span class="lb" data-page="7.189" data-line="16" id="l7.189.16"></span>οὕτω μεγάλης, ὡς ἤδη καὶ ῥίγους τι μετέχειν· εἶτα τοῦ ῥίγους
<span class="lb" data-page="7.189" data-line="17" id="l7.189.17"></span>αὐτοῦ μόνου κλονοῦντός τε καὶ διασείοντος τὰ μόρια.
<span class="lb" data-page="7.189" data-line="18" id="l7.189.18"></span>τοῦτο τὸ ῥῖγος ἐπὶ τοῖς ψυχροῖς<span class="milestone ed2page" data-n="7.78" data-unit="ed2page" id="ed2page.7.78"></span> χυμοῖς οὐκ ἄν ποτε
<span class="lb" data-page="7.189" data-line="19" id="l7.189.19"></span>γένοιτο· τὴν ἀρχὴν γὰρ οὐδὲ σφοδρῶς κινοῦνται οἱ τοιοῦτοι
<span class="pb" data-page="7.190" id="p7.190"></span>
<span class="lb" data-page="7.190" data-line="1" id="l7.190.1"></span>διὰ τὸ πάχος· εἰ δὲ λεπτυνθεῖέν ποτε καὶ οὗτοι, ῥῖγος μὲν
<span class="lb" data-page="7.190" data-line="2" id="l7.190.2"></span>οἴσουσιν, οὐ μὴν ἰσχυρότερον. οὐ γὰρ ἐγχωρεῖ τὴν αὐτὴν
<span class="lb" data-page="7.190" data-line="3" id="l7.190.3"></span>ἐπιδέξασθαι λεπτότητα φλέγμα λεπτυνθὲν, ἣν ἡ λεπτυνθεῖσα
<span class="lb" data-page="7.190" data-line="4" id="l7.190.4"></span>δέχεται ξανθὴ χολή. τὸ μὲν δὴ τοιοῦτον ῥῖγος οὐ πάνυ τι
<span class="lb" data-page="7.190" data-line="5" id="l7.190.5"></span>γιγνώσκουσιν οἱ παλαιοὶ ἰατροί· τὸ δ’ ἐν νοσήμασι θανατώδεσι
<span class="lb" data-page="7.190" data-line="6" id="l7.190.6"></span>γιγνώσκουσιν. λέγει οὖν ὁ Ἱπποκράτης ἐν ἀφορισμοῖς,
<span class="lb" data-page="7.190" data-line="7" id="l7.190.7"></span>ἢν ῥῖγος ἐμπίπτῃ πυρετῷ μὴ διαλείποντι, ἤδη ἀσθενεῖ ἐόντι,
<span class="lb" data-page="7.190" data-line="8" id="l7.190.8"></span>θανάσιμον. ἐν γὰρ τοῖς τοιούτοις ῥίγεσιν ὥρμησε μὲν ἡ φύσις
<span class="lb" data-page="7.190" data-line="9" id="l7.190.9"></span>ἐπὶ τὸ διώσασθαι τὰ λυποῦντα, νικηθεῖσα δὲ καταπίπτει
<span class="lb" data-page="7.190" data-line="10" id="l7.190.10"></span>καὶ κατασβέννυται, καὶ διὰ τοῦτό ἐστιν ὀλέθριον τὸ σύμπτωμα.
<span class="lb" data-page="7.190" data-line="11" id="l7.190.11"></span>κατὰ δὲ τοὺς τεταρταίους ἐπίμικτον τὸ ῥῖγός ἐστιν
<span class="lb" data-page="7.190" data-line="12" id="l7.190.12"></span>ἐκ ψυχροῦ τε καὶ θερμοῦ. φύσει μὲν γάρ ἐστι ψυχρὸς χυμὸς
<span class="lb" data-page="7.190" data-line="13" id="l7.190.13"></span>ἡ μέλαινα χολὴ, σηπεδόνα δέ τινα προσλαβοῦσα, δι’ ἣν καὶ
<span class="lb" data-page="7.190" data-line="14" id="l7.190.14"></span>πυρετοὺς ἐξάπτει, τοσοῦτον ἐπικτᾶται θερμότητος, ὅσον καὶ
<span class="lb" data-page="7.190" data-line="15" id="l7.190.15"></span>σηπεδόνος. ὅτι μὲν οὖν ἕπεται ῥίγη κᾀν τοῖς θερμοῖς αἰτίοις
<span class="lb" data-page="7.190" data-line="16" id="l7.190.16"></span>ἀπεδείξαμεν· ὅτι δὲ κᾀν τοῖς τοιούτοις ἅπασι καταψύχονταί
<span class="pb" data-page="7.191" id="p7.191"></span>
<span class="lb" data-page="7.191" data-line="1" id="l7.191.1"></span>τε καὶ λειφαιμοῦσι, μάλιστα μὲν ὅσα τοῦ σώματος ἄκρα μόρια,
<span class="lb" data-page="7.191" data-line="2" id="l7.191.2"></span>σὺν αὐτοῖς δὲ καὶ τὸ δέρμα σύμπαν, ὅσα τ’ ἐπιπολῆς ἐστιν
<span class="lb" data-page="7.191" data-line="3" id="l7.191.3"></span>ὑπ’ αὐτῷ, καὶ διὰ τίνα τὴν αἰτίαν γίγνεται, τοῦτο σκεπτέον
<span class="lb" data-page="7.191" data-line="4" id="l7.191.4"></span>ἐφεξῆς. ἔστι δή τις ἐκ τῶν πρώτων καὶ, ὡς ἂν εἴποι τις,
<span class="lb" data-page="7.191" data-line="5" id="l7.191.5"></span>ἡγεμονικωτάτων κινήσεων ἡ ἔσω τε καὶ ἔξω φορὰ τῆς ἐμφύτου
<span class="lb" data-page="7.191" data-line="6" id="l7.191.6"></span>θερμασίας, ἐπὶ πολλοῖς πάθεσι γιγνομένη ψυχικοῖς,
<span class="lb" data-page="7.191" data-line="7" id="l7.191.7"></span>ἅμα δ’ αὐτῇ δηλονότι καὶ τὸ πνεῦμα καὶ τὸ αἷμα, ποτὲ μὲν
<span class="lb" data-page="7.191" data-line="8" id="l7.191.8"></span>ἔσω τε καὶ πρὸς τὴν ἀρχὴν φέρεται καὶ συστέλλεται, ποτὲ δ’
<span class="lb" data-page="7.191" data-line="9" id="l7.191.9"></span>ἐκτὸς ἀποτείνεται καὶ χεῖται. αὐτῆς μὲν γὰρ τῆς ψυχῆς τὴν
<span class="lb" data-page="7.191" data-line="10" id="l7.191.10"></span>οὐσίαν ἴσως μὲν καὶ κατ’ ἄλλην τινὰ πραγματείαν ἀποφήνασθαι
<span class="lb" data-page="7.191" data-line="11" id="l7.191.11"></span>τολμηρὸν, ἐν δὲ τῇ νῦν ἐνεστώσῃ πρὸς τῷ τολμηρῷ
<span class="lb" data-page="7.191" data-line="12" id="l7.191.12"></span>καὶ περιττόν. ἔοικε δ’ οὖν ἥ τις ποτ’ ἂν ᾖ, δυοῖν
<span class="lb" data-page="7.191" data-line="13" id="l7.191.13"></span>θάτερον, ἤτοι πρώτοις ὀργάνοις εἰς ἁπάσας τὰς ἐνεργείας
<span class="lb" data-page="7.191" data-line="14" id="l7.191.14"></span>χρῆσθαι πνεύματί τε καὶ αἵματι καὶ τῇ θερμασίᾳ τῇ κατὰ
<span class="lb" data-page="7.191" data-line="15" id="l7.191.15"></span>θάτερόν τε καὶ συναμφότερον, ἢ ἐν αὐτοῖς τούτοις ὑπάρχειν.
<span class="lb" data-page="7.191" data-line="16" id="l7.191.16"></span>ἔνεστι δὲ ἐναργῶς θεάσασθαι τὰς κινήσεις αὐτῆς ἐν
<span class="lb" data-page="7.191" data-line="17" id="l7.191.17"></span>ἄλλοις τε πολλοῖς καὶ μάλιστα τοῖς ψυχικοῖς πάθεσιν.
<span class="lb" data-page="7.191" data-line="18" id="l7.191.18"></span>αὐτίκα φόβος τε καὶ θυμὸς, ὁ μὲν εἴσω τε καὶ πρὸς τὴν ﻿
<span class="pb" data-page="7.192" id="p7.192"></span>
<span class="lb" data-page="7.192" data-line="1" id="l7.192.1"></span>ἀρχὴν ὑπάγει καὶ συστέλλει τό τε πνεῦμα καὶ τὸ αἷμα σὺν
<span class="lb" data-page="7.192" data-line="2" id="l7.192.2"></span>τῷ καταψύχειν τὰ ἐπιπολῆς, ὁ δὲ ἀποτείνει τε καὶ χεῖ καὶ
<span class="lb" data-page="7.192" data-line="3" id="l7.192.3"></span>θερμαίνει. τὸ δ’ ἀγωνιᾷν ὀνομαζόμενον ἐξ ἀμφοῖν ὑπάρχον
<span class="lb" data-page="7.192" data-line="4" id="l7.192.4"></span>σύνθετον, ἀνώμαλόν ἐστι ταῖς κινήσεσι. καὶ τοίνυν
<span class="lb" data-page="7.192" data-line="5" id="l7.192.5"></span>καὶ οἱ σφυγμοὶ τῶν ἀρτηριῶν τε καὶ τῆς καρδίας μικρότατοι
<span class="lb" data-page="7.192" data-line="6" id="l7.192.6"></span>μὲν καὶ ἀτονώτατοι τοῖς φοβηθεῖσι, μέγιστοι δὲ καὶ
<span class="lb" data-page="7.192" data-line="7" id="l7.192.7"></span>σφοδρότατοι τοῖς θυμωθεῖσιν, ἀνώμαλοι δ’ εἰσὶ τοῖς ἀγωνιῶσιν.
<span class="lb" data-page="7.192" data-line="8" id="l7.192.8"></span>ἐπὶ δὲ τῆς αἰδοῦς εἴσω μὲν πρῶτον ἡ κίνησις
<span class="lb" data-page="7.192" data-line="9" id="l7.192.9"></span>γίγνεται τῆς ψυχικῆς δυνάμεως, ἐπάνοδος δ’ αὖθις ἀθρόα
<span class="lb" data-page="7.192" data-line="10" id="l7.192.10"></span>πρὸς τοὐκτὸς λαμβάνει· ὡς εἴγε μὴ ἐπανέρχοιτο, φόβος
<span class="lb" data-page="7.192" data-line="11" id="l7.192.11"></span>ἐστὶν, οὐκ αἰδώς. ἡ μὲν γὰρ αἰδὼς ἐξαίφνης γίγνεται,
<span class="lb" data-page="7.192" data-line="12" id="l7.192.12"></span>μηδὲν τῆς ψυχικῆς δυνάμεως προσδοκώσης κακὸν, ἀλλ’, ὡς
<span class="lb" data-page="7.192" data-line="13" id="l7.192.13"></span>ἂν εἴποι τις, ὑπὸ μαλακίας τε καὶ δειλίας συμφύτου, μὴ
<span class="lb" data-page="7.192" data-line="14" id="l7.192.14"></span>φερούσης ἀνθρώπου πολὺ κρείττονος ὁμιλίαν, ἀλλ’ ἀποδρᾶναί
<span class="lb" data-page="7.192" data-line="15" id="l7.192.15"></span>τε καὶ εἰ οἷόν τ’ ἦν ἐκ ποδῶν γενέσθαι σπευδούσης.
<span class="lb" data-page="7.192" data-line="16" id="l7.192.16"></span>καὶ διὰ τοῦτο μόνον ἀποχωρεῖ πρὸς τὸ βάθος, οἷον
<span class="lb" data-page="7.192" data-line="17" id="l7.192.17"></span>ἀποδιδράσκουσα χωρὶς τοῦ καταψύχεσθαι. τοῦ λογισμοῦ
<span class="lb" data-page="7.192" data-line="18" id="l7.192.18"></span>δ’ ἐπεγείροντος καὶ παρορμῶντος τὸ παθητικὸν τῆς ψυχῆς,
<span class="pb" data-page="7.193" id="p7.193"></span>
<span class="lb" data-page="7.193" data-line="1" id="l7.193.1"></span><span class="milestone ed2page" data-n="7.79" data-unit="ed2page" id="ed2page.7.79"></span>ὅπερ ἐστὶ τὸ φοβούμενόν<span class="milestone ed1page" data-n="3.236" data-unit="ed1page" id="ed1page.3.236"></span> τε καὶ αἰδούμενον, ἐπανέρχεταί
<span class="lb" data-page="7.193" data-line="2" id="l7.193.2"></span>τε καὶ κινεῖται πρὸς τὰ ἐκτὸς ἐν ὁμοίῳ μάλιστα
<span class="lb" data-page="7.193" data-line="3" id="l7.193.3"></span>τρόπῳ κινήσεως, ἐν οἵῳ περ ἂν ὅταν ἐπὶ ψυχρολουσίᾳ θερμασίας
<span class="lb" data-page="7.193" data-line="4" id="l7.193.4"></span>ἐπανάκλησις γίγνηται. ἐν δέ γε τοῖς φόβοις, ἅτε μηδ’
<span class="lb" data-page="7.193" data-line="5" id="l7.193.5"></span>ὅλως ἐπεγείροντός τε καὶ παρορμῶντος τοῦ λογισμοῦ τὸ παθητικὸν
<span class="lb" data-page="7.193" data-line="6" id="l7.193.6"></span>τῆς ψυχῆς, ἀεὶ καὶ μᾶλλον κατασβέννυται τὸ θερμὸν,
<span class="lb" data-page="7.193" data-line="7" id="l7.193.7"></span>ὥστε καὶ ῥιγοῦν ἐνίους αὐτῶν. ὅπερ δ’ ἐν φόβοις ἀθρόως,
<span class="lb" data-page="7.193" data-line="8" id="l7.193.8"></span>τοῦτ’ ἐν λύπαις κατὰ βραχὺ πάσχουσι, μεγέθει καὶ σφοδρότητι
<span class="lb" data-page="7.193" data-line="9" id="l7.193.9"></span>τῶν παθῶν, οὐχ ὅλῳ τῷ γένει διαφερόντων. καὶ τοίνυν
<span class="lb" data-page="7.193" data-line="10" id="l7.193.10"></span>καὶ ἀπέθανον ἤδη τινὲς ἐπὶ φόβοις ἐξαιφνιδίοις, ὅταν
<span class="lb" data-page="7.193" data-line="11" id="l7.193.11"></span>ἀσθενὲς φύσει ψυχάριον ἰσχυρῷ πάθει κατασχεθὲν ἀθρόως
<span class="lb" data-page="7.193" data-line="12" id="l7.193.12"></span>κατασβεσθῇ τε καὶ καταπνιγῇ. τὸ μὲν γὰρ σβέννυσθαι δι’
<span class="lb" data-page="7.193" data-line="13" id="l7.193.13"></span>αὐτὴν τοῦ πάθους γίγνεται φύσιν ἐν τῷ καταψύχεσθαι τὴν
<span class="lb" data-page="7.193" data-line="14" id="l7.193.14"></span>γένεσιν ἔχοντος· τὸ δὲ καταπνίγεσθαι διὰ τὸ συννεύειν τε καὶ
<span class="lb" data-page="7.193" data-line="15" id="l7.193.15"></span>φέρεσθαι πᾶν ἐπὶ τὴν ἀρχὴν τὸ αἷμα. θυμωθεὶς δ’ οὐδεὶς
<span class="lb" data-page="7.193" data-line="16" id="l7.193.16"></span>ἀπέθανεν, ὡς ἂν μήτε τῆς θερμότητος καταψυχομένης μήτε
<span class="lb" data-page="7.193" data-line="17" id="l7.193.17"></span>τοῦ τόνου λυομένου· χαρέντες μέντοι μεγάλως ἔνιοι τῶν μικροψύχων
<span class="lb" data-page="7.193" data-line="18" id="l7.193.18"></span>ἀνθρώπων ἀπέθανον, ὥσπερ καὶ φοβηθέντες·
<span class="lb" data-page="7.193" data-line="19" id="l7.193.19"></span>οὐ γὰρ ἅμα τόνῳ καὶ ζέσει κινεῖται πρὸς τὰ ἐκτὸς ἡ ψυχικὴ
<span class="pb" data-page="7.194" id="p7.194"></span>
<span class="lb" data-page="7.194" data-line="1" id="l7.194.1"></span>δύναμις, ἀλλ’ αὐτὸ τοὐναντίον, εἴ τι καὶ πρότερον εἶχε τόνου,
<span class="lb" data-page="7.194" data-line="2" id="l7.194.2"></span>τοῦτο νῦν ἐκλύει τε καὶ χαλᾷ· διαφορεῖται τοιγαροῦν,
<span class="lb" data-page="7.194" data-line="3" id="l7.194.3"></span>ὅταν ἐπιπλεῖστον χαλασθεῖσα φέρηται πρὸς τὸ ἐκτός. ὁ δὲ
<span class="lb" data-page="7.194" data-line="4" id="l7.194.4"></span>πόνος ἐναντίως κινεῖσθαι τὴν ψυχὴν ἀναγκάζων ὅμοια τῷ
<span class="lb" data-page="7.194" data-line="5" id="l7.194.5"></span>μεγίστῳ φόβῳ φέρει τὰ συμπτώματα. καὶ γὰρ ἀχροοῦσι καὶ
<span class="lb" data-page="7.194" data-line="6" id="l7.194.6"></span>καταψύχονται καὶ ῥιγοῦσι καὶ τρέμουσι καὶ μικροσφυκτοῦσι
<span class="lb" data-page="7.194" data-line="7" id="l7.194.7"></span>καὶ ἀσφυκτοῦσι καὶ τέλος ἀποθνήσκουσιν ὡσαύτως τοῖς ἐκπλαγεῖσιν.
<span class="lb" data-page="7.194" data-line="8" id="l7.194.8"></span>ὑποφεύγει γὰρ κᾀν τούτοις ἐπὶ τὴν ἀρχὴν ἡ ἔμφυτος
<span class="lb" data-page="7.194" data-line="9" id="l7.194.9"></span>θερμασία λυομένη θ’ ἅμα καὶ κατασβεννυμένη. ὅπου
<span class="lb" data-page="7.194" data-line="10" id="l7.194.10"></span>δὲ θάνατον ἐπιφέρει τὰ τοιαῦτα τῶν παθῶν, οὐδὲν δήπου
<span class="lb" data-page="7.194" data-line="11" id="l7.194.11"></span>θαυμαστὸν εἰ καὶ λειποψυχίαν. οὔκουν οὐδ’ ὅτι τὰ λειποψυχίας
<span class="lb" data-page="7.194" data-line="12" id="l7.194.12"></span>ἀκόλουθα συμπτώματα, τά τε ἄλλα καὶ ἡ ἀκούσιος ἔκκρισις
<span class="lb" data-page="7.194" data-line="13" id="l7.194.13"></span>τῶν περιττωμάτων ἕπεται οὐδὲν ἔτι χρὴ θαυμάζειν. ἀλλὰ
<span class="lb" data-page="7.194" data-line="14" id="l7.194.14"></span>γὰρ οὐ τοῦ παρόντος καιροῦ μηκύνειν ἔτι ὑπὲρ τῶν τοιούτων
<span class="lb" data-page="7.194" data-line="15" id="l7.194.15"></span>ἀλλ’ ἐπὶ τὸ προκείμενον ἰτέον. ὅταν οὖν ἐπὶ θερμοῖς τε ἅμα
<span class="lb" data-page="7.194" data-line="16" id="l7.194.16"></span>καὶ δακνώδεσι χυμοῖς γίνηται ῥῖγος, οὐδὲν θαυμαστόν ἐστι
<span class="lb" data-page="7.194" data-line="17" id="l7.194.17"></span>καταψύχεσθαι τὰ ἐκτὸς ἅπαντα, τῆς ψυχικῆς δυνάμεως εἰς τὸ
<span class="lb" data-page="7.194" data-line="18" id="l7.194.18"></span>βάθος συννευούσης ἅμα τῷ αἵματι. γίγνεται γὰρ αἴσθησις
<span class="pb" data-page="7.195" id="p7.195"></span>
<span class="lb" data-page="7.195" data-line="1" id="l7.195.1"></span>τηνικαῦτα τῆς τῶν ἐκτὸς ψύξεως, οὐ τῆς τῶν ἐν τῷ βάθει.
<span class="lb" data-page="7.195" data-line="2" id="l7.195.2"></span>καὶ γὰρ διψῶσιν ἰσχυρῶς ἔνιοι κατ’ ἐκεῖνον τὸν καιρὸν, ὡς
<span class="lb" data-page="7.195" data-line="3" id="l7.195.3"></span>ἂν τῆς ἔνδον θερμασίας διαφυλαττομένης αὐτοῖς. ὅτι δὲ εὐλόγως
<span class="lb" data-page="7.195" data-line="4" id="l7.195.4"></span>τὰ τοιαῦτα τοῖς ῥιγοῦσι συμβαίνειν εἴωθεν, ἔνεστι κᾀντεῦθεν
<span class="lb" data-page="7.195" data-line="5" id="l7.195.5"></span>συλλογίσασθαι. εἰ γὰρ καθ’ ἕν τι μέρος ἐρείδουσαι
<span class="lb" data-page="7.195" data-line="6" id="l7.195.6"></span>σφοδρότερον ὀδύναι λειποψυχίας τε ἅμα καὶ καταψύξεις ἐπιφέρουσιν,
<span class="lb" data-page="7.195" data-line="7" id="l7.195.7"></span>οὐδὲν ἂν εἴη θαυμαστὸν τὰς καθ’ ὅλον ἅμα τὸ
<span class="lb" data-page="7.195" data-line="8" id="l7.195.8"></span>σῶμα συνισταμένας, εἰ καὶ μὴ τὰς λειποψυχίας τε καὶ τοὺς
<span class="lb" data-page="7.195" data-line="9" id="l7.195.9"></span>θανάτους, ἀλλὰ τάς γε καταψύξεις ἐργάζεσθαι. εἰσὶ γὰρ
<span class="lb" data-page="7.195" data-line="10" id="l7.195.10"></span>ὁμογενεῖς καὶ ταῖς ἄλλαις ἁπάσαις ὀδύναις αἱ κατὰ τὸ ῥῖγος,
<span class="lb" data-page="7.195" data-line="11" id="l7.195.11"></span>ἀπολείπονται δὲ τῶν ἀναιρουσῶν μεγέθει καὶ χρόνῳ. καὶ
<span class="lb" data-page="7.195" data-line="12" id="l7.195.12"></span>γὰρ ἐλάττους εἰσὶ πολλῷ καὶ βραχυχρόνιοι. κωλικὴ μέντοιγε
<span class="lb" data-page="7.195" data-line="13" id="l7.195.13"></span>πολλάκις ὀδύνη δυοῖν ἐφεξῆς ἡμερῶν κατέσχε· ῥῖγος δ’ ὅσῳπερ
<span class="lb" data-page="7.195" data-line="14" id="l7.195.14"></span>ἂν ᾖ σφοδρότερον, τοσοῦτον ὀλιγοχρονιώτερον γίγνεται.
<span class="lb" data-page="7.195" data-line="15" id="l7.195.15"></span>προσέοικε γὰρ ἡ κατ’ αὐτὸ κίνησις τῆς ψυχῆς οὐ τῇ κατὰ τοὺς
<span class="lb" data-page="7.195" data-line="16" id="l7.195.16"></span>φόβους, ἀλλὰ μᾶλλόν πως τῇ κατὰ τὴν αἰδῶ τε καὶ ψυχρολουσίαν.
<span class="lb" data-page="7.195" data-line="17" id="l7.195.17"></span>ἀναμάχεται γοῦν ἡ δύναμις καὶ διαγωνίζεται πρὸς
<span class="lb" data-page="7.195" data-line="18" id="l7.195.18"></span>τὰ λυποῦντα, μέχρι περ ἂν ἐκμοχλεύσῃ τε καὶ διώσηται
<span class="lb" data-page="7.195" data-line="19" id="l7.195.19"></span>πάντα. διά τε οὖν τὰς σφοδρὰς ἐμπτώσεις, καὶ ὅτι
<span class="pb" data-page="7.196" id="p7.196"></span>
<span class="lb" data-page="7.196" data-line="1" id="l7.196.1"></span>κατὰ τὸ βάθος ἀθροισθεῖσα μετὰ πολλῆς ἐπανέρχεται θερμασίας,
<span class="lb" data-page="7.196" data-line="2" id="l7.196.2"></span>τὸν ἐπὶ τοῖς ῥίγεσι πυρετὸν ἐξάπτει, <span class="milestone ed2page" data-n="7.80" data-unit="ed2page" id="ed2page.7.80"></span>τὴν ὕλην
<span class="lb" data-page="7.196" data-line="3" id="l7.196.3"></span>ἔχουσα σύμμαχον εἰς τὸ μέγεθος αὐτοῦ. εἰ δέ ποτε διαγωνιζομένη
<span class="lb" data-page="7.196" data-line="4" id="l7.196.4"></span>φθάσειε καμεῖν αὕτη, πρὶν διώσασθαι τὰ λυποῦντα,
<span class="lb" data-page="7.196" data-line="5" id="l7.196.5"></span>γίγνεται μὲν γὰρ καὶ τοῦτο δι’ ἀῤῥωστίαν δυνάμεως, ἢ μέγεθος
<span class="lb" data-page="7.196" data-line="6" id="l7.196.6"></span>αἰτίου, θάνατος ἐξ ἀνάγκης ἀκολουθεῖ, καθάπερ ἔμπροσθεν
<span class="lb" data-page="7.196" data-line="7" id="l7.196.7"></span>εἴρηται.
</p>
          </article>

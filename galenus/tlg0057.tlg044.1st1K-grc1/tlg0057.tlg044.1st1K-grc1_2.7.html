<article xmlns="http://www.w3.org/1999/xhtml" id="urn:cts:greekLit:tlg0057.tlg044.1st1K-grc1:2.7">
<span class="pb page1" data-page="7.200" id="p7.200"></span>
<span class="milestone ed1page page1" data-n="3.237" data-unit="ed1page" id="ed1page.3.237"></span>
<span class="milestone ed2page page1" data-n="7.81" data-unit="ed2page" id="ed2page.7.81"></span>
            <p>
<span class="lb" data-page="7.200" data-line="9" id="l7.200.9"></span>Νυνὶ δὲ πρὸς τὸ πάνθ’ ἡμῖν ἐν τοῖς δύο
<span class="lb" data-page="7.200" data-line="10" id="l7.200.10"></span>συμπεπληρῶσθαι τὰ ταῖς ψυχικαῖς δυνάμεσι γενόμενα συμπτώματα,
<span class="lb" data-page="7.200" data-line="11" id="l7.200.11"></span>καὶ περὶ τῶν κατὰ τὰς ἡγεμονικὰς ἐνεργείας
<span class="lb" data-page="7.200" data-line="12" id="l7.200.12"></span>ἐροῦμεν. ἔστι μὲν οὖν κᾀν ταύταις τρία τὰ πρῶτα γένη
<span class="lb" data-page="7.200" data-line="13" id="l7.200.13"></span>τῶν συμπτωμάτων· ἓν μὲν ἀπώλεια τῆς ἐνεργείας· ἕτερον
<span class="lb" data-page="7.200" data-line="14" id="l7.200.14"></span>δὲ βλάβη· τὸ δὲ τρίτον εἰς ἑτέραν ἰδέας ἐκτροπήν.
<span class="lb" data-page="7.200" data-line="15" id="l7.200.15"></span>ἀπώλεια μὲν ἐν ταῖς καλουμέναις μωρώσεσί τε καὶ λήθαις.
<span class="lb" data-page="7.200" data-line="16" id="l7.200.16"></span>ὦπται γὰρ οὐκ ὀλιγάκις ὡς εἰς ἀπόστασίν τινα
<span class="lb" data-page="7.200" data-line="17" id="l7.200.17"></span>κατασκήψαντα νοσήματα μώρωσιν ἢ λήθην ἐπήγαγεν.
<span class="lb" data-page="7.200" data-line="18" id="l7.200.18"></span>ἐνίους γοῦν καὶ γράμματα καὶ τέχνας τελέως ἐπιλαθομένους
<span class="pb" data-page="7.201" id="p7.201"></span>
<span class="lb" data-page="7.201" data-line="1" id="l7.201.1"></span>ἐθεασάμεθα καὶ μηδὲ τῶν σφετέρων ὀνομάτων μεμνημένους,
<span class="lb" data-page="7.201" data-line="2" id="l7.201.2"></span>ὁποῖόν τι καὶ ὁ Θουκυδίδης φησὶν ἐν τῷ
<span class="lb" data-page="7.201" data-line="3" id="l7.201.3"></span>λοιμῷ συμβῆναι· τινὰς γὰρ τῶν διασωθέντων ἀγνοῆσαι
<span class="lb" data-page="7.201" data-line="4" id="l7.201.4"></span>σφᾶς τε αὐτοὺς καὶ τοὺς ἐπιτηδείους. ὤφθησαν δὲ καὶ
<span class="lb" data-page="7.201" data-line="5" id="l7.201.5"></span>διὰ γῆρας ἔσχατον ἔνιοι παραπλησίοις ἁλόντες συμπτώμασιν·
<span class="lb" data-page="7.201" data-line="6" id="l7.201.6"></span>ᾧ καὶ δῆλον, ὡς ἐπὶ καταψύξει γίνεται καὶ μώρωσις
<span class="lb" data-page="7.201" data-line="7" id="l7.201.7"></span>καὶ λήθη. καὶ γὰρ οὖν καὶ τὰ φάρμακα τὰ τῶν τοιούτων
<span class="lb" data-page="7.201" data-line="8" id="l7.201.8"></span>συμπτωμάτων ποιητικὰ ψυχρὰ ταῖς δυνάμεσίν ἐστι.
<span class="lb" data-page="7.201" data-line="9" id="l7.201.9"></span>τὰ μὲν δὴ τοιαῦτα συμπτώματα τὸ σῶμα αὐτὸ κατεψύχθαι
<span class="lb" data-page="7.201" data-line="10" id="l7.201.10"></span>δηλοῖ τοῦ ἐγκεφάλου, ὥσπερ καὶ τὰ ἀποπληκτικὰ καὶ
<span class="lb" data-page="7.201" data-line="11" id="l7.201.11"></span>τὰ ἐπιληπτικὰ διὰ φλεγματώδους χυμοῦ πλῆθος ἐν ταῖς
<span class="lb" data-page="7.201" data-line="12" id="l7.201.12"></span>κοιλίαις αὐτοῦ τοῦ ἐγκεφάλου συναθροισθέντος ἔοικε γίγνεσθαι.
<span class="lb" data-page="7.201" data-line="13" id="l7.201.13"></span>καὶ διὰ τοῦτο ἐξαιφνίδιος ἥ τε γένεσις αὐτῶν
<span class="lb" data-page="7.201" data-line="14" id="l7.201.14"></span>ἐστι καὶ ἡ λύσις, οὐδαμῶς τούτου συμβῆναι δυναμένου
<span class="lb" data-page="7.201" data-line="15" id="l7.201.15"></span>κατὰ τὰς τῶν σωμάτων δυσκρασίας. αἱ δὲ μέτριαι βλάβαι
<span class="lb" data-page="7.201" data-line="16" id="l7.201.16"></span>καὶ οἷον νάρκαι τοῦ λογισμοῦ τε καὶ τῆς μνήμης ἐπὶ
<span class="lb" data-page="7.201" data-line="17" id="l7.201.17"></span>βραχυτέρᾳ καταψύξει<span class="milestone ed2page" data-n="7.82" data-unit="ed2page" id="ed2page.7.82"></span> συμβαίνουσιν, ἤτοι διά τι τῶν
<span class="lb" data-page="7.201" data-line="18" id="l7.201.18"></span>εἴσω τοῦ σώματος ληφθέντων φαρμάκων ψυχρῶν, ἢ κατὰ ﻿
<span class="pb" data-page="7.202" id="p7.202"></span>
<span class="lb" data-page="7.202" data-line="1" id="l7.202.1"></span>τῆς κεφαλῆς ἐπιτεθέντων, ἢ καὶ χυμοῦ ψυχροῦ κατὰ τὸν
<span class="lb" data-page="7.202" data-line="2" id="l7.202.2"></span>ἐγκέφαλον ἠθροισμένου· καὶ παραφροσύναι δὲ πᾶσαι,
<span class="lb" data-page="7.202" data-line="3" id="l7.202.3"></span>πλημμελεῖς ὑπάρχουσαι κινήσεις τῆς ἡγεμονικῆς δυνάμεως,
<span class="lb" data-page="7.202" data-line="4" id="l7.202.4"></span>ἐπὶ μοχθηροῖς συνίστανται χυμοῖς ἢ δυσκρασίᾳ τῶν κατὰ
<span class="lb" data-page="7.202" data-line="5" id="l7.202.5"></span>τὸν ἐγκέφαλον. ὀνομάζονται δὲ φρενίτιδες μὲν αἱ μετὰ
<span class="lb" data-page="7.202" data-line="6" id="l7.202.6"></span>πυρετῶν, μανίαι δὲ αἱ χωρὶς τούτων, ποτὲ μὲν τοῖς
<span class="lb" data-page="7.202" data-line="7" id="l7.202.7"></span>δακνώδεσι καὶ θερμοῖς ἑπόμεναι χυμοῖς, ὁποῖος ὁ τῆς ξανθῆς
<span class="lb" data-page="7.202" data-line="8" id="l7.202.8"></span>χολῆς ἐστι μάλιστα, πολλάκις δὲ κατὰ τὴν δυσκρασίαν
<span class="lb" data-page="7.202" data-line="9" id="l7.202.9"></span>τὴν ἐπὶ τὸ θερμότερον αὐτοῦ τοῦ ἐγκεφάλου συνιστάμεναι·
<span class="lb" data-page="7.202" data-line="10" id="l7.202.10"></span>μόναι δ’ αἱ μελαγχολικαὶ παράνοιαι ψυχρότερον
<span class="lb" data-page="7.202" data-line="11" id="l7.202.11"></span>ἔχουσι τὸν αἴτιον χυμόν. ἡ μὲν γὰρ φρενῖτις οὐδὲ ἁπλῶς
<span class="lb" data-page="7.202" data-line="12" id="l7.202.12"></span>ἐπὶ θερμοῖς συνίσταται χυμοῖς, ἀλλὰ μετὰ τοῦ φλεγμονὴν
<span class="lb" data-page="7.202" data-line="13" id="l7.202.13"></span>ἐργάζεσθαι κατὰ τε τὸν ἐγκέφαλον καὶ τὰς μήνιγγας. ἐν
<span class="lb" data-page="7.202" data-line="14" id="l7.202.14"></span>δὲ τοῖς ἄλλοις πυρετοῖς αἱ παραφροσύναι πληθύνοντος ἐν
<span class="lb" data-page="7.202" data-line="15" id="l7.202.15"></span>ἐγκεφάλῳ γίγνονται τοῦ τοιούτου χυμοῦ· καὶ ὅσαι γε
<span class="lb" data-page="7.202" data-line="16" id="l7.202.16"></span>κατὰ τὰς ἀκμὰς συνίστανται τῶν ὀξυτάτων πυρετῶν, ἀτμὸν
<span class="lb" data-page="7.202" data-line="17" id="l7.202.17"></span>δακνώδη καὶ θερμὸν ἀναθυμιώμενον ἴσχουσιν ἐπὶ τὸν
<span class="lb" data-page="7.202" data-line="18" id="l7.202.18"></span>ἐγκέφαλον. αἱ δὲ μελαγχολικαὶ παράνοιαι πολυειδεῖς
<span class="pb" data-page="7.203" id="p7.203"></span>
<span class="lb" data-page="7.203" data-line="1" id="l7.203.1"></span>μέν εἰσι ταῖς κατὰ μέρος ὑπούλοις φαντασίαις, ἓν δ’
<span class="lb" data-page="7.203" data-line="2" id="l7.203.2"></span>αὐταῖς ἔοικεν ἁπάσαις ὑπάρχειν κοινὸν, ὃ πρὸς Ἱπποκράτους
<span class="lb" data-page="7.203" data-line="3" id="l7.203.3"></span>εἴρηται· ἢν φόβος καὶ δυσθυμίη πολὺν χρόνον ἔχουσα
<span class="lb" data-page="7.203" data-line="4" id="l7.203.4"></span>διατελέῃ, μελαγχολικὸν τὸ τοιοῦτον. δυσθυμοῦσι γὰρ
<span class="lb" data-page="7.203" data-line="5" id="l7.203.5"></span>ἅπαντες ἀλόγως, οὐδ’, ἢν ἐρωτήσῃς, ἔχοντες εἰπεῖν ἐφ’
<span class="lb" data-page="7.203" data-line="6" id="l7.203.6"></span>ὅτῳ λυποῦνται, δεδίασί τε ἐξ αὐτῶν οὐκ ὀλίγοι θάνατόν
<span class="lb" data-page="7.203" data-line="7" id="l7.203.7"></span>τε καὶ ἕτερά τινα μηδενὸς ἄξια δείματος· εἰσὶ δὲ οἳ καὶ
<span class="lb" data-page="7.203" data-line="8" id="l7.203.8"></span>σφοδρῶς ἐπιθυμοῦσι θανάτου. τό γε μὴν ἐπὶ τῇ μελαίνῃ
<span class="lb" data-page="7.203" data-line="9" id="l7.203.9"></span>χολῇ καταλαμβανούσῃ τὴν ἀρχὴν τῆς λογικῆς ψυχῆς φόβους
<span class="lb" data-page="7.203" data-line="10" id="l7.203.10"></span>τε γίγνεσθαι καὶ δυσθυμίας καὶ θανάτου προσδοκίας,
<span class="lb" data-page="7.203" data-line="11" id="l7.203.11"></span>οὐδὲν θαυμαστόν. ὁρῶμεν γὰρ καὶ τῶν ἔξωθεν τοῦ σώματος
<span class="lb" data-page="7.203" data-line="12" id="l7.203.12"></span>οὐδὲν οὕτως ἡμῖν φοβερὸν, ὡς τὸ σκότος. ὅταν
<span class="lb" data-page="7.203" data-line="13" id="l7.203.13"></span>οὖν οἷον σκότος τι περιχυθῇ τῷ λογιστικῷ μορίῳ τῆς ψυχῆς,
<span class="lb" data-page="7.203" data-line="14" id="l7.203.14"></span>ἀναγκαῖον ἀεὶ φοβεῖσθαι τὸν ἄνθρωπον, ὡς ἂν ἀεὶ
<span class="lb" data-page="7.203" data-line="15" id="l7.203.15"></span>τὴν αἰτίαν τοῦ φόβου συμπεριφέροντα τῷ σώματι· ὅπερ
<span class="lb" data-page="7.203" data-line="16" id="l7.203.16"></span>γὰρ ἡμῖν ἔξωθεν γίνεται κατὰ χρόνον τινὰ, βαθυτάτου
<span class="lb" data-page="7.203" data-line="17" id="l7.203.17"></span>σκότους καταλαβόντος τὸν πέριξ ἀέρα, τοῦτο τοῖς μελαγχολῶσιν
<span class="lb" data-page="7.203" data-line="18" id="l7.203.18"></span>ἔνδοθέν τε κᾀξ αὐτοῦ τοῦ σώματος ὁρμᾶται,
<span class="pb" data-page="7.204" id="p7.204"></span>
<span class="lb" data-page="7.204" data-line="1" id="l7.204.1"></span>καταλαβούσης τὸν ἐγκέφαλον ἤτοι τῆς μελαίνης χολῆς
<span class="lb" data-page="7.204" data-line="2" id="l7.204.2"></span>αὐτῆς, ἤ τινος ἀναθυμιάσεως ἀτμοῦ μελαγχολικοῦ, καθάπερ
<span class="lb" data-page="7.204" data-line="3" id="l7.204.3"></span>ἐν τῷ νοσήματι τῷ φυσώδει τε καὶ ὑποχονδριακῷ
<span class="lb" data-page="7.204" data-line="4" id="l7.204.4"></span>προσαγορευομένῳ.
</p>
          </article>

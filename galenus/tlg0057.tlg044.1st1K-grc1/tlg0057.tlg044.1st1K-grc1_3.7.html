<article xmlns="http://www.w3.org/1999/xhtml" id="urn:cts:greekLit:tlg0057.tlg044.1st1K-grc1:3.7">
<span class="pb page1" data-page="7.242" id="p7.242"></span>
<span class="milestone ed1page page1" data-n="3.243" data-unit="ed1page" id="ed1page.3.243"></span>
<span class="milestone ed2page page1" data-n="7.96" data-unit="ed2page" id="ed2page.7.96"></span>
            <p>
<span class="lb" data-page="7.242" data-line="17" id="l7.242.17"></span>Ἐπεὶ δὲ καὶ περὶ τούτων αὐτάρκως εἴρηται
<span class="lb" data-page="7.242" data-line="18" id="l7.242.18"></span>πρός γε τὰ παρόντα, περὶ τῶν ἄνωθεν εἰς τὴν γαστέρα
<span class="pb" data-page="7.243" id="p7.243"></span>
<span class="lb" data-page="7.243" data-line="1" id="l7.243.1"></span>συῤῥεόντων ἐπανέλθωμεν· ἐῤῥήθη γὰρ δὴ καὶ ταῦτα διαχωρημάτων
<span class="lb" data-page="7.243" data-line="2" id="l7.243.2"></span>ὑγρότητός τε καὶ πλήθους αἴτια καθίστασθαι.
<span class="lb" data-page="7.243" data-line="3" id="l7.243.3"></span>φέρεται τοίνυν ἄνωθεν εἰς τὴν γαστέρα πολλάκις μὲν εὐρωστίᾳ
<span class="lb" data-page="7.243" data-line="4" id="l7.243.4"></span>τῆς φύσεως ἐκκρινούσης τὸ περιττὸν, ἔστι δ’ ὅτε ὑπ’
<span class="lb" data-page="7.243" data-line="5" id="l7.243.5"></span>ἀῤῥωστίας οὐδὲ τὸ χρηστὸν βαστάζειν δυναμένης. ἐκκρίνεται
<span class="lb" data-page="7.243" data-line="6" id="l7.243.6"></span>μὲν οὖν τὸ περιττὸν ἔν τε ταῖς κρίσεσι καὶ κατὰ τὸν τῆς ὑγείας
<span class="lb" data-page="7.243" data-line="7" id="l7.243.7"></span>ἐνίοτε χρόνον, ὥσπερ ἀμέλει καὶ ταῖς γυναιξὶν ἐφ’ ἑκάστῳ
<span class="lb" data-page="7.243" data-line="8" id="l7.243.8"></span>μηνί. τοιαύτας δὲ καὶ τὰς αἱματηρὰς δυσεντερίας ὁ Ἱπποκράτης
<span class="lb" data-page="7.243" data-line="9" id="l7.243.9"></span>ἔφασκε συμπίπτειν, ἐφ’ ὧν ἀπεκόπη τι κῶλον. εἴδομεν
<span class="lb" data-page="7.243" data-line="10" id="l7.243.10"></span>δὲ καὶ ἡμεῖς οὐ τούτοις μόνοις, ἀλλὰ καὶ ἄλλοις τισὶ συμπιπτούσας
<span class="lb" data-page="7.243" data-line="11" id="l7.243.11"></span>ἐκ περιόδου τινὸς ὡρισμένης. ἅπαντες δ’, οὓς
<span class="lb" data-page="7.243" data-line="12" id="l7.243.12"></span>ἐθεασάμεθα κενουμένους οὕτως, ἐκ γυμναστικοῦ<span class="milestone ed1page" data-n="3.244" data-unit="ed1page" id="ed1page.3.244"></span> τοῦ
<span class="lb" data-page="7.243" data-line="13" id="l7.243.13"></span>πρόσθεν βίου μεθεστήκεσαν εἰς ἀργίαν παντελῆ. τὸ μὲν δὴ
<span class="lb" data-page="7.243" data-line="14" id="l7.243.14"></span>τοιοῦτον περίττωμα τῷ ποσῷ μόνον ἀλλότριόν ἐστιν· ἕτερον
<span class="lb" data-page="7.243" data-line="15" id="l7.243.15"></span>δὲ τῷ ποιῷ, τὰ πολλὰ μὲν ἐν τοῖς ὀξέσι νοσήμασι κριτικῶς
<span class="lb" data-page="7.243" data-line="16" id="l7.243.16"></span>ἐκκρινόμενον, ἔστιν ὅτε δὲ λόγῳ συντήξεως. ἐν τῷ μεταξὺ
<span class="lb" data-page="7.243" data-line="17" id="l7.243.17"></span>δὲ τούτου τε τοῦ παντάπασιν ἀχρήστου καὶ μοχθηροῦ
<span class="lb" data-page="7.243" data-line="18" id="l7.243.18"></span>περιττώματος κᾀκείνου τε τοῦ προειρημένου χρηστοῦ, τρίτον
<span class="pb" data-page="7.244" id="p7.244"></span>
<span class="lb" data-page="7.244" data-line="1" id="l7.244.1"></span>ἄλλο γένος ἐστὶ περιττώματος, οἷόν περ ἐν γαστρὶ τὸ ἡμίπεπτον
<span class="lb" data-page="7.244" data-line="2" id="l7.244.2"></span>σιτίον. ἐκκρίνεται δὲ τοῦτο κατὰ τὰς ἡπατικὰς μάλιστα
<span class="lb" data-page="7.244" data-line="3" id="l7.244.3"></span>διαθέσεις. ὀνομάζουσι δὲ οὕτως ἐφ’ ὧν ἀτονία τοῦ
<span class="lb" data-page="7.244" data-line="4" id="l7.244.4"></span>ἥπατος ἡ νόσος ὑπάρχει, κᾂν μηδεμία συνῇ φλεγμονή. τηνικαῦτα
<span class="lb" data-page="7.244" data-line="5" id="l7.244.5"></span>γὰρ ὅμοιόν τι τὸ πάθημα συμβαίνει τῷ σπλάγχνῳ
<span class="lb" data-page="7.244" data-line="6" id="l7.244.6"></span>τοῖς κατὰ τὴν ἄτονον γαστέρα συμπίπτουσιν, ἐπειδὰν ὀρέγηται
<span class="lb" data-page="7.244" data-line="7" id="l7.244.7"></span>μὲν ἡ γαστὴρ, ἃ δ’ ἂν προσάρηται σιτία μὴ πέψασα,
<span class="lb" data-page="7.244" data-line="8" id="l7.244.8"></span>βαρύνηταί τε καὶ ἡμίπεπτα τοῖς ἐντέροις ἐκπέμπῃ· αὕτη μὲν
<span class="lb" data-page="7.244" data-line="9" id="l7.244.9"></span>γὰρ καὶ εἰς ἔμετον ὁρμᾷ· τὸ δ’ ἧπαρ ἀνάλογόν τι τῷ ἐμέτῳ
<span class="lb" data-page="7.244" data-line="10" id="l7.244.10"></span>πάσχον, ἣν ἐπεσπάσατο τροφὴν, ὡς διὰ στομάχων τῶν κατὰ
<span class="lb" data-page="7.244" data-line="11" id="l7.244.11"></span>τὸ μεσάραιον ἀγγείων, αὖθις ἀποπέμπει δι’ αὐτῶν ἡμίπεπτον.
<span class="lb" data-page="7.244" data-line="12" id="l7.244.12"></span>ἔστι δὲ τῆς τοιαύτης ἐκκρίσεως ἡ ἰδέα, καθάπερ οὖν καὶ εἰκάζουσιν
<span class="lb" data-page="7.244" data-line="13" id="l7.244.13"></span>αὐτὴν οἱ πρὸ ἡμῶν, ἐοικυῖα μάλιστα πλύματι κρεῶν·
<span class="lb" data-page="7.244" data-line="14" id="l7.244.14"></span>ἄμεινον δ’ ἴσως οὐχ ἁπλῶς οὕτω λέγειν, ἀλλ’ εἰς ἀκρίβειαν
<span class="lb" data-page="7.244" data-line="15" id="l7.244.15"></span>τῆς εἰκόνος, ἐναίμων τε καὶ νεοσφαγῶν τῷ λόγῳ προστιθέναι.
<span class="lb" data-page="7.244" data-line="16" id="l7.244.16"></span>καὶ μὲν δὴ καὶ εἴ τις ὑδατῶδες αἷμα τὸ οὕτως ἐκκρινόμενον
<span class="lb" data-page="7.244" data-line="17" id="l7.244.17"></span>εἴποι, καὶ οὗτος ἐμοὶ δοκεῖ σαφῶς ἑρμηνεύειν αὐτό. ﻿
<span class="pb" data-page="7.245" id="p7.245"></span>
<span class="lb" data-page="7.245" data-line="1" id="l7.245.1"></span>τουτὶ μὲν δὴ τὸ σύμπτωμα τοῖς τῶν ἡμιπέπτων σιτίων ἐμέτοις
<span class="lb" data-page="7.245" data-line="2" id="l7.245.2"></span>ἀνάλογον ἔχει. <span class="milestone ed2page" data-n="7.97" data-unit="ed2page" id="ed2page.7.97"></span>τὸ δὲ ἕτερον, ὃ μέλλω λέγειν, ἔοικεν
<span class="lb" data-page="7.245" data-line="3" id="l7.245.3"></span>ὑγροῖς διαχωρήμασι γαστρὸς εἰς ἀκριβεστάτην μὲν ἀφιγμένοις
<span class="lb" data-page="7.245" data-line="4" id="l7.245.4"></span>πέψιν, ἀτυχήσασι δὲ τῆς ἀναδόσεως. ὡς γὰρ καὶ ταῦτα
<span class="lb" data-page="7.245" data-line="5" id="l7.245.5"></span>πάντως δήπου βαρυνομένη πρὸς αὐτῶν ἡ γαστὴρ ἐκκρίνειν
<span class="lb" data-page="7.245" data-line="6" id="l7.245.6"></span>ἐφίεται, κατὰ τὸν αὐτὸν τρόπον καὶ τὸ ἧπαρ, ἐπειδὰν ἱκανῶς
<span class="lb" data-page="7.245" data-line="7" id="l7.245.7"></span>ἀπολαύσῃ τῆς ἀναδοθείσης τροφῆς εἰς ἑαυτὸ, οὐκ ἔτι
<span class="lb" data-page="7.245" data-line="8" id="l7.245.8"></span>ἀνέχεται παρακειμένης ἐπιπλέον, ὅταν οὖν αὕτη μὴ δύνηται
<span class="lb" data-page="7.245" data-line="9" id="l7.245.9"></span>φέρεσθαι πρόσω δι’ ἡντιναοῦν αἰτίαν, ἀναγκαῖον αὐτῇ παλινδρομεῖν
<span class="lb" data-page="7.245" data-line="10" id="l7.245.10"></span>εἰς τὴν γαστέρα, καὶ φαίνεται τηνικαῦτα τὸ ἐκκρινόμενον
<span class="lb" data-page="7.245" data-line="11" id="l7.245.11"></span>αἷμα μελάντερόν τε τοῦ κατὰ φύσιν καὶ στίλβον, ὡς
<span class="lb" data-page="7.245" data-line="12" id="l7.245.12"></span>ἐξ αἵματός τε καὶ μελαίνης χολῆς κεκραμένον. αἷμα μὲν γὰρ
<span class="lb" data-page="7.245" data-line="13" id="l7.245.13"></span>αὐτὸ καθ’ ἑαυτὸ μελαινόμενον ἐν τῷ ψύχεσθαι, πρὸς τῷ
<span class="lb" data-page="7.245" data-line="14" id="l7.245.14"></span>μηδεμίαν ἐπικτᾶσθαι στιλπνότητα, καὶ ἣν ἐξ ἀρχῆς εἶχεν
<span class="lb" data-page="7.245" data-line="15" id="l7.245.15"></span>ἀπόλλυσιν· ἡ μέλαινα δὲ χολὴ στιλπνοτέρα καὶ αὐτοῦ τοῦ
<span class="lb" data-page="7.245" data-line="16" id="l7.245.16"></span>αἵματός ἐστιν, ὥσπερ καὶ ἡ ἐκ τῆς νεκρᾶς θαλάττης ἄσφαλτος,
<span class="lb" data-page="7.245" data-line="17" id="l7.245.17"></span>ἣν Ἰουδαϊκὴν ὀνομάζουσιν. οὐ γὰρ ἀποψυχόμενον τὸ
<span class="lb" data-page="7.245" data-line="18" id="l7.245.18"></span>αἷμα γεννᾷ τὴν μέλαιναν χολὴν, ὥσπερ ἐπὶ τοῦ θρόμβου, ἀλλ’
<span class="pb" data-page="7.246" id="p7.246"></span>
<span class="lb" data-page="7.246" data-line="1" id="l7.246.1"></span>ὑπεροπτώμενον, διὸ καὶ τὴν στιλπνότητα διασωζομένην ἔχει.
<span class="lb" data-page="7.246" data-line="2" id="l7.246.2"></span>οὐ γὰρ ὡς ὁ θρόμβος, ἀποψυχθέντος τοῦ αἵματος, οὕτω καὶ
<span class="lb" data-page="7.246" data-line="3" id="l7.246.3"></span>ἡ μέλαινα χολὴ τὴν γένεσιν ἔχει· τοὐναντίον γὰρ ἅπαν ἐξ
<span class="lb" data-page="7.246" data-line="4" id="l7.246.4"></span>ὑπεροπτήσεώς τε καὶ ζέσεως, οἷον τέφρα τις ἡ μέλαινα χολὴ
<span class="lb" data-page="7.246" data-line="5" id="l7.246.5"></span>συνίσταται, ψυχρὰ μὲν, ὅτι γεώδης, θερμότητος δὲ μετέχουσα,
<span class="lb" data-page="7.246" data-line="6" id="l7.246.6"></span>καθάπερ ἡ τέφρα τε καὶ τὸ ὄξος. ἔρχεται δὲ εἰς τὴν
<span class="lb" data-page="7.246" data-line="7" id="l7.246.7"></span>εἰρημένην διάθεσιν ὁ ἐκ τῆς κοιλίας ἀναδοθεὶς χυμὸς ἐπὶ
<span class="lb" data-page="7.246" data-line="8" id="l7.246.8"></span>πλέον ἐν ἥπατι μένων, τῷ μὴ τυγχάνειν τῆς ἐντεῦθεν ἀναδόσεως.
<span class="lb" data-page="7.246" data-line="9" id="l7.246.9"></span>ὀνομάζεται δὲ ἡ τοιαύτη τῶν ἐκκρίσεων ἰδέα πρὸς
<span class="lb" data-page="7.246" data-line="10" id="l7.246.10"></span>ἐνίων δυσεντερία· καὶ γὰρ οὖν καὶ δάκνονται πολλάκις ὁμοίως
<span class="lb" data-page="7.246" data-line="11" id="l7.246.11"></span>τοῖς δυσεντερικοῖς, ἅτε γὰρ, οἶμαι, τῆς ξανθῆς χολῆς δριμείας
<span class="lb" data-page="7.246" data-line="12" id="l7.246.12"></span>αὐτοῖς γινομένης ἐν τῷ κατοπτᾶσθαι τὸ αἷμα· καλείτω
<span class="lb" data-page="7.246" data-line="13" id="l7.246.13"></span>μὲν οὖν ἕκαστος ὡς ἂν ἐθέλῃ. διαφοραὶ δὲ τῶν ἐκκρινομένων
<span class="lb" data-page="7.246" data-line="14" id="l7.246.14"></span>αἱματωδῶν αἱ πᾶσαι τέσσαρες ὑπάρχουσιν ἐπὶ τέτταρσι
<span class="lb" data-page="7.246" data-line="15" id="l7.246.15"></span>διαθέσεσι· μία μὲν αὐτοῦ τοῦ αἵματος, ἐπὶ τῶν ἀποκοπέντων
<span class="lb" data-page="7.246" data-line="16" id="l7.246.16"></span>κώλων, ἢ γυμνάσια καταλυσάντων ἐκ περιόδου τινὸς
<span class="lb" data-page="7.246" data-line="17" id="l7.246.17"></span>ἀποτελουμένη· δευτέρα δὲ, δι’ ἀτονίαν ἥπατος ὑδατώδους αἵματος
<span class="lb" data-page="7.246" data-line="18" id="l7.246.18"></span>ὑπιόντος, ὃ κρεῶν εἰκάζουσι πλύματι· τρίτη δὲ ἡ νῦν
<span class="pb" data-page="7.247" id="p7.247"></span>
<span class="lb" data-page="7.247" data-line="1" id="l7.247.1"></span>εἰρημένη τοῦ μελαγχολικοῦ καὶ στίλβοντος. αὗται μὲν οὖν αἱ
<span class="lb" data-page="7.247" data-line="2" id="l7.247.2"></span>τρεῖς ἀθρόαν τε ἅμα καὶ πολλὴν ἐργάζονται τὴν ἔκκρισιν· ἡ
<span class="lb" data-page="7.247" data-line="3" id="l7.247.3"></span>τετάρτη δὲ κατὰ βραχύ τε καὶ δι’ ὀλίγου τοῦ χρόνου τὴν ἀπόκρισιν
<span class="lb" data-page="7.247" data-line="4" id="l7.247.4"></span>ἔχει γινομένην, ἐνίοτε μὲν ἀκριβοῦς αἵματος, ἔστι δ’ ὅτε
<span class="lb" data-page="7.247" data-line="5" id="l7.247.5"></span>θρομβώδους. ἐν ταύτῃ καὶ πύου τι συνεκκρίνεται πολλάκις
<span class="lb" data-page="7.247" data-line="6" id="l7.247.6"></span>ὀλίγον, καὶ τῶν καλουμένων ἐφελκίδων, ὑμενώδη τέ τινα σώματα,
<span class="lb" data-page="7.247" data-line="7" id="l7.247.7"></span>μόρια τῶν ἐντέρων αὐτῶν· ἀλλὰ καὶ συνεστηκυῖα πολλάκις
<span class="lb" data-page="7.247" data-line="8" id="l7.247.8"></span>ἐπὶ τούτων ἡ κόπρος ἐκκρίνεται σταγόνας αἵματος ἐφ’
<span class="lb" data-page="7.247" data-line="9" id="l7.247.9"></span>ἑαυτῇ ἔχουσα. αἱ διαθέσεις δὲ τῶν μὲν πρώτων τριῶν ὀλίγον
<span class="lb" data-page="7.247" data-line="10" id="l7.247.10"></span>ἔμπροσθεν εἴρηνται· τῆς τετάρτης δὲ τῆς νῦν εἰρημένης
<span class="lb" data-page="7.247" data-line="11" id="l7.247.11"></span>ἕλκωσις ἐντέρων ἐστὶν ἡ διάθεσις. ταύτην καὶ μόνην ἀξιοῦσί
<span class="lb" data-page="7.247" data-line="12" id="l7.247.12"></span>τινες ὀνομάζεσθαι δυσεντερίαν. ἀλλ’, ὅπερ εἴρηταί μοι πολλάκις,
<span class="lb" data-page="7.247" data-line="13" id="l7.247.13"></span>ὑπὲρ τοῦ μηδὲν παραλειφθῆναι πρᾶγμα μεγάλην δεῖ
<span class="lb" data-page="7.247" data-line="14" id="l7.247.14"></span>πεποιῆσθαι τὴν φροντίδα, τῶν δὲ ὀνομάτων καταφρονητέον.
<span class="lb" data-page="7.247" data-line="15" id="l7.247.15"></span>ἔστι δὲ ἐκ ταὐτοῦ τοῦ γένους τῇ προειρημένῃ δυσεντερίᾳ καὶ ὁ
<span class="lb" data-page="7.247" data-line="16" id="l7.247.16"></span>καλούμενος τεινεσμὸς, ἕλκος ἐν ἀπευθυσμένῳ γινόμενον, τὰ
<span class="lb" data-page="7.247" data-line="17" id="l7.247.17"></span>μὲν ἄλλα συμπτώματα παραπλήσια φέρων, ἐντάσεις δὲ πολὺ
<span class="lb" data-page="7.247" data-line="18" id="l7.247.18"></span>σφοδροτέρας τῶν δυσεντερικῶν.
</p>
          </article>

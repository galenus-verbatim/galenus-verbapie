<article xmlns="http://www.w3.org/1999/xhtml" id="urn:cts:greekLit:tlg0057.tlg045.1st1K-grc1:1.14">
<span class="pb page1" data-page="7.330" id="p7.330"></span>
<span class="milestone ed1page page1" data-n="3.329" data-unit="ed1page" id="ed1page.3.329"></span>
<span class="milestone ed2page page1" data-n="7.125" data-unit="ed2page" id="ed2page.7.125"></span>
            <p>
<span class="lb" data-page="7.330" data-line="12" id="l7.330.12"></span>Τοῖς μὲν ἐπ’ ἐγκαύσει πυρέττουσι τὸ δέρμα
<span class="lb" data-page="7.330" data-line="13" id="l7.330.13"></span>μᾶλλον ἐπὶ τὸ θερμότερόν τε καὶ αὐχμωδέστερον ἤπερ σφυγμοὶ
<span class="lb" data-page="7.330" data-line="14" id="l7.330.14"></span><span class="milestone ed2page" data-n="7.126" data-unit="ed2page" id="ed2page.7.126"></span>πρὸς τὸ πυρετῶδες ἐξανίστανται. καὶ γὰρ οὖν καὶ
<span class="lb" data-page="7.330" data-line="15" id="l7.330.15"></span>διψώδεις ἧττον οἱ τοιοῦτοι τῶν ἴσην ἐχόντων τὴν θερμότητα,
<span class="lb" data-page="7.330" data-line="16" id="l7.330.16"></span>καὶ κατὰ τὴν πρώτην ἐπιβολὴν τῆς χειρὸς ἀκμαῖον ἐπ’ αὐτῶν
<span class="lb" data-page="7.330" data-line="17" id="l7.330.17"></span>φαίνεται τὸ θερμὸν, ἔμπαλιν ἢ ὡς ἐπὶ τῶν διὰ στέγνωσίν
<span class="lb" data-page="7.330" data-line="18" id="l7.330.18"></span>τινα νοσούντων· ἐπαναδίδωσι γὰρ ἐπ’ ἐκείνοις. διακαίεσθαι
<span class="lb" data-page="7.330" data-line="19" id="l7.330.19"></span>δὲ καὶ ἡ κεφαλὴ μάλιστα δοκεῖ τοῖς ἐπ’ ἐγκαύσει πυρέξασι,
<span class="pb" data-page="7.331" id="p7.331"></span>
<span class="lb" data-page="7.331" data-line="1" id="l7.331.1"></span>καὶ χαίρουσί τε μᾶλλον καὶ ὀνίνανται ψυχροῖς καταντλούμενοι,
<span class="lb" data-page="7.331" data-line="2" id="l7.331.2"></span>καὶ οἱ ὀφθαλμοὶ δὲ αὐτοῖς θερμότεροί τε καὶ ἐρυθρότεροι φαίνονται
<span class="lb" data-page="7.331" data-line="3" id="l7.331.3"></span>μετὰ ξηρότητος, ὅσοι γε δὴ χωρὶς κορύζης καὶ κατάῤῥου
<span class="lb" data-page="7.331" data-line="4" id="l7.331.4"></span>κάμνουσιν. ἐνίοις γὰρ τῶν ἐγκαυθέντων καὶ ταῦτα συμπίπτει,
<span class="lb" data-page="7.331" data-line="5" id="l7.331.5"></span>καὶ γίγνεται τούτοις οὐ θερμὴ μόνον, ἀλλὰ καὶ πλήρης
<span class="lb" data-page="7.331" data-line="6" id="l7.331.6"></span>ἡ κεφαλὴ τοῦ αἵματος, ὡς καὶ τὰς φλέβας ἐπιπλέον συντείνεσθαι
<span class="lb" data-page="7.331" data-line="7" id="l7.331.7"></span>συμπάσας, ὅσαι γε καὶ κατὰ τοὺς ὀφθαλμούς εἰσι
<span class="lb" data-page="7.331" data-line="8" id="l7.331.8"></span>καὶ τοὺς κροτάφους, καὶ τὸ μέτωπον, ὅλον τε τὸ πρόσωπον.
<span class="lb" data-page="7.331" data-line="9" id="l7.331.9"></span>ἔστι δ’ οὐχ ἥκιστα διακρῖνον καὶ τοῦτο τὸ πλήρεις εἶναι αὐτοὺς
<span class="lb" data-page="7.331" data-line="10" id="l7.331.10"></span>ἱκανῶς τῶν ἐπὶ ψύξει χυμῶν πυρεττόντων. καὶ γὰρ
<span class="lb" data-page="7.331" data-line="11" id="l7.331.11"></span>καὶ τούτων ὅσοι τὴν κεφαλὴν ἐκακώθησαν, ἑτοίμως ἁλίσκονται
<span class="lb" data-page="7.331" data-line="12" id="l7.331.12"></span>κορύζαις τε καὶ κατάῤῥοις, καὶ ὅ γε πυρετὸς αὐτοῖς ἐνίοτε
<span class="lb" data-page="7.331" data-line="13" id="l7.331.13"></span>σύμπτωμά ἐστι μόνης τῆς ἐν τῇ κεφαλῇ<span class="milestone ed1page" data-n="3.330" data-unit="ed1page" id="ed1page.3.330"></span> διαθέσεως· ὡς
<span class="lb" data-page="7.331" data-line="14" id="l7.331.14"></span>τὰ πολλὰ δὲ τότε μᾶλλον πυρέττουσιν, ὅτε τὸ σῶμα σύμπαν
<span class="lb" data-page="7.331" data-line="15" id="l7.331.15"></span>ψυχθῶσιν ἢ ἐγκαυθῶσιν. ἧττον δ’ ἐστὶ θερμὸν τὸ δέρμα
<span class="lb" data-page="7.331" data-line="16" id="l7.331.16"></span>τοῖς ψυχθεῖσιν, ἐν ὄγκῳ τε μείζονι τὸ σῶμα, καὶ οὐδεὶς
<span class="lb" data-page="7.331" data-line="17" id="l7.331.17"></span>αὐχμὸς ἀμφὶ τὸ πρόσωπον, οἷος τοῖς ἐπ’ ἐγκαύσει πυρέττουσιν
<span class="lb" data-page="7.331" data-line="18" id="l7.331.18"></span>ἄνευ τοῦ πεπληρῶσθαι τὴν κεφαλήν. ὡς τὰ πολλὰ μὲν
<span class="lb" data-page="7.331" data-line="19" id="l7.331.19"></span>οὖν εἴωθεν ἅπασι τοῖς τοιούτοις ἡ κεφαλὴ πληροῦσθαι, πλὴν
<span class="pb" data-page="7.332" id="p7.332"></span>
<span class="lb" data-page="7.332" data-line="1" id="l7.332.1"></span>εἴ τις ἀκριβῶς εἴη καθαρὸς καὶ ἀπέριττος τὸ σῶμα· τούτοις
<span class="lb" data-page="7.332" data-line="2" id="l7.332.2"></span>γὰρ μόνοις ἐνδέχεται θερμαινομένην τὴν κεφαλὴν ἀπλήρωτον
<span class="lb" data-page="7.332" data-line="3" id="l7.332.3"></span>διαμένειν, ὅμως μὴν ἔστιν ὅτε καὶ χωρὶς τοῦ πεπληρῶσθαι
<span class="lb" data-page="7.332" data-line="4" id="l7.332.4"></span>θερμασίαν παμπόλλην καταλαμβάνειν σύμπασαν αὐτὴν ἐγκαυθεῖσαν.
<span class="lb" data-page="7.332" data-line="5" id="l7.332.5"></span>αὕτη μὲν οὖν ἡ διάθεσις ἐναργέστατα διαφέρει τῆς
<span class="lb" data-page="7.332" data-line="6" id="l7.332.6"></span>κατὰ ψύξιν· ἡ δὲ μετὰ τοῦ πεπληρῶσθαι δυσδιάκριτός ἐστιν,
<span class="lb" data-page="7.332" data-line="7" id="l7.332.7"></span>ὡς ἂν καὶ κατάῤῥουν ἐπικαλουμένη καὶ κόρυζαν, ἅπερ καὶ
<span class="lb" data-page="7.332" data-line="8" id="l7.332.8"></span>τοῖς ψυχθεῖσι συμβαίνει, ἀλλ’ ὡς εἴρηται, τὸ αὐχμῶδες καὶ
<span class="lb" data-page="7.332" data-line="9" id="l7.332.9"></span>τὸ ἄγαν θερμὸν τοῦ δέρματος, ὅσα τ’ ἄλλα μικρὸν ἔμπροσθεν
<span class="lb" data-page="7.332" data-line="10" id="l7.332.10"></span>εἶπον, ἴδια τῶν ἐγκαυθέντων εἰσὶ, περὶ ὧν ἐπιπλέον ἐν τοῖς
<span class="lb" data-page="7.332" data-line="11" id="l7.332.11"></span>τῆς θεραπευτικῆς μεθόδου λεχθήσεται σὺν ταῖς ἄλλαις ἁπάσαις
<span class="lb" data-page="7.332" data-line="12" id="l7.332.12"></span>τῶν ἐφημέρων πυρετῶν διαφοραῖς, ὧν τὰς διαγνώσεις
<span class="lb" data-page="7.332" data-line="13" id="l7.332.13"></span>ἐν τῷ δευτέρῳ περὶ κρίσεων εἰρηκότες, οὐδὲν ἔτι δεόμεθα νῦν
<span class="lb" data-page="7.332" data-line="14" id="l7.332.14"></span>ἐκδιηγεῖσθαι. ἀλλὰ τοῦτον μὲν ἤδη τὸν λόγον ἐνταυθοῖ καταπαύσομεν,
<span class="lb" data-page="7.332" data-line="15" id="l7.332.15"></span>ἑξῆς δὲ τῶν ἐπὶ χυμοῖς ἀναπτομένων πυρετῶν
<span class="lb" data-page="7.332" data-line="16" id="l7.332.16"></span>ἁπάσας ἐροῦμεν τὰς διαφοράς.
</p>
          </article>

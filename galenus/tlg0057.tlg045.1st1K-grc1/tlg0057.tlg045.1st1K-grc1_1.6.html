<article xmlns="http://www.w3.org/1999/xhtml" id="urn:cts:greekLit:tlg0057.tlg045.1st1K-grc1:1.6">
<span class="pb page1" data-page="7.289" id="p7.289"></span>
<span class="milestone ed1page page1" data-n="3.323" data-unit="ed1page" id="ed1page.3.323"></span>
<span class="milestone ed2page page1" data-n="7.112" data-unit="ed2page" id="ed2page.7.112"></span>
            <p>
<span class="lb" data-page="7.289" data-line="4" id="l7.289.4"></span>Αἱ δὲ θερμότεραι τοῦ περιέχοντος ἡμᾶς
<span class="lb" data-page="7.289" data-line="5" id="l7.289.5"></span>ἀέρος καταστάσεις, οἷαι περὶ κυνὸς ἐπιτολὴν γίνονται μάλιστα,
<span class="lb" data-page="7.289" data-line="6" id="l7.289.6"></span>διὰ μὲν τῆς εἰσπνοῆς ἄντικρυς αὐτὴν θερμαίνουσι τὴν
<span class="lb" data-page="7.289" data-line="7" id="l7.289.7"></span>καρδίαν· ἔξωθεν δὲ περικεχυμέναι τῷ σώματι σύμπαν αὐτὸ
<span class="lb" data-page="7.289" data-line="8" id="l7.289.8"></span>θερμὸν ἀποφαίνουσι, καὶ μάλιστα τὰς ἀρτηρίας, ὡς ἂν ἑλκούσας
<span class="lb" data-page="7.289" data-line="9" id="l7.289.9"></span>τι καὶ τῆς οὐσίας αὐτῆς τοῦ περιέχοντος ἡμᾶς ἀέρος,
<span class="lb" data-page="7.289" data-line="10" id="l7.289.10"></span>οἷς ἅπασι συνδιατίθεσθαι τὴν καρδίαν ἀναγκαῖόν ἐστι, καὶ
<span class="lb" data-page="7.289" data-line="11" id="l7.289.11"></span>θερμὴν ἀμέτρως γινομένην αὐτὴν πρώτην τε καὶ μάλιστα τὴν
<span class="lb" data-page="7.289" data-line="12" id="l7.289.12"></span>πυρετώδη διάθεσιν ἴσχειν, ἐπιπέμπειν τε παντὶ τῷ σώματι.
<span class="lb" data-page="7.289" data-line="13" id="l7.289.13"></span>κατὰ δὲ τὰς λοιμώδεις καταστάσεις ἡ εἰσπνοὴ μάλιστα αἰτία.
<span class="lb" data-page="7.289" data-line="14" id="l7.289.14"></span>γίνεται μὲν γάρ ποτε καὶ διὰ τοὺς ἐν τῷ σώματι χυμοὺς ἐπιτηδείους
<span class="lb" data-page="7.289" data-line="15" id="l7.289.15"></span>πρὸς σῆψιν ὑπάρχοντας, ὅταν ἀφορμήν τινα βραχεῖαν
<span class="lb" data-page="7.289" data-line="16" id="l7.289.16"></span>ἐκ τοῦ περιέχοντος εἰς ἀρχὴν πυρετοῦ λάβῃ τὸ ζῶον·
<span class="lb" data-page="7.289" data-line="17" id="l7.289.17"></span>ὡς τὰ πολλὰ δὲ ἐκ τῆς ἀναπνοῆς ἄρχεται τοῦ πέριξ ἀέρος ὑπὸ
<span class="lb" data-page="7.289" data-line="18" id="l7.289.18"></span>σηπεδονώδους ἀναθυμιάσεως μιανθέντος. ἡ δὲ ἀρχὴ τῆς
<span class="pb" data-page="7.290" id="p7.290"></span>
<span class="lb" data-page="7.290" data-line="1" id="l7.290.1"></span>σηπεδόνος ἤτοι πλῆθός τι νεκρῶν ἐστι μὴ καυθέντων, ὡς ἐν
<span class="lb" data-page="7.290" data-line="2" id="l7.290.2"></span>πολέμοις εἴωθε συμπίπτειν· ἢ ἐκ τελμάτων τινῶν, ἢ λιμνῶν
<span class="lb" data-page="7.290" data-line="3" id="l7.290.3"></span>ἀναθυμιάσεις ὥρᾳ θέρους· ἔστι δ’ ὅτε κατάρχει μὲν ἄμετρος
<span class="lb" data-page="7.290" data-line="4" id="l7.290.4"></span>θερμασία τοῦ περιέχοντος, ὡς ἐπὶ τοῦ καταλαβόντος Ἀθηναίους
<span class="lb" data-page="7.290" data-line="5" id="l7.290.5"></span>λοιμοῦ, καθά φησιν ὁ Θουκυδίδης· ἀλλ’ ἐν καλύβαις
<span class="lb" data-page="7.290" data-line="6" id="l7.290.6"></span>πνιγηραῖς ὥρᾳ θέρους διαιτωμένων ὁ φθόρος κατὰ τὸ σῶμα
<span class="lb" data-page="7.290" data-line="7" id="l7.290.7"></span>ἐγίνετο. τῷ δ’ εἶναι τοὺς ἐν τῷ σώματι χυμοὺς ἐκ μοχθηρᾶς
<span class="lb" data-page="7.290" data-line="8" id="l7.290.8"></span>διαίτης ἐπιτηδείους εἰς σῆψιν ἀρχὴ τοῦ λοιμώδους γίνεται
<span class="lb" data-page="7.290" data-line="9" id="l7.290.9"></span>πυρετοῦ. τάχα δὲ καὶ κατὰ τὸ συνεχὲς ἐξ Αἰθιοπίας ἐῤῥύη
<span class="lb" data-page="7.290" data-line="10" id="l7.290.10"></span>τινὰ σηπεδονώδη μιάσματα τοῖς ἐπιτηδείως ἔχουσι σώματα
<span class="lb" data-page="7.290" data-line="11" id="l7.290.11"></span>βλαβῆναι πρὸς αὐτῶν, αἴτια πυρετοῦ γενησόμενα. χρὴ γὰρ
<span class="lb" data-page="7.290" data-line="12" id="l7.290.12"></span>μεμνῆσθαι τούτου ἀεὶ παρ’ ὅλον αὐτὸν τὸν λόγον, ὡς οὐδὲν
<span class="lb" data-page="7.290" data-line="13" id="l7.290.13"></span>τῶν αἰτίων ἄνευ τῆς τοῦ πάσχοντος ἐπιτηδειότητος ἐνεργεῖν
<span class="lb" data-page="7.290" data-line="14" id="l7.290.14"></span>πέφυκεν· ἢ οὕτως ἂν οἵ τ’ ἐν ἡλίῳ θερινῷ διατρίψαντες ἅπαντες
<span class="lb" data-page="7.290" data-line="15" id="l7.290.15"></span>ἐπύρεττον οἵ τ’ ἐπὶ πλέον κινηθέντες, ἢ οἰνωθέντες, ἢ θυμωθέντες,
<span class="lb" data-page="7.290" data-line="16" id="l7.290.16"></span>ἢ λυπηθέντες. οὕτω δ’ ἂν, οἶμαι, καὶ περὶ κυνὸς ἐπιτολὴν
<span class="lb" data-page="7.290" data-line="17" id="l7.290.17"></span>ἅπαντες ἐνόσουν ἔν τε τοῖς λοιμοῖς ἀπέθνησκον· ἀλλ’, ὡς
<span class="pb" data-page="7.291" id="p7.291"></span>
<span class="lb" data-page="7.291" data-line="1" id="l7.291.1"></span>εἴρηται, μεγίστη μοῖρα γενέσεως νοσημάτων ἐστὶν ἡ τοῦ
<span class="lb" data-page="7.291" data-line="2" id="l7.291.2"></span>μέλλοντος πάσχειν σώματος ἑτοιμότης. ὑποκείσθω γοῦν ὡς
<span class="lb" data-page="7.291" data-line="3" id="l7.291.3"></span>ἐν παραδείγματι, κατὰ μὲν τὸ περιέχον ἐμφέρεσθαί τινα λοιμοῦ
<span class="lb" data-page="7.291" data-line="4" id="l7.291.4"></span>σπέρματα; τῶν δ’ ὁμιλούντων αὐτῷ σωμάτων τὰ μὲν
<span class="lb" data-page="7.291" data-line="5" id="l7.291.5"></span>εἶναι περιττωμάτων παντοίων μεστὰ ἑτοίμων ἤδη καὶ καθ’
<span class="lb" data-page="7.291" data-line="6" id="l7.291.6"></span>ἑαυτὰ σήπεσθαι, τὰ δὲ ἀπέριττα καὶ καθαρά· καὶ προσκείσθω
<span class="lb" data-page="7.291" data-line="7" id="l7.291.7"></span>τοῖς μὲν προτέροις ἔμφραξις τῶν πόρων πολλαχόθεν,
<span class="lb" data-page="7.291" data-line="8" id="l7.291.8"></span>καὶ ἡ καλουμένη πληθώρα καὶ βίος ἀργὸς ἐν ἀδδηφαγίαις καὶ
<span class="lb" data-page="7.291" data-line="9" id="l7.291.9"></span>μέθαις καὶ ἀφροδισίων ἀμέτροις χρήσεσι καὶ ταῖς ἐξ ἀνάγκης
<span class="lb" data-page="7.291" data-line="10" id="l7.291.10"></span>ἅπασι τοῖς εἰρημένοις ἀκολουθούσαις ἀπεψίαις· τοῖς δ’ ἄλλοις
<span class="lb" data-page="7.291" data-line="11" id="l7.291.11"></span>ἅπασι σώμασι τοῖς καθαροῖς καὶ ἀπερίττοις ὑπαρχέτω
<span class="lb" data-page="7.291" data-line="12" id="l7.291.12"></span>πρὸς τοῖς οὖσιν ἀγαθοῖς εὔπνοια μὲν ἅπασι τοῖς πόροις
<span class="lb" data-page="7.291" data-line="13" id="l7.291.13"></span>ἀφράκτοις τε καὶ ἀθλίπτοις ὑπάρχουσι, γυμνάσια δὲ σύμμετρα
<span class="lb" data-page="7.291" data-line="14" id="l7.291.14"></span>καὶ σώφρων δίαιτα· κᾄπειτα ἐπὶ ταύταις ταῖς ὑποθέσεσιν
<span class="lb" data-page="7.291" data-line="15" id="l7.291.15"></span>ἐννόησον, ὅπως ἑκάτερα τῶν σωμάτων εἰκός ἐστι διατίθεσθαι
<span class="lb" data-page="7.291" data-line="16" id="l7.291.16"></span>πρὸς τῶν ἀναπνεομένων εἰς αὐτὰ σηπεδονωδῶν ἀέρων.
<span class="lb" data-page="7.291" data-line="17" id="l7.291.17"></span>ἆρ’ οὐκ εἰκὸς τὰ μὲν εὐθὺς ὑπὸ τῆς πρώτης εἰσπνοῆς ἀρχήν
<span class="lb" data-page="7.291" data-line="18" id="l7.291.18"></span>τε τοῦ σήπεσθαι <span class="milestone ed2page" data-n="7.113" data-unit="ed2page" id="ed2page.7.113"></span>λαμβάνειν, ἐπὶ πλεῖστόν τε προσέρχεσθαι
<span class="pb" data-page="7.292" id="p7.292"></span>
<span class="lb" data-page="7.292" data-line="1" id="l7.292.1"></span>κακώσεως· ὅσα δὲ ἀπέριττα καὶ καθαρὰ, τὰ μὲν μηδόλως,
<span class="lb" data-page="7.292" data-line="2" id="l7.292.2"></span>τὰ δὲ ἐπ’ ὀλίγον πάσχειν, ὡς ῥᾴστην αὐτοῖς γίγνεσθαι
<span class="lb" data-page="7.292" data-line="3" id="l7.292.3"></span>τὴν εἰς τὸ κατὰ φύσιν ἐπάνοδον; οὕτω δὲ κᾀπειδὰν ἡ κατὰ
<span class="lb" data-page="7.292" data-line="4" id="l7.292.4"></span>τὸν ἀέρα κρᾶσις ἀμέτρως ἐκτραπῇ τοῦ κατὰ φύσιν ἐς ὑγρότητά
<span class="lb" data-page="7.292" data-line="5" id="l7.292.5"></span>τε καὶ θερμότητα, λοιμώδη μὲν ἀνάγκη γενέσθαι νοσήματα,
<span class="lb" data-page="7.292" data-line="6" id="l7.292.6"></span>πάσχειν δ’ ἐν αὐτοῖς μάλιστα τοὺς ἤδη προπεπληρωμένους
<span class="lb" data-page="7.292" data-line="7" id="l7.292.7"></span>ὑγρότητος περιττῆς· ὡς ὅστις γε συμμέτροις τε πόνοις
<span class="lb" data-page="7.292" data-line="8" id="l7.292.8"></span>καὶ βίῳ κεκοσμημένῳ χρῆται, τὸ πάμπαν ἀπαθὴς διαμένει
<span class="lb" data-page="7.292" data-line="9" id="l7.292.9"></span>κατὰ πάσας τὰς τοιαύτας διαθέσεις. οὗτος ὁ λόγος ἐφ’ ἑνὸς
<span class="lb" data-page="7.292" data-line="10" id="l7.292.10"></span>μὲν εἴρηται παραδείγματος, ἀληθεύεται δὲ ὅμως ἐπὶ παντὸς
<span class="lb" data-page="7.292" data-line="11" id="l7.292.11"></span>γένους αἰτίας. καὶ ὅστις γε προῄρηται τελέως ἐν αὐτῷ γυμνάσασθαι,
<span class="lb" data-page="7.292" data-line="12" id="l7.292.12"></span>τὸ περὶ τῶν προκαταρκτικῶν αἰτίων ἀναγινωσκέτω
<span class="lb" data-page="7.292" data-line="13" id="l7.292.13"></span>βιβλίον· ἐγὼ δὲ ἐν τῷ παρόντι μήκους φειδόμενος ἑνὶ κεφαλαίῳ
<span class="lb" data-page="7.292" data-line="14" id="l7.292.14"></span>σύμπαντα περιλαβὼν αὐτὸν ἀπαλλάξομαι. χρὴ γὰρ
<span class="lb" data-page="7.292" data-line="15" id="l7.292.15"></span>ἐφ’ ἑκάστου τῶν αἰτίων, ᾗ τινι μάλιστα ἐπισκεψάμενον δυνάμει
<span class="lb" data-page="7.292" data-line="16" id="l7.292.16"></span>νοσάζειν πέφυκεν, ἑξῆς ἐπισκοπεῖσθαι τὰς ὁμολογούσας τε
<span class="lb" data-page="7.292" data-line="17" id="l7.292.17"></span>καὶ ἀντιβαινούσας αὐτῷ διαθέσεις τῶν σωμάτων, εὖ εἰδότα
<span class="lb" data-page="7.292" data-line="18" id="l7.292.18"></span>ὡς ταῖς μὲν ὁμολογούσαις ἑτοίμη βλάβη, ταῖς δὲ ἐναντιουμέναις ﻿
<span class="pb" data-page="7.293" id="p7.293"></span>
<span class="lb" data-page="7.293" data-line="1" id="l7.293.1"></span>τε καὶ ἀπομαχομέναις, εἰς ὅσον ἂν ἥκῃ δυνάμεως καὶ
<span class="lb" data-page="7.293" data-line="2" id="l7.293.2"></span>μεγέθους ἡ ἐναντίωσις, εἰς τοσοῦτον ἀηττήτοις ὑπάρξει διαμένειν.
<span class="lb" data-page="7.293" data-line="3" id="l7.293.3"></span>οἶδα γοῦν ἔγωγέ ποτε τοιαύτης καταστάσεως γενομένης,
<span class="lb" data-page="7.293" data-line="4" id="l7.293.4"></span>οἵαν Ἱπποκράτης ἐν Κρανῶνι γενέσθαι φησὶν, ἄνθρακας
<span class="lb" data-page="7.293" data-line="5" id="l7.293.5"></span>ἐπιδημήσαντας οὐκ ὀλίγους, ὧν ἥ τε γένεσις καὶ ἄλλα
<span class="lb" data-page="7.293" data-line="6" id="l7.293.6"></span>σύμπαντα καθ’ ὃν ἐκεῖνος ἔγραψε τρόπον ἠκριβοῦτο. καὶ
<span class="lb" data-page="7.293" data-line="7" id="l7.293.7"></span>μέντοι καὶ ὅσα κατὰ τὸ τρίτον τῶν ἐπιδημιῶν ἐπὶ τῆς λοιμώδους
<span class="lb" data-page="7.293" data-line="8" id="l7.293.8"></span>ἔγραψε καταστάσεως, καὶ ταῦτα σύμπαντα καθ’ ἑτέραν
<span class="lb" data-page="7.293" data-line="9" id="l7.293.9"></span>ὁμοίαν ἐκείνῃ κατάστασιν ὡσαύτως ἐγίνετο. κεφάλαιον δὲ
<span class="lb" data-page="7.293" data-line="10" id="l7.293.10"></span>αὐτῶν ἦν, ὡς αὐτὸς ὁ Ἱπποκράτης ἐδήλωσεν, ἡ σηπεδὼν,
<span class="lb" data-page="7.293" data-line="11" id="l7.293.11"></span>καὶ ἡμεῖς τοῦτο προγινώσκοντες εὐθὺς ἀρχομένης τῆς καταστάσεως,
<span class="lb" data-page="7.293" data-line="12" id="l7.293.12"></span>ὅσα μὲν ὑγρὰ τῶν σωμάτων ἑωρῶμεν, εὐθὺς ἐκ
<span class="lb" data-page="7.293" data-line="13" id="l7.293.13"></span>παντὸς τρόπου ξηραίνειν ἐπεχειροῦμεν· ὅσα δὲ ξηρότερα, τὴν
<span class="lb" data-page="7.293" data-line="14" id="l7.293.14"></span>ἀρχαίαν φύσιν ἐπὶ τούτων ἐφυλάττομεν· ὅσα δὲ περιττωματικὰ,
<span class="lb" data-page="7.293" data-line="15" id="l7.293.15"></span>καθάρσεσιν ἐξιώμεθα· τὰς δὲ ἐμφράξεις τῶν πόρων
<span class="lb" data-page="7.293" data-line="16" id="l7.293.16"></span>ἐξεφράττομέν τε καὶ διεῤῥύπτομεν. ἀλλὰ ταῦτα μὲν ἤδη πως
<span class="lb" data-page="7.293" data-line="17" id="l7.293.17"></span>ἔχεται τῆς θεραπευτικῆς μεθόδου, καὶ δῆλον ὅτι δι’ ἐκείνης
<span class="lb" data-page="7.293" data-line="18" id="l7.293.18"></span>τῆς πραγματείας ἐπὶ πλεῖστον εἰρήσεται. νῦν δὲ ἐπεμνήσθην
<span class="pb" data-page="7.294" id="p7.294"></span>
<span class="lb" data-page="7.294" data-line="1" id="l7.294.1"></span>αὐτῶν ἀκολουθήσας τῷ λόγῳ διδάσκοντι, καθ’ ὅν τινα τρόπον
<span class="lb" data-page="7.294" data-line="2" id="l7.294.2"></span>ὑπὸ μιᾶς αἰτίας δυναστευούσης ἔνιοι μὲν ἁλίσκονται
<span class="lb" data-page="7.294" data-line="3" id="l7.294.3"></span>πυρετοῖς, <span class="milestone ed1page" data-n="3.324" data-unit="ed1page" id="ed1page.3.324"></span>ἔνιοι δὲ ἀπαθεῖς διαμένουσιν. αἱ γὰρ τῶν
<span class="lb" data-page="7.294" data-line="4" id="l7.294.4"></span>σωμάτων διαθέσεις ἀνόμοιοί τε καὶ πολυειδεῖς ὑπάρχουσαι,
<span class="lb" data-page="7.294" data-line="5" id="l7.294.5"></span>τινὲς μὲν εὐνίκητοί τε καὶ παθεῖν ἑτοιμόταται πρὸς τῆς ἐνεργούσης
<span class="lb" data-page="7.294" data-line="6" id="l7.294.6"></span>αἰτίας εἰσὶ, τινὲς δὲ ἀήττητοι καὶ τὸ πάμπαν ἀπαθεῖς
<span class="lb" data-page="7.294" data-line="7" id="l7.294.7"></span>ὑπάρχουσιν, ἢ δυσκόλως πάσχουσιν. εἰς ἀπόδειξιν δὲ τοῦ
<span class="lb" data-page="7.294" data-line="8" id="l7.294.8"></span>πράγματος ἠναγκάσθημεν ὑπομνησθῆναι καὶ τῆς θεραπείας,
<span class="lb" data-page="7.294" data-line="9" id="l7.294.9"></span>ὅμοιόν τι παθόντες Ἱπποκράτει προγράψαντί που κατά τινα
<span class="lb" data-page="7.294" data-line="10" id="l7.294.10"></span>τρόπον ἐκεῖνο τὸ πολυθρύλλητον ῥῆμα, τὸ δηλοῖ δὲ ἡ ἴησις.
</p>
          </article>

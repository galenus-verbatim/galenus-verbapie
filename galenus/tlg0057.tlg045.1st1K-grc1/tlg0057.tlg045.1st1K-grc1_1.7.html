<article xmlns="http://www.w3.org/1999/xhtml" id="urn:cts:greekLit:tlg0057.tlg045.1st1K-grc1:1.7">
<span class="pb page1" data-page="7.294" id="p7.294"></span>
<span class="milestone ed1page page1" data-n="3.324" data-unit="ed1page" id="ed1page.3.324"></span>
<span class="milestone ed2page page1" data-n="7.113" data-unit="ed2page" id="ed2page.7.113"></span>
            <p>
<span class="lb" data-page="7.294" data-line="11" id="l7.294.11"></span>Ἔστι μὲν οὖν καὶ ἡ προφυλακὴ λεγομένη
<span class="lb" data-page="7.294" data-line="12" id="l7.294.12"></span>κατά τινα τοιοῦτον τρόπον ἴασις. ἀμέλει καὶ συγκέχυται
<span class="lb" data-page="7.294" data-line="13" id="l7.294.13"></span>πολλαχόθι τὰ ὀνόματα παρὰ τοῖς ἰατροῖς. ὥσπερ γὰρ ἐν
<span class="lb" data-page="7.294" data-line="14" id="l7.294.14"></span>ἑτέρῳ δέδεικται γράμματι, πᾶν ἔργον ἰατροῦ τῶν περὶ τὸ
<span class="lb" data-page="7.294" data-line="15" id="l7.294.15"></span>σῶμα <span class="milestone ed2page" data-n="7.114" data-unit="ed2page" id="ed2page.7.114"></span>σφαλμάτων ἐπανορθωτικόν ἐστιν. ἀλλ’ οὐδὲν
<span class="lb" data-page="7.294" data-line="16" id="l7.294.16"></span>εἰς τὰ παρόντα τῆς τοιαύτης δεῖ λεπτολογίας, εἴτε γὰρ εἰς δύο
<span class="lb" data-page="7.294" data-line="17" id="l7.294.17"></span>τέμνεις ὀνόματα τὸ σύμπαν, ἴασιν καὶ προφυλακὴν, εἴτε εἰς
<span class="lb" data-page="7.294" data-line="18" id="l7.294.18"></span>ἓν ἄμφω συνάγεις, ἴασιν ὀνομάζων, οὐ μικρὸν τεκμήριόν
<span class="pb" data-page="7.295" id="p7.295"></span>
<span class="lb" data-page="7.295" data-line="1" id="l7.295.1"></span>ἐστι τοῦ μὴ πάσχειν ὁμοίως ὑπὸ τῆς τοιαύτης αἰτίας ἅπαντας
<span class="lb" data-page="7.295" data-line="2" id="l7.295.2"></span>ἡ τῶν κωλυθέντων ἁλῶναι τοῖς ἐπιδημίοις τε καὶ λοιμώδεσι
<span class="lb" data-page="7.295" data-line="3" id="l7.295.3"></span>νοσήμασι διάθεσις. εἷς μὲν γὰρ καὶ πρῶτος σκοπός ἐστιν ἐπὶ
<span class="lb" data-page="7.295" data-line="4" id="l7.295.4"></span>πάντων κοινὸς, ἀπέριττον ὅτι μάλιστα καὶ εὔπνουν εἶναι τὸ
<span class="lb" data-page="7.295" data-line="5" id="l7.295.5"></span>σῶμα· δεύτερος δὲ ἐφεξῆς τῷδε, ὡς πρὸς τὴν δυναστεύουσαν
<span class="lb" data-page="7.295" data-line="6" id="l7.295.6"></span>αἰτίαν ἀπομάχεσθαι ὡς δυνατόν. ὅσοις δὲ τἀναντία τούτων
<span class="lb" data-page="7.295" data-line="7" id="l7.295.7"></span>ὑπάρχει, τάχιστά τε πάσχουσι καὶ μάλιστα κάμνουσιν. ἐπεὶ
<span class="lb" data-page="7.295" data-line="8" id="l7.295.8"></span>δὲ τῶν λοιμωδῶν ἐμνημόνευσα πυρετῶν ὑπὸ σηπεδόνος ἁπάντων
<span class="lb" data-page="7.295" data-line="9" id="l7.295.9"></span>γινομένων, ἄξιον ἐπιστάντα τὸν λόγον ἐν τῷδε διασκέψασθαι
<span class="lb" data-page="7.295" data-line="10" id="l7.295.10"></span>περὶ παλαιοῦ δόγματος, ἅπαντα πυρετὸν ἐπὶ τῇ
<span class="lb" data-page="7.295" data-line="11" id="l7.295.11"></span>τῶν χυμῶν σήψει φάσκοντος γενέσθαι. κινδυνεύει γὰρ οὖν
<span class="lb" data-page="7.295" data-line="12" id="l7.295.12"></span>δοξάζειν ὧδε καὶ ὁ τῶν ἀπ’ Ἀθηναίου χορὸς, ἄνδρες οὐχὶ
<span class="lb" data-page="7.295" data-line="13" id="l7.295.13"></span>φαυλότατοι τά τ’ ἄλλα τῆς τέχνης καὶ οὐχ ἥκιστα πυρετῶν ἐπιστήμης,
<span class="lb" data-page="7.295" data-line="14" id="l7.295.14"></span>περὶ ὧν κᾀγὼ τό γε πλεῖστον αὐτοῖς σύμφημι, πλὴν
<span class="lb" data-page="7.295" data-line="15" id="l7.295.15"></span>ἕν τι παρίημι, τοὺς ἐφημέρους ὀνομαζομένους πυρετούς. οὐ
<span class="lb" data-page="7.295" data-line="16" id="l7.295.16"></span>γάρ μοι δοκοῦσιν οὗτοι σήψεσιν ἕπεσθαι χυμῶν, ἀλλ’ ὁ μὲν
<span class="lb" data-page="7.295" data-line="17" id="l7.295.17"></span>ἐπ’ ἐγκαύσει πυρέξας ὑπὸ τῆς τοῦ δρῶντος αἰτίου θερμασίας
<span class="pb" data-page="7.296" id="p7.296"></span>
<span class="lb" data-page="7.296" data-line="1" id="l7.296.1"></span>ἀλλοιοῦσθαι πέφυκε· τῷ δ’ ἐπὶ θυμῷ πυρέττοντι, καὶ τούτῳ
<span class="lb" data-page="7.296" data-line="2" id="l7.296.2"></span>ζέσιν μέν τινα γενέσθαι τοῦ κατὰ τὴν καρδίαν αἵματος ἀναγκαῖον,
<span class="lb" data-page="7.296" data-line="3" id="l7.296.3"></span>οὐ μὴν ἤδη γε καὶ σῆψιν. οὕτω δὲ καὶ τῷ γυμνασαμένῳ
<span class="lb" data-page="7.296" data-line="4" id="l7.296.4"></span>πλείονα θερμασίαν ἀνῆφθαι παρὰ φύσιν ἄνευ σήψεως
<span class="lb" data-page="7.296" data-line="5" id="l7.296.5"></span>χυμῶν· καὶ ὅστις ἐπυκνώθη τὸ δέρμα, δριμύτερα περιττώματα
<span class="lb" data-page="7.296" data-line="6" id="l7.296.6"></span>δι’ αὐτοῦ κενούμενος, ἀθροισθέντων ἐκείνων, ἐπύρεξεν
<span class="lb" data-page="7.296" data-line="7" id="l7.296.7"></span>ἄνευ σηπεδόνος χυμῶν, καὶ μὲν δὴ καὶ οἱ ἐπὶ βουβῶσι πυρετοὶ
<span class="lb" data-page="7.296" data-line="8" id="l7.296.8"></span>πάντες κακοὶ, πλὴν τῶν ἐφημέρων, Ἱπποκράτης πού
<span class="lb" data-page="7.296" data-line="9" id="l7.296.9"></span>φησι, καίτοι καὶ ὁ βουβὼν ἐκ τοῦ γένους ἐστὶ τῶν φλεγμονῶν·
<span class="lb" data-page="7.296" data-line="10" id="l7.296.10"></span>καὶ σύμφημι κατά γε τοῦτο τῷ τῆς σήψεως λόγῳ, διὰ
<span class="lb" data-page="7.296" data-line="11" id="l7.296.11"></span>τοῦτο γὰρ ἐπὶ ταῖς φλεγμοναῖς πυρέττουσιν, οὐχ ὡς Ἐρασίστρατος
<span class="lb" data-page="7.296" data-line="12" id="l7.296.12"></span>ὑπελάμβανεν. ἀλλ’ ὅμως εἰσί τινες ἐπὶ βουβῶσι
<span class="lb" data-page="7.296" data-line="13" id="l7.296.13"></span>πυρετοὶ τοῦ γένους τῶν ἐφημέρων, ὥσπερ ἕτεροί τινες ἀγγέλλουσιν,
<span class="lb" data-page="7.296" data-line="14" id="l7.296.14"></span>οὐκ εὐμεταχείριστα νοσήματα, φλεγμονῆς ἢ ἕλκους ἢ
<span class="lb" data-page="7.296" data-line="15" id="l7.296.15"></span>ἀποστάσεως ἤ τινος ἑτέρας τοιαύτης ἐν σπλάγχνῳ διαθέσεως
<span class="lb" data-page="7.296" data-line="16" id="l7.296.16"></span>ἔγγονα. διαφέρουσι δὲ οἱ ἐπὶ βουβῶσιν ἐφήμεροι πυρετοὶ
<span class="lb" data-page="7.296" data-line="17" id="l7.296.17"></span>τῶν ἐπὶ ταῖς σήψεσι συνισταμένων ἤτοι κατά τι σπλάγχνον,
<span class="lb" data-page="7.296" data-line="18" id="l7.296.18"></span>ἢ κατὰ κοῖλα καὶ μέγιστα τῶν ἀγγείων, ὅτι τοῖς μὲν ἐπὶ
<span class="pb" data-page="7.297" id="p7.297"></span>
<span class="lb" data-page="7.297" data-line="1" id="l7.297.1"></span>βουβῶσι συνεκθερμαίνουσιν ἀεὶ τὸ συνεχὲς, ἡ μὲν θερμασία
<span class="lb" data-page="7.297" data-line="2" id="l7.297.2"></span>διαδίδοται μέχρι τῆς καρδίας, οὐκ ἀφικνεῖται δὲ εἰς αὐτὴν ἡ
<span class="lb" data-page="7.297" data-line="3" id="l7.297.3"></span>σηπεδονώδης λιγνὺς, ἀλλ’ αὐτόθι μένει περιγεγραμμένη κατὰ
<span class="lb" data-page="7.297" data-line="4" id="l7.297.4"></span>τὸ τοῦ βουβῶνος χωρίον, ἀλλοιώσει μόνῃ τῇ κατὰ τὸ συνεχὲς
<span class="lb" data-page="7.297" data-line="5" id="l7.297.5"></span>ἐπὶ τὴν καρδίαν ἀφικνουμένης τῆς θερμότητος, ᾧ μάλιστα
<span class="lb" data-page="7.297" data-line="6" id="l7.297.6"></span>τρόπῳ κᾀπὶ τῶν ἐγκαιομένων τε καὶ κοπουμένων ἐκ τῶν
<span class="lb" data-page="7.297" data-line="7" id="l7.297.7"></span>πρώτων θερμανθέντων ἐπὶ τὴν ζωτικὴν ἀρχὴν ἡ διάδοσις γίνεται·
<span class="lb" data-page="7.297" data-line="8" id="l7.297.8"></span>ἐπὶ δὲ τῆς κατὰ τὰ σπλάγχνα καὶ τὰ μεγάλα τῶν ἀγγείων
<span class="lb" data-page="7.297" data-line="9" id="l7.297.9"></span>σηπεδόνος οἷον καπνὸς ἐκ τῶν σηπομένων χυμῶν εἰς
<span class="lb" data-page="7.297" data-line="10" id="l7.297.10"></span>τὰς κοιλίας ἀφικνεῖται τῆς καρδίας. καὶ τοίνυν καὶ σήπεσθαι
<span class="lb" data-page="7.297" data-line="11" id="l7.297.11"></span>συμβαίνει τοὺς μὲν ἐν τῷ βουβῶνι χυμοὺς ἀθρόως ἅπαντας,
<span class="lb" data-page="7.297" data-line="12" id="l7.297.12"></span>εἴτε κατὰ μίαν ἡμέραν, εἴτε κατὰ δύο συνεχῶς, ἅτε ὁμιλοῦντάς
<span class="lb" data-page="7.297" data-line="13" id="l7.297.13"></span>τε ἀλλήλοις καὶ κατακεκλεισμένους ἐν ἑνὶ χωρίῳ· τοὺς δὲ
<span class="lb" data-page="7.297" data-line="14" id="l7.297.14"></span>κατὰ τὰ σπλάγχνα καὶ τὰ μεγάλα τῶν ἀγγείων, ἅτε διαῤῥέοντας
<span class="lb" data-page="7.297" data-line="15" id="l7.297.15"></span>ἀεὶ καὶ συνδιασήποντας ὅσων ἂν ἐφάψωνται, χρόνῳ
<span class="lb" data-page="7.297" data-line="16" id="l7.297.16"></span>πλείονι τὸ σηπεδονῶδες ἀνάπτειν θερμόν. ἑνὶ δὲ λόγῳ καθάπερ
<span class="lb" data-page="7.297" data-line="17" id="l7.297.17"></span>ἐπὶ τῶν ἐκτὸς ἁπάντων,<span class="milestone ed2page" data-n="7.115" data-unit="ed2page" id="ed2page.7.115"></span> ὅσα θερμαίνεται παρὰ
<span class="lb" data-page="7.297" data-line="18" id="l7.297.18"></span>φύσιν ὑφ’ ἡστινοσοῦν αἰτίας, εἰ μὲν ἄσηπτον εἴη τὸ θερμανθὲν,
<span class="lb" data-page="7.297" data-line="19" id="l7.297.19"></span>οἷον ἤτοι λίθος ἢ ξύλον ἤ τι τοιοῦτον ἕτερον, ﻿
<span class="pb" data-page="7.298" id="p7.298"></span>
<span class="lb" data-page="7.298" data-line="1" id="l7.298.1"></span>ἄχρι τοσούτου μένει θερμὸν, ἄχρι πέρ ἂν ἀποψυχθῇ κατὰ
<span class="lb" data-page="7.298" data-line="2" id="l7.298.2"></span>βραχύ· τὸ δὲ σήπεσθαι πεφυκὸς ἐπινεμομένην ἀεὶ κατὰ τὸ
<span class="lb" data-page="7.298" data-line="3" id="l7.298.3"></span>συνεχὲς ἴσχει τὴν θερμασίαν, ὥσπερ ποτὲ κατ’ ἀγρὸν ἐθεασάμην
<span class="lb" data-page="7.298" data-line="4" id="l7.298.4"></span>κόπρον κτηνῶν τε ἅμα καὶ περιστερῶν ἔκ τινος μέρους
<span class="lb" data-page="7.298" data-line="5" id="l7.298.5"></span>ὑφ’ ἡλίου θερμανθεῖσαν οὕτως ἰσχυρῶς, ὥστε παμπόλλην
<span class="lb" data-page="7.298" data-line="6" id="l7.298.6"></span>ἀναθυμίασιν ἀφιέναι καπνοῦ δίκην ἀναφερομένην, ἰσχυρῶς
<span class="lb" data-page="7.298" data-line="7" id="l7.298.7"></span>δάκνουσαν καὶ ἀνιῶσαν, εἴ τις πλησιάζοι, ὡς τούς τε ὀφθαλμοὺς
<span class="lb" data-page="7.298" data-line="8" id="l7.298.8"></span>καὶ τοὺς μυκτῆρας βλάπτεσθαι· ἦν δὲ ἄρα καὶ τοῖς
<span class="lb" data-page="7.298" data-line="9" id="l7.298.9"></span>ἁπτομένοις ἡ κόπρος οὕτω δήπου θερμὴ, ὥστε κατακαίειν
<span class="lb" data-page="7.298" data-line="10" id="l7.298.10"></span>τοὺς ἐπὶ πλέον ἐντιθέντας αὐτῇ τὰς χεῖρας ἢ τοὺς πόδας·
<span class="lb" data-page="7.298" data-line="11" id="l7.298.11"></span>οὐ μὴν εἰς ἀεί γε τὸ σύμπτωμα τοῦτο παρέμενεν, ἀλλὰ κατὰ
<span class="lb" data-page="7.298" data-line="12" id="l7.298.12"></span>τὴν ἑξῆς ἡμέραν ἀπεψύχετο μὲν, ὅσον ἀκμαίως ἔζεσε τῆς κόπρου
<span class="lb" data-page="7.298" data-line="13" id="l7.298.13"></span>κατὰ τὴν προτεραίαν· τὸ συνεχὲς δ’ αὐτῷ τὸ τέως
<span class="lb" data-page="7.298" data-line="14" id="l7.298.14"></span>ὑποτυφόμενον, ἡνίκ’ ἀκμὴν εἶχεν ἡ πρώτη ζέουσα, τοῦτ’ ἐν
<span class="lb" data-page="7.298" data-line="15" id="l7.298.15"></span>τῷ παρακμάζειν ἐκείνην αὐτὸ πάλιν ἀνεθερμαίνετό τε καὶ
<span class="lb" data-page="7.298" data-line="16" id="l7.298.16"></span>ἀνέζει καὶ ὀλίγον ὕστερον ἤκμαζε, τῆς πρώτης ἀπεψυγμένης,
<span class="lb" data-page="7.298" data-line="17" id="l7.298.17"></span>καὶ τοῦτο αὖθις παρήκμαζεν ὑποτυφομένου τοῦ συνεχοῦς
<span class="lb" data-page="7.298" data-line="18" id="l7.298.18"></span>αὐτῇ, καὶ μικρὸν ὕστερον ἀνήπτετο μὲν ἐκεῖνο καὶ ἤκμαζεν,
<span class="pb" data-page="7.299" id="p7.299"></span>
<span class="lb" data-page="7.299" data-line="1" id="l7.299.1"></span>ἀπεψύχετο δὲ τὸ πρότερον. ἦν δὲ περίοδος σχεδόν τι χρόνος
<span class="lb" data-page="7.299" data-line="2" id="l7.299.2"></span>ἡμέρας καὶ νυκτὸς, ὡς ἀμφημερινοῦ μάλιστα πυρετοῦ παράδειγμα
<span class="lb" data-page="7.299" data-line="3" id="l7.299.3"></span>τὸ γινόμενον οἰκειότατον ὑπάρχειν. εἰ δέ γε καὶ δυσὶν
<span class="lb" data-page="7.299" data-line="4" id="l7.299.4"></span>ἡμέραις καὶ νυξὶν ἡ εἰρημένη περίοδος ἐγίνετο, παράδειγμα ἦν
<span class="lb" data-page="7.299" data-line="5" id="l7.299.5"></span>οὕτω τριταίου πυρετοῦ· καὶ μέν γε καὶ εἰ τρισὶ, τεταρταίου·
<span class="lb" data-page="7.299" data-line="6" id="l7.299.6"></span>καὶ εἰ τέτταρσι, πεμπταίου, εἴπερ γε πεμπταῖός τίς ἐστι πυρετός·
<span class="lb" data-page="7.299" data-line="7" id="l7.299.7"></span>ἐγὼ μὲν γὰρ οὔπω σαφῶς εἶδον οὔτε ταύτην τὴν περίοδον
<span class="lb" data-page="7.299" data-line="8" id="l7.299.8"></span>οὔτ’ ἄλλην τινὰ ἐξωτέρω τῆς τεταρταίας. ἀλλὰ περὶ
<span class="lb" data-page="7.299" data-line="9" id="l7.299.9"></span>μὲν τῶν κατὰ τὴν περίοδον παροξυνομένων αὖθις εἰρήσεται·
<span class="lb" data-page="7.299" data-line="10" id="l7.299.10"></span>ἡ δὲ σῆψις τῶν χυμῶν ἡ ἐν τοῖς ἀγγείοις γινομένη παραπλησία
<span class="lb" data-page="7.299" data-line="11" id="l7.299.11"></span>τῇ κατὰ τὰς φλεγμονὰς καὶ τὰς ἀποστάσεις ἐστὶ καὶ τὰ
<span class="lb" data-page="7.299" data-line="12" id="l7.299.12"></span>ἄλλα τὰ φύματα, διττὴ μὲν κατὰ γένος, ἐξ ἐπιμιξίας δὲ τῶν
<span class="lb" data-page="7.299" data-line="13" id="l7.299.13"></span>δύο γενῶν ἄλλη τις τρίτη ποικίλη κατ’ εἶδος, ὅτι καὶ τὸ τῆς
<span class="lb" data-page="7.299" data-line="14" id="l7.299.14"></span>μίξεως ἐν τῷ μᾶλλόν τε καὶ ἧττον ὑπερέχειν τε καὶ ὑπερέχεσθαι
<span class="lb" data-page="7.299" data-line="15" id="l7.299.15"></span>θάτερον τῶν γενῶν, οὐκ εὐαρίθμητόν ἐστιν. ἀλλὰ τά
<span class="lb" data-page="7.299" data-line="16" id="l7.299.16"></span>γε δύο γένη, τὸ μὲν ἕτερον ἐπικρατούσης τῆς φύσεως γίγνεται,
<span class="lb" data-page="7.299" data-line="17" id="l7.299.17"></span>τὸ δὲ ἕτερον νενικημένης· ἐπικρατούσης μὲν, ὡς ἐπὶ
<span class="lb" data-page="7.299" data-line="18" id="l7.299.18"></span>ταῖς φλεγμοναῖς τε καὶ τοῖς φυματώδεσιν ὄγκοις ἅπασι τὸ
<span class="pb" data-page="7.300" id="p7.300"></span>
<span class="lb" data-page="7.300" data-line="1" id="l7.300.1"></span>πύον· ἐν δὲ τοῖς κατὰ τὰς ἀρτηρίας τε καὶ τὰς φλέβας
<span class="lb" data-page="7.300" data-line="2" id="l7.300.2"></span>χυμοῖς ἀνάλογον τῷ πύῳ τὸ τοῖς οὔροις ὑφιστάμενον.
<span class="lb" data-page="7.300" data-line="3" id="l7.300.3"></span>ἡ μὲν δὴ τοιαύτη σῆψις οὐχ ἁπλῶς σῆψίς ἐστιν, ἀλλά
<span class="lb" data-page="7.300" data-line="4" id="l7.300.4"></span>τι καὶ πέψεως ἔχει. μενούσης γὰρ ἔτι τῆς πεπτικῆς δυνάμεως
<span class="lb" data-page="7.300" data-line="5" id="l7.300.5"></span>τῶν ἀγγείων, ὁ διασηπόμενος τέως χυμὸς εἰς
<span class="lb" data-page="7.300" data-line="6" id="l7.300.6"></span>τοιαύτην ἀλλοίωσιν ἀφικνεῖται. ἑτέρα δέ ἐστί τις σηπεδὼν,
<span class="lb" data-page="7.300" data-line="7" id="l7.300.7"></span>ἀῤῥωστούσης εἰς τοσοῦτον τῆς πεπτικῆς δυνάμεως,
<span class="lb" data-page="7.300" data-line="8" id="l7.300.8"></span>ὡς μηδεμίαν ἐπὶ τὸ χρηστὸν ἐργάζεσθαι μεταβολὴν τοῦ
<span class="lb" data-page="7.300" data-line="9" id="l7.300.9"></span>σηπομένου περιττώματος. <span class="milestone ed1page" data-n="3.325" data-unit="ed1page" id="ed1page.3.325"></span>ὃ καὶ γίνεται ποτὲ μὲν
<span class="lb" data-page="7.300" data-line="10" id="l7.300.10"></span>ἐσχάτως ἀσθενούσης ἐκείνης, κᾂν τὸ σηπόμενον μετρίως
<span class="lb" data-page="7.300" data-line="11" id="l7.300.11"></span>ᾖ μοχθηρόν· ἐστὶ δὲ ὅτε τὰ μὲν τῆς δυνάμεως οὐκ εἰς
<span class="lb" data-page="7.300" data-line="12" id="l7.300.12"></span>ἔσχατον ἀῤῥωστίας ἥκει, τὸ δὲ ὑγρὸν ἄκρως μοχθηρὸν
<span class="lb" data-page="7.300" data-line="13" id="l7.300.13"></span>ὑπάρχει. τοῦ τοιούτου περιττώματος ἡ σηπεδὼν οὔτε σύστασιν
<span class="lb" data-page="7.300" data-line="14" id="l7.300.14"></span>οὔτε χρόαν οὔτε ὀσμὴν ἴσχει μίαν, ἀλλὰ κατὰ τὴν
<span class="lb" data-page="7.300" data-line="15" id="l7.300.15"></span>οὐσίαν ἀεὶ τὸ σηπόμενον ἐξαλλάττεται καὶ ποικίλλεται.
<span class="lb" data-page="7.300" data-line="16" id="l7.300.16"></span>ἡ δὲ ἑτέρα σῆψις, ἣν καὶ πέψιν ἔφαμεν ὑπάρχειν, εἰς
<span class="lb" data-page="7.300" data-line="17" id="l7.300.17"></span>ἓν εἶδος ἀεὶ μεταβάλλει πύου καὶ χρόαν καὶ σύστασιν
<span class="lb" data-page="7.300" data-line="18" id="l7.300.18"></span>καὶ ὀδμήν.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg045.1st1K-grc1:2.1">
<span class="pb page1" data-page="7.333" id="p7.333"></span>
<span class="milestone ed1page page1" data-n="3.330" data-unit="ed1page" id="ed1page.3.330"></span>
<span class="milestone ed2page page1" data-n="7.126" data-unit="ed2page" id="ed2page.7.126"></span>
            <h2>ΓΑΛΗΝΟΥ ΠΕΡΙ ΔΙΑΦΟΡΑΣ ΠΥΡΕΤΩΝ
<br></br>ΒΙΒΛΙΟΝ ΔΕΥΤΕΡΟΝ.
</h2>
            <p>
<span class="lb" data-page="7.333" data-line="1" id="l7.333.1"></span>Ὑπόλοιπον ἂν εἴη τὰς διαφορὰς τῶν ἐπὶ
<span class="lb" data-page="7.333" data-line="2" id="l7.333.2"></span>χυμοῖς ἀναπτομένων πυρετῶν διελθεῖν, αὐτὸ τοῦτο πρότερον
<span class="lb" data-page="7.333" data-line="3" id="l7.333.3"></span>ὑπὲρ αὐτῶν εἰπόντας, ὡς οὐχ ἱκανόν ἐστιν ὅ τινες ὑπέλαβον
<span class="lb" data-page="7.333" data-line="4" id="l7.333.4"></span>εἰς γένεσιν πυρετῶν, αὐξηθῆναί τε καὶ πλεονάσαι τὸν πικρόχολον
<span class="lb" data-page="7.333" data-line="5" id="l7.333.5"></span>χυμὸν, ὃν ἔνιοι μὲν ὠχρὰν, ἔνιοι δὲ ξανθὴν ὀνομάζουσι
<span class="lb" data-page="7.333" data-line="6" id="l7.333.6"></span>χολήν. ἅπαντες γὰρ ἂν οὕτω μεγίστους ἐπύρεττον πυρετοὺς
<span class="lb" data-page="7.333" data-line="7" id="l7.333.7"></span>οἱ ἰκτεριῶντες, οἷς πλῆθός γε τῆς τοιαύτης χολῆς ἐν
<span class="lb" data-page="7.333" data-line="8" id="l7.333.8"></span>ἅπαντι σώματι περιέχεται, ἀλλ’ οὐ πυρέττουσι, πλὴν εἰ
<span class="lb" data-page="7.333" data-line="9" id="l7.333.9"></span>κατ’ ἄλλην τινὰ αἰτίαν συνελθοῦσαν, ὑπὲρ ἧς ὀλίγον ὕστερον
<span class="pb" data-page="7.334" id="p7.334"></span>
<span class="lb" data-page="7.334" data-line="1" id="l7.334.1"></span>εἰρήσεται. ἄτοπον δὲ τὸ κᾀν τοῖς τεταρταίοις καὶ τοῖς ἀμφημερινοῖς
<span class="lb" data-page="7.334" data-line="2" id="l7.334.2"></span>πυρετοῖς τοῖς ἀκριβέσιν ἠθροῖσθαι τὴν πικρὰν χολὴν
<span class="lb" data-page="7.334" data-line="3" id="l7.334.3"></span>ὑπολαμβάνειν, ὥσπερ ἐν τοῖς τριταίοις καὶ καύσοις. ἔμπαλιν
<span class="lb" data-page="7.334" data-line="4" id="l7.334.4"></span>γὰρ ἐπί τε τῶν ἀμφημερινῶν καὶ τεταρταίων πυρετῶν
<span class="lb" data-page="7.334" data-line="5" id="l7.334.5"></span>οὔτε ἔμετοι χολώδεις, οὔθ’ ἱδρῶτες, οὔτ’ οὖρα, καὶ διαχωρήματα
<span class="lb" data-page="7.334" data-line="6" id="l7.334.6"></span>φαίνεται πικρόχολα, πρὸς τῷ μηδ’ ἄλλο τι τῶν προσγεγονότων
<span class="lb" data-page="7.334" data-line="7" id="l7.334.7"></span>τε καὶ συνυπαρχόντων αὐτοῖς μαρτυρεῖν. οἱ μὲν
<span class="lb" data-page="7.334" data-line="8" id="l7.334.8"></span>γὰρ τριταῖοι πυρετοὶ τὸ ἐπίπαν ἔν τε σώμασι συνίστανται
<span class="lb" data-page="7.334" data-line="9" id="l7.334.9"></span>χολωδεστέροις φύσει καὶ ἐν ἡλικίᾳ τῇ τῶν ἀκμαζόντων, ἥ
<span class="lb" data-page="7.334" data-line="10" id="l7.334.10"></span>τίς ἐστιν ἁπασῶν τῶν ἡλικιῶν χολωδεστάτη, καὶ ἐν ὥρᾳ θερινῇ
<span class="lb" data-page="7.334" data-line="11" id="l7.334.11"></span>μάλιστα, καθ’ ἣν ὁ τοιοῦτος ἐπικρατεῖ χυμός. οὕτω δὲ
<span class="lb" data-page="7.334" data-line="12" id="l7.334.12"></span>κᾀν τοῖς θερμοῖς καὶ ξηροῖς τῇ κράσει χωρίοις, καὶ καταστάσει
<span class="lb" data-page="7.334" data-line="13" id="l7.334.13"></span>τοῦ περιέχοντος ἀέρος τοιαύτῃ, καὶ βίοις οὐκ ἐν ῥᾳστώνῃ
<span class="lb" data-page="7.334" data-line="14" id="l7.334.14"></span>καὶ ῥᾳθυμίᾳ τὸ πλέον, ἀλλὰ ἐν πόνοις καὶ φροντίσι καὶ
<span class="lb" data-page="7.334" data-line="15" id="l7.334.15"></span>ἀγρυπνίαις, ἐγκαύσεσί τε καὶ τροφαῖς ὀλίγαις, καὶ ταύταις
<span class="lb" data-page="7.334" data-line="16" id="l7.334.16"></span>θερμαῖς καὶ ξηραῖς. ἀλλὰ καὶ ἡ θερμαινόντων τε καὶ ξηραινόντων
<span class="lb" data-page="7.334" data-line="17" id="l7.334.17"></span>φαρμάκων ἀμετροτέρα χρῆσις εὔφορός ἐστι τριταίων
<span class="lb" data-page="7.334" data-line="18" id="l7.334.18"></span>πυρετῶν· οἱ δ’ ἀμφημερινοὶ κατὰ τοὐναντίον ἅπαν, ἔν τε
<span class="lb" data-page="7.334" data-line="19" id="l7.334.19"></span>ταῖς φλεγματικωτέραις φύσεσι, καὶ τῶν ὡρῶν ἐν χειμῶνι,
<span class="pb" data-page="7.335" id="p7.335"></span>
<span class="lb" data-page="7.335" data-line="1" id="l7.335.1"></span>καὶ τῶν καταστάσεων ἔν τε ταῖς ὑγροτέραις καὶ ψυχροτέραις,
<span class="lb" data-page="7.335" data-line="2" id="l7.335.2"></span>γέρουσί τε καὶ παισὶ μᾶλλον, ἐν ὑγροῖς καὶ ψυχροῖς χωρίοις,
<span class="lb" data-page="7.335" data-line="3" id="l7.335.3"></span>καὶ βίοις ἀργοῖς ἅμα καὶ σὺν πλησμονῇ, καὶ μάλισθ’
<span class="lb" data-page="7.335" data-line="4" id="l7.335.4"></span><span class="milestone ed2page" data-n="7.128" data-unit="ed2page" id="ed2page.7.128"></span>ὅταν ἐπὶ σιτίοις λούωνται, καὶ πολὺ δὴ μᾶλλον, ὅταν
<span class="lb" data-page="7.335" data-line="5" id="l7.335.5"></span>καὶ αὐτὰ τὰ σιτία φλεγματικώτερα τὴν φύσιν ὑπάρχῃ. οὐ
<span class="lb" data-page="7.335" data-line="6" id="l7.335.6"></span>μὴν οὐδ’ ἐμοῦσιν οὗτοι τὸν πικρόχολον χυμὸν, οὐδὲ διαχωροῦσιν,
<span class="lb" data-page="7.335" data-line="7" id="l7.335.7"></span>οὔθ’ ἱδροῦσιν, ὥσπερ ἐν τοῖς τριταίοις πυρετοῖς.
<span class="lb" data-page="7.335" data-line="8" id="l7.335.8"></span>οὗτοι μὲν γὰρ ἐπὶ τῇ ξανθῇ χολῇ σηπομένῃ γίγνεσθαι πεφύκασιν·
<span class="lb" data-page="7.335" data-line="9" id="l7.335.9"></span>οἱ δ’ ἀμφημερινοὶ τοῖς φλεγματώδεσιν ἕπονται χυμοῖς,
<span class="lb" data-page="7.335" data-line="10" id="l7.335.10"></span>ὥσπερ οἱ τεταρταῖοι τοῖς μελαγχολικοῖς. οὕτω γοῦν καὶ φύσεις
<span class="lb" data-page="7.335" data-line="11" id="l7.335.11"></span>σωμάτων αἱ μελαγχολικώτεραι, καὶ τῶν ἡλικιῶν ἡ παρακμαστικὴ,
<span class="lb" data-page="7.335" data-line="12" id="l7.335.12"></span>καὶ τῶν ὡρῶν τὸ φθινόπωρον, ἅπαντά τε τὰ τούτοις
<span class="lb" data-page="7.335" data-line="13" id="l7.335.13"></span>ἀνάλογα ἐν ἐδέσμασί τε καὶ πόμασι καὶ τῷ σύμπαντι βίῳ
<span class="lb" data-page="7.335" data-line="14" id="l7.335.14"></span>ξηρὰ καὶ ψυχρὰ τὴν κρᾶσιν ὑπάρχοντα τεταρταίων ἐστὶ γόνιμα
<span class="lb" data-page="7.335" data-line="15" id="l7.335.15"></span>πυρετῶν. διὰ τοῦτο καὶ τὸ προηγούμενον αὐτῶν ῥῖγος
<span class="lb" data-page="7.335" data-line="16" id="l7.335.16"></span>οὐχ ὅμοιον, ἀλλὰ τὸ μὲν ἐν τοῖς τριταίοις οἷον νύττοντός
<span class="lb" data-page="7.335" data-line="17" id="l7.335.17"></span>τε καὶ τιτρώσκοντος τὴν αἴσθησιν ἐνδείκνυται τοῦ ποιοῦντος
<span class="lb" data-page="7.335" data-line="18" id="l7.335.18"></span>αἰτίου· τὸ δ’ ἐν τοῖς τεταρταίοις οἷον ψύχοντος.
<span class="lb" data-page="7.335" data-line="19" id="l7.335.19"></span>εἴρηται δ’ ἱκανῶς ὑπὲρ τῆς ἐν τοῖς ῥίγεσιν ἰδέας ἐν ταῖς τῶν
<span class="lb" data-page="7.335" data-line="20" id="l7.335.20"></span>συμπτωμάτων αἰτίαις, ἔνθα καὶ περὶ τῆς τῶν ὁμογενῶν
<span class="pb" data-page="7.336" id="p7.336"></span>
<span class="lb" data-page="7.336" data-line="1" id="l7.336.1"></span>πυρετῶν ἀποδέδεικται διαφορᾶς, ὡς οἱ μὲν διαλείποντες αὐτῶν,
<span class="lb" data-page="7.336" data-line="2" id="l7.336.2"></span>οὕτω δὲ ὀνομάζω τοὺς εἰς αἰσθητὴν ἀπυρεξίαν ἀφικομένους,
<span class="lb" data-page="7.336" data-line="3" id="l7.336.3"></span>ἐπὶ κινουμένῳ τε καὶ πάντῃ τοῦ σώματος ἰόντι τῷ
<span class="lb" data-page="7.336" data-line="4" id="l7.336.4"></span>τὸν πυρετὸν ἐργαζομένῳ συνίστανται χυμῷ· οἱ δὲ συνεχεῖς
<span class="lb" data-page="7.336" data-line="5" id="l7.336.5"></span>ἀφικνοῦνται στεγνουμένῳ καὶ περιεχομένῳ ἐν ταῖς φλεψὶν,
<span class="lb" data-page="7.336" data-line="6" id="l7.336.6"></span>ὑπὲρ ὧν τῆς διαγνώσεως ἐν τῷ δευτέρῳ περὶ κρίσεων
<span class="lb" data-page="7.336" data-line="7" id="l7.336.7"></span>εἴρηται.
</p>
          </article>

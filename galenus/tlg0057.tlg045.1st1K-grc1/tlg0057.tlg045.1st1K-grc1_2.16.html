<article xmlns="http://www.w3.org/1999/xhtml" id="urn:cts:greekLit:tlg0057.tlg045.1st1K-grc1:2.16">
<span class="pb page1" data-page="7.388" id="p7.388"></span>
<span class="milestone ed1page page1" data-n="3.339" data-unit="ed1page" id="ed1page.3.339"></span>
<span class="milestone ed2page page1" data-n="7.146" data-unit="ed2page" id="ed2page.7.146"></span>
            <p>
<span class="lb" data-page="7.388" data-line="10" id="l7.388.10"></span>Τὸ κατασκῆψαν ἐξ ἑτέρου μέρους εἰς ἕτερον
<span class="lb" data-page="7.388" data-line="11" id="l7.388.11"></span>περίττωμα ποτὲ μὲν οὕτως ἐστὶ πολὺ καὶ μοχθηρὸν, ὡς
<span class="lb" data-page="7.388" data-line="12" id="l7.388.12"></span>βλάψαι τοῦ ῥευματισθέντος μορίου τὴν δύναμιν· ἐνίοτε δὲ
<span class="lb" data-page="7.388" data-line="13" id="l7.388.13"></span>οὕτως ἐπιεικές τε καὶ ὀλίγον, ὡς μηδὲν ἀδικῆσαι τὸ ὑποδεξάμενον
<span class="lb" data-page="7.388" data-line="14" id="l7.388.14"></span>σῶμα. εἰ μὲν δὴ βλάψει τὴν δύναμιν εἰς τοσοῦτον,
<span class="lb" data-page="7.388" data-line="15" id="l7.388.15"></span>ὡς ἔκλυτόν τε γίνεσθαι καὶ μηκέτι κρατεῖν ὧν ἔμπροσθεν
<span class="lb" data-page="7.388" data-line="16" id="l7.388.16"></span>ἐκράτει, σήπεσθαι τηνικαῦτα ἀναγκαῖον ἤδη καὶ τῷ αἵματι,
<span class="lb" data-page="7.388" data-line="17" id="l7.388.17"></span>κατὰ διττὸν λόγον, ὅτι τε τὸ μὴ κρατούμενον ὑγρὸν ὑπὸ τῆς
<span class="lb" data-page="7.388" data-line="18" id="l7.388.18"></span>οἰκείας θερμότητος ὑπόλοιπον ἔχει τὴν εἰς σηπεδόνα μετάστασιν,
<span class="lb" data-page="7.388" data-line="19" id="l7.388.19"></span>ὅτι τε τοῖς περιττώμασι σηπομένοις συνδιασήπεται. εἰ δὲ
<span class="pb" data-page="7.389" id="p7.389"></span>
<span class="lb" data-page="7.389" data-line="1" id="l7.389.1"></span>μὴ βλάψειεν εἰς τοσοῦτο τὴν δύναμιν, ὡς ἐκλυθεῖσαν ἡσυχάσαι
<span class="lb" data-page="7.389" data-line="2" id="l7.389.2"></span>παντάπασιν, ἡμιμόχθηρόν τι καὶ οἷον ἡμισαπὲς ἐν τῇ
<span class="lb" data-page="7.389" data-line="3" id="l7.389.3"></span>τοιαύτῃ καταστάσει γίγνεται τὸ αἷμα, τῇ μὲν τῶν σηπομένων
<span class="lb" data-page="7.389" data-line="4" id="l7.389.4"></span>περιττωμάτων γειτνιάσει συνδιασηπόμενον, ἐν δὲ τῷ κατὰ
<span class="lb" data-page="7.389" data-line="5" id="l7.389.5"></span>φύσιν ἑαυτοῦ διαμένον τοσοῦτον, ὅσον ἐπὶ τῷ λόγῳ τῆς διακοσμούσης
<span class="lb" data-page="7.389" data-line="6" id="l7.389.6"></span>αὐτὸ δυνάμεως. ὁποτέρως δ’ ἂν ἔχῃ, τό τε κατὰ
<span class="lb" data-page="7.389" data-line="7" id="l7.389.7"></span>τὴν πρώτην σηπεδόνα θερμὸν ἀναπτόμενόν ἐστι μὲν πάντως
<span class="lb" data-page="7.389" data-line="8" id="l7.389.8"></span>δριμύτερόν τε καὶ δακνωδέστερον τοῦ κατὰ φύσιν, αὐξάνεται
<span class="lb" data-page="7.389" data-line="9" id="l7.389.9"></span>δ’ εἰς τοσοῦτον, εἰς ὅσον ἂν καὶ ἡ τῶν περιττωμάτων φύσις
<span class="lb" data-page="7.389" data-line="10" id="l7.389.10"></span>ἐξαρκῇ. παραπλήσιον γάρ τινα λόγον ἔχει ταῦτα πρὸς τὴν
<span class="lb" data-page="7.389" data-line="11" id="l7.389.11"></span>ἐξ αὐτῶν ἀναπτομένην θερμασίαν, οἷόν περ τὰ ξύλα πρὸς τὸ
<span class="lb" data-page="7.389" data-line="12" id="l7.389.12"></span>πῦρ. ἐξ αὐτῶν μὲν γὰρ τῶν ξύλων ἀλλοιουμένων γεννᾶται
<span class="lb" data-page="7.389" data-line="13" id="l7.389.13"></span>τὸ πῦρ, οὐ μὴν εἰς ἄπειρόν γε χρόνον ἐξαρκεῖ ταῦτα πρὸς τὴν
<span class="lb" data-page="7.389" data-line="14" id="l7.389.14"></span>ἀλλοίωσιν, ἀλλ’ ἔστιν ὅρος αὐτοῖς τῆς μεταβολῆς ἡ τῆς ἐνυπαρχούσης
<span class="lb" data-page="7.389" data-line="15" id="l7.389.15"></span>ἰκμάδος ἀπώλεια, μέχρι τοσούτου καίεσθαι δυναμένοις,
<span class="lb" data-page="7.389" data-line="16" id="l7.389.16"></span>ἄχρι περ ἂν ἔχῃ τι τῆς συμφύτου νοτίδος· ἐκδαπανηθείσης
<span class="lb" data-page="7.389" data-line="17" id="l7.389.17"></span><span class="milestone ed2page" data-n="7.147" data-unit="ed2page" id="ed2page.7.147"></span>δὲ ταύτης, πέπαυταί τε καιόμενα καὶ τὸ λείψανον
<span class="lb" data-page="7.389" data-line="18" id="l7.389.18"></span>αὐτῶν καλεῖται τέφρα. καὶ δὴ καὶ τῶν διασηπομένων
<span class="lb" data-page="7.389" data-line="19" id="l7.389.19"></span>χυμῶν ὡσαύτως ἡ θερμασία διαμένει μέχρι περ ἂν ὀπτηθῶσι
<span class="pb" data-page="7.390" id="p7.390"></span>
<span class="lb" data-page="7.390" data-line="1" id="l7.390.1"></span>τελέως· ὀλίγον δ’ εἰκὸς τὸ τῶν χυμῶν γίγνεσθαι γεῶδες λείψανον,
<span class="lb" data-page="7.390" data-line="2" id="l7.390.2"></span>οὐχ ὥσπερ τὸ τῶν ξύλων πολὺ, διότι κατὰ τὴν οὐσίαν
<span class="lb" data-page="7.390" data-line="3" id="l7.390.3"></span>αὐτῶν ἐπικρατεῖ τὸ ὑγρὸν στοιχεῖον, οὐ τὸ ξηρόν.
<span class="lb" data-page="7.390" data-line="4" id="l7.390.4"></span>οὕτω δ’ εἰ καὶ τῶν ἐκτός τινα χυμῶν ἑψεῖν ἐθέλοις, οἷον
<span class="lb" data-page="7.390" data-line="5" id="l7.390.5"></span>ἔλαιον ἢ οἶνον, ὀλίγιστον μὲν αὐτοῦ καταλείψεις γεῶδες, τὸ
<span class="lb" data-page="7.390" data-line="6" id="l7.390.6"></span>ἄλλο πᾶν εἰς ἀτμόν τε καὶ ἀέρα λεπτυνθὲν οἰχήσεται. καὶ
<span class="lb" data-page="7.390" data-line="7" id="l7.390.7"></span>τοίνυν τῶν ζεσάντων ἐπὶ τῇ σηπεδόνι χυμῶν λεπτυνθέντων
<span class="lb" data-page="7.390" data-line="8" id="l7.390.8"></span>ὑπὸ τῆς θερμότητος, εἰς τὸ περιέχον ἡ οὐσία σκίδναται πᾶσα
<span class="lb" data-page="7.390" data-line="9" id="l7.390.9"></span>κατὰ τὰς ἀκμάς τε καὶ παρακμὰς τῶν πυρετῶν, ὑπολείπεται
<span class="lb" data-page="7.390" data-line="10" id="l7.390.10"></span>δ’ ἤδη παντάπασιν ὀλίγον περιττὸν, ἢ οὐδέν· ἐν μὲν τοῖς
<span class="lb" data-page="7.390" data-line="11" id="l7.390.11"></span>παχυτέροις χυμοῖς, ὀλίγον, ἐν δὲ τοῖς ὀῤῥωδεστέροις οὐδέν.
<span class="lb" data-page="7.390" data-line="12" id="l7.390.12"></span>εἰ μὲν δὴ μή τις ἀσθένεια ἐγγένοιτο τῇ τοῦ φλεγμήναντος μέρους
<span class="lb" data-page="7.390" data-line="13" id="l7.390.13"></span>δυνάμει, μήτ’ αὖθις ἐπιπέμποιτο περιττώματα, πέπαυταί
<span class="lb" data-page="7.390" data-line="14" id="l7.390.14"></span>τε τὸ νόσημα, καὶ δεύτερον οὐκ ἂν ἔτι πυρέξειεν ὁ ἄνθρωπος,
<span class="lb" data-page="7.390" data-line="15" id="l7.390.15"></span>οὔτε κατὰ τὴν ἑξῆς ἡμέραν, οὔτε διὰ τρίτης, οὔτε διὰ τετάρτης·
<span class="lb" data-page="7.390" data-line="16" id="l7.390.16"></span>εἰ δή τοι κατὰ τὴν αὐτὴν αἰτίαν ἐπιπέμποιτο, καθ’ ἣν ἐξ ἀρχῆς
<span class="lb" data-page="7.390" data-line="17" id="l7.390.17"></span>ἐπέμφθη τῷ μέρει τὰ περιττώματα, ἢ εἰ ταῦτα μὲν οὐκ ἔτι
<span class="pb" data-page="7.391" id="p7.391"></span>
<span class="lb" data-page="7.391" data-line="1" id="l7.391.1"></span>πέμποιτο, παραμένοι δὲ ἡ τῆς δυνάμεως ἀῤῥωστία, δεύτερον
<span class="lb" data-page="7.391" data-line="2" id="l7.391.2"></span>ἀνάγκη πυρέξαι τὸν ἄνθρωπον. ὑποκείσθω γὰρ πρότερον
<span class="lb" data-page="7.391" data-line="3" id="l7.391.3"></span>ἐῤῥωμένη μὲν ἡ τοῦ μορίου δύναμις, ἀθροιζόμενα δ’ ἐν τῷ
<span class="lb" data-page="7.391" data-line="4" id="l7.391.4"></span>μεταξὺ χρόνῳ τὰ περιττώματα κατὰ τὰ πρῶτα ἀποπέμψαντα
<span class="lb" data-page="7.391" data-line="5" id="l7.391.5"></span>μόρια, τοιαῦτά τε τὴν ποιότητα καὶ τοσαῦτα τὸ πλῆθος,
<span class="lb" data-page="7.391" data-line="6" id="l7.391.6"></span>οἷα καὶ ὅσα τὴν ἀρχὴν ἔπεμψεν. ἔστι δὲ τὸ τοιοῦτον, οἷς
<span class="lb" data-page="7.391" data-line="7" id="l7.391.7"></span>ἂν ἥ τε διάθεσις τῶν πεμπόντων ἡ αὐτὴ διαμένῃ καὶ τῆς
<span class="lb" data-page="7.391" data-line="8" id="l7.391.8"></span>ἑλκομένης εἰς αὐτὰ τροφῆς ἡ ποσότης τε καὶ ἡ ποιότης.
<span class="lb" data-page="7.391" data-line="9" id="l7.391.9"></span>ἀνάγκη γὰρ, οἶμαι, τὸ ἶσον καὶ ὅμοιον ὑπὸ τῆς αὐτῆς δυνάμεως
<span class="lb" data-page="7.391" data-line="10" id="l7.391.10"></span>ἀλλοιούμενον, ἶσα καὶ ὅμοια ποιῆσαι περιττώματα.
<span class="lb" data-page="7.391" data-line="11" id="l7.391.11"></span>καὶ μὲν δὴ καὶ ὁ τῆς ἀθροίσεως αὐτῶν χρόνος ἐξ ἀνάγκης ἶσος
<span class="lb" data-page="7.391" data-line="12" id="l7.391.12"></span>ἔσται. τὰ γὰρ τρεφόμενα μόρια μέχρι περ ἂν ὁμοίαν ἔχῃ τὴν
<span class="lb" data-page="7.391" data-line="13" id="l7.391.13"></span>κατάστασιν, ὑπὸ τῆς αὐτῆς τρεφόμενα τροφῆς, ἶσά τε τῇ
<span class="lb" data-page="7.391" data-line="14" id="l7.391.14"></span>ποσότητι καὶ ὅμοια τῇ ποιότητι καὶ κατὰ τὴν αὐτὴν τοῦ χρόνου
<span class="lb" data-page="7.391" data-line="15" id="l7.391.15"></span>προθεσμίαν ἀθροίσει τὰ περιττώματα. καὶ μέν τοι κατὰ
<span class="lb" data-page="7.391" data-line="16" id="l7.391.16"></span>τὴν αὐτὴν περίοδον ὁρμήσει πρὸς τὸ ταῦτα ἀπωθεῖν τε καὶ
<span class="lb" data-page="7.391" data-line="17" id="l7.391.17"></span>πέμπειν τοῖς ἀσθενεστέροις· εἴγε δὴ τότε πρῶτον ἡ ἀποκριτικὴ
<span class="lb" data-page="7.391" data-line="18" id="l7.391.18"></span>δύναμις ὁρμᾷ πρὸς τὴν ἑαυτῆς ἐνέργειαν, ὅταν ἤτοι
<span class="lb" data-page="7.391" data-line="19" id="l7.391.19"></span>βαρύνηται τῷ πλήθει τῶν περιττωμάτων, ἢ δυσχεραίνῃ τῇ
<span class="pb" data-page="7.392" id="p7.392"></span>
<span class="lb" data-page="7.392" data-line="1" id="l7.392.1"></span>ποιότητι. δέδεικται δὲ ὑπὲρ τῶν τοιούτων ἁπάντων ἐν τοῖς
<span class="lb" data-page="7.392" data-line="2" id="l7.392.2"></span>τῶν φυσικῶν δυνάμεων ὑπομνήμασιν, ἐν οἷς χρὴ γεγυμνάσθαι
<span class="lb" data-page="7.392" data-line="3" id="l7.392.3"></span>τὸν μέλλοντα σὺν ἀποδείξει μαθήσεσθαι τὰ νῦν λεγόμενα, μεγάλων
<span class="lb" data-page="7.392" data-line="4" id="l7.392.4"></span>γε τῶν ἄθλων αὐτῷ προκειμένων ἐκ τῆς τοιαύτης
<span class="lb" data-page="7.392" data-line="5" id="l7.392.5"></span>θεωρίας εἰς τὴν θεραπευτικὴν μέθοδον. ἵνα γὰρ ἅπαντα
<span class="lb" data-page="7.392" data-line="6" id="l7.392.6"></span>παραλίπω τἄλλα τὰ μέλλοντά γε λεχθήσεσθαι κατ’ ἐκείνην τὴν
<span class="lb" data-page="7.392" data-line="7" id="l7.392.7"></span>πραγματείαν, ἑνός γε μόνου μνημονεύσω, προχειροτάτου τε
<span class="lb" data-page="7.392" data-line="8" id="l7.392.8"></span>καὶ πολλάκις ὑφ’ ἡμῶν γεγονότος, ὀφθαλμίας παροξυνομένης
<span class="lb" data-page="7.392" data-line="9" id="l7.392.9"></span>κατὰ περίοδον· οὐ μικρῶς οἶμαι προτραπήσεσθαι τὸν ἀκούσαντα
<span class="lb" data-page="7.392" data-line="10" id="l7.392.10"></span>τὴν νῦν ἡμῖν διαπεραινομένην ἐκμαθεῖν θεωρίαν· ἔμπαλιν
<span class="lb" data-page="7.392" data-line="11" id="l7.392.11"></span>γὰρ ἢ ὡς οἱ καλοῦντες ἑαυτοὺς ὀφθαλμικοὺς ἐθεραπεύσαμεν
<span class="lb" data-page="7.392" data-line="12" id="l7.392.12"></span>ἀεὶ τὰς τοιαύτας ὀφθαλμίας, ἐκείνων μὲν ἀεὶ τοῖς
<span class="lb" data-page="7.392" data-line="13" id="l7.392.13"></span>ὀφθαλμοῖς παρεχόντων πράγματα, ἡμῶν δέ ποτε καθάρσει
<span class="lb" data-page="7.392" data-line="14" id="l7.392.14"></span>χρησαμένων, ποτὲ μὲν λουτρῷ, ποτὲ δὲ ἀκρατοποσίᾳ, ὡς
<span class="lb" data-page="7.392" data-line="15" id="l7.392.15"></span>Ἱπποκράτης <span class="milestone ed2page" data-n="7.148" data-unit="ed2page" id="ed2page.7.148"></span>λέγει, ποτὲ δὲ φλεβοτομίᾳ, ποτὲ δ’ ἀμφοτέροις,
<span class="lb" data-page="7.392" data-line="16" id="l7.392.16"></span>ἢ κλυστῆρι μετὰ φλεβοτομίας, εἶτ’ ἔσθ’ ὅτε μὲν
<span class="lb" data-page="7.392" data-line="17" id="l7.392.17"></span>εὐθὺς ἐπὶ τοῖσδε παυσαμένων, ἔσθ’ ὅτε δὲ μετὰ τοῦ προνοήσασθαι ﻿
<span class="pb" data-page="7.393" id="p7.393"></span>
<span class="lb" data-page="7.393" data-line="1" id="l7.393.1"></span>τῆς κεφαλῆς. ἅπαντες γὰρ οἱ οὕτω θεραπευθέντες
<span class="lb" data-page="7.393" data-line="2" id="l7.393.2"></span>ἢ οὐδ’ ὅλως ἔτι παρωξύνθησαν, ἢ ἅπαξ μόνον, ἔλαττον
<span class="lb" data-page="7.393" data-line="3" id="l7.393.3"></span>πολὺ τοῦ πρόσθεν. ἀλλὰ περὶ μὲν τῶν θεραπευτικῶν διορισμῶν
<span class="lb" data-page="7.393" data-line="4" id="l7.393.4"></span>τε καὶ γνωρισμάτων οὐ νῦν λέγειν καιρός· ὅτι δ’
<span class="lb" data-page="7.393" data-line="5" id="l7.393.5"></span>ἐγχωρεῖ ποτε μὲν τὴν ὅλην κεφαλὴν ἤτοι μηδὲν πεπονθυῖαν,
<span class="lb" data-page="7.393" data-line="6" id="l7.393.6"></span>ἀλλ’ αἵματι μοχθηρῷ καὶ περιττωματικῷ τρεφομένην,
<span class="lb" data-page="7.393" data-line="7" id="l7.393.7"></span>ἀθροίζειν περιττώματα πλείω τε καὶ μοχθηρότερα τῶν ἔμπροσθεν,
<span class="lb" data-page="7.393" data-line="8" id="l7.393.8"></span>ὡς μηκέτ’ αὐτοῖς ἀρκεῖν τὰς φυσικὰς ἐκροάς τε καὶ
<span class="lb" data-page="7.393" data-line="9" id="l7.393.9"></span>περιπνοὰς, ἀλλ’ ἀναγκάζεσθαι τὴν φύσιν ὠθεῖν τὸ περιττὸν
<span class="lb" data-page="7.393" data-line="10" id="l7.393.10"></span>εἴς τι τῶν ἀσθενεστέρων μορίων· ἢ τῶν μὲν χυμῶν ἐχόντων
<span class="lb" data-page="7.393" data-line="11" id="l7.393.11"></span>κατὰ φύσιν, αὐτῆς δέ τι πεπονθυίας, ἢ καὶ συνελθόντων
<span class="lb" data-page="7.393" data-line="12" id="l7.393.12"></span>ἀμφοῖν ἀθροίζεσθαί τε τὰ περιττώματα καὶ κατασκήπτειν
<span class="lb" data-page="7.393" data-line="13" id="l7.393.13"></span>εἴς τι μόριον, ὁ ἐνεστὼς λόγος ἐπιδεῖξαι σπουδάζει, μέχρι
<span class="lb" data-page="7.393" data-line="14" id="l7.393.14"></span>γὰρ ἂν ὅ τ’ ἐπιῤῥέων χυμὸς ὅμοιος ᾖ, καὶ τῆς κεφαλῆς ἡ διάθεσις
<span class="lb" data-page="7.393" data-line="15" id="l7.393.15"></span>ἡ αὐτὴ, μέχρι τοσούτου τά τε περιττώματα<span class="milestone ed1page" data-n="3.340" data-unit="ed1page" id="ed1page.3.340"></span> κατὰ
<span class="lb" data-page="7.393" data-line="16" id="l7.393.16"></span>τὸν ἶσον ἀθροισθήσεται χρόνον ὅμοιά τε καὶ ἶσα, καὶ οἱ παροξυσμοὶ
<span class="lb" data-page="7.393" data-line="17" id="l7.393.17"></span>τῶν ὀφθαλμῶν ὅμοιοι γενήσονται. κατὰ δὲ τὸν αὐτὸν
<span class="lb" data-page="7.393" data-line="18" id="l7.393.18"></span>τρόπον, εἰ καὶ μὴ συμπάσης τῆς κεφαλῆς, ἀλλ’ ἑνός γέ τινος
<span class="pb" data-page="7.394" id="p7.394"></span>
<span class="lb" data-page="7.394" data-line="1" id="l7.394.1"></span>τῶν ἐν αὐτῇ μορίων, ἤτοι μηνίγγων, ἢ ἐγκεφάλου γένηταί
<span class="lb" data-page="7.394" data-line="2" id="l7.394.2"></span>τις διάθεσις, ὡς ἐκ τῆς τοιαύτης τροφῆς ἀθροίζειν τι τοσόνδε
<span class="lb" data-page="7.394" data-line="3" id="l7.394.3"></span>καὶ τοιόνδε περίττωμα κατὰ τοσόνδε χρόνον, εἶτ’ ὠθεῖν
<span class="lb" data-page="7.394" data-line="4" id="l7.394.4"></span>τὸ περίττωμα τοῦτο τηνικαῦτα τότε πρῶτον, ὅταν ὑπ’ αὐτοῦ
<span class="lb" data-page="7.394" data-line="5" id="l7.394.5"></span>ἀξιολόγως ἀνιαθείη, συμβήσεται καὶ τότε παροξύνεσθαι κατὰ
<span class="lb" data-page="7.394" data-line="6" id="l7.394.6"></span>περίοδον, ἢ ὀφθαλμοὺς, ἢ οὖς, ἤ τι τοιοῦτον ἕτερον, εἰς
<span class="lb" data-page="7.394" data-line="7" id="l7.394.7"></span>ὅπερ ἂν ἀσθενέστερον ὠθῇ τὸ περιττεῦον. ὥσπερ οὖν ἐπ’
<span class="lb" data-page="7.394" data-line="8" id="l7.394.8"></span>ὀφθαλμῶν, καὶ ὤτων, καὶ ποδῶν, καὶ ἄλλων τε πολλῶν
<span class="lb" data-page="7.394" data-line="9" id="l7.394.9"></span>τοιούτων μορίων ἐναργῶς ὁρᾶται κατὰ περίοδον ὁ παροξυσμὸς
<span class="lb" data-page="7.394" data-line="10" id="l7.394.10"></span>γιγνόμενος, ὡς ἐπιδέδεικται, τί θαυμαστὸν ἐν πλευρίτιδι
<span class="lb" data-page="7.394" data-line="11" id="l7.394.11"></span>καὶ περιπνευμονίᾳ καὶ φρενίτιδι καὶ τοῖς ἄλλοις ἅπασιν,
<span class="lb" data-page="7.394" data-line="12" id="l7.394.12"></span>ὧν οὐκ ἔστι θεάσασθαι τὰς φλεγμονὰς, ὁμοίως μὲν ἐπιῤῥεῖν
<span class="lb" data-page="7.394" data-line="13" id="l7.394.13"></span>τὸ περιττὸν καὶ ὁμοίως τὸν πυρετὸν ἀνάπτειν, οὐδὲν
<span class="lb" data-page="7.394" data-line="14" id="l7.394.14"></span>αὐτοῦ τοῦ φλεγμαίνοντος μέρους πεπονθότος ἐξαίρετον ἴδιον
<span class="lb" data-page="7.394" data-line="15" id="l7.394.15"></span>εἰς τὴν τῶν εἰρημένων γένεσιν ἄλλο γε, πλὴν ὅτι τῶν πεμπόντων
<span class="lb" data-page="7.394" data-line="16" id="l7.394.16"></span>τὰ περιττώματα κατ’ ἐκεῖνον τὸν χρόνον ἀσθενέστερόν
<span class="lb" data-page="7.394" data-line="17" id="l7.394.17"></span>ἐστιν; οὐ μὴν οὐδ’ ἐκεῖνο θαυμαστόν ἐστι, τὸ μηδὲ κατὰ
<span class="lb" data-page="7.394" data-line="18" id="l7.394.18"></span>μίαν ἀθροίζεσθαι προθεσμίαν ἅπαντα τὰ περιττώματα. τῷ
<span class="lb" data-page="7.394" data-line="19" id="l7.394.19"></span>γὰρ μήτε τὸ φερόμενον ἐν λόγῳ τροφῆς αἷμα ὅμοιον διὰ
<span class="pb" data-page="7.395" id="p7.395"></span>
<span class="lb" data-page="7.395" data-line="1" id="l7.395.1"></span>παντὸς ὑπάρχειν, μήτε τὴν τῶν τρεφομένων διάθεσιν εἶναι
<span class="lb" data-page="7.395" data-line="2" id="l7.395.2"></span>τὴν αὐτὴν, ἄλλος ἄλλῳ χρόνῳ ἱκανός ἐστιν εἰς τὴν τοσούτου
<span class="lb" data-page="7.395" data-line="3" id="l7.395.3"></span>περιττώματος ἄθροισιν, ὑφ’ οὗ πρώτου λυπεῖται μὲν ἡ φύσις
<span class="lb" data-page="7.395" data-line="4" id="l7.395.4"></span>ἡ τοῦ μέρους, ἀναγκάζεται δ’ ὡς ἀλλότριον ἑαυτῆς ἀποτρίβεσθαι
<span class="lb" data-page="7.395" data-line="5" id="l7.395.5"></span>τὸ λυποῦν. οὐ μὴν οὐδ’ ὅτι τῶν παροξυσμῶν αὐτῶν
<span class="lb" data-page="7.395" data-line="6" id="l7.395.6"></span>ἄνισόν ἐστι τὸ μῆκος, ἔτι χρὴ θαυμάζειν. εἴπερ γὰρ οὐχ ἓν
<span class="lb" data-page="7.395" data-line="7" id="l7.395.7"></span>γένος, οὔτ’ εἶδος, οὔτε πλῆθός ἐστι τῶν περιττωμάτων,
<span class="lb" data-page="7.395" data-line="8" id="l7.395.8"></span>οὔθ’ ὡσαύτως ἀνάπτεσθαι πᾶσιν, ἢ διαφορεῖσθαι προσήκει.
<span class="lb" data-page="7.395" data-line="9" id="l7.395.9"></span>τὰ μὲν γὰρ πλείω καὶ ψυχρότερα καὶ γλίσχρα καὶ παχέα
<span class="lb" data-page="7.395" data-line="10" id="l7.395.10"></span>μακροτέρους ἐργάζεται τοὺς παροξυσμούς· τὰ δ’ ἐλάττω καὶ
<span class="lb" data-page="7.395" data-line="11" id="l7.395.11"></span>θερμότερα καὶ λεπτότερα βραχυτέρους, συνεπιλαμβανούσης
<span class="lb" data-page="7.395" data-line="12" id="l7.395.12"></span>οὐ σμικρὸν εἰς ταῦτα τῆς τε τοῦ σώματος ὅλου κατασκευῆς ἐν
<span class="lb" data-page="7.395" data-line="13" id="l7.395.13"></span>ἐκείνῳ τῷ χρόνῳ, καὶ τοῦ τῆς δυνάμεως τόνου. τὸ μὲν γὰρ
<span class="lb" data-page="7.395" data-line="14" id="l7.395.14"></span>ἀραιότερον σῶμα βραχυτέρους, ὅσον ἐφ’ ἑαυτῷ, τοὺς παροξυσμοὺς
<span class="lb" data-page="7.395" data-line="15" id="l7.395.15"></span>ἐργάζεται, τὸ δὲ πυκνότερον μακροτέρους· καὶ
<span class="lb" data-page="7.395" data-line="16" id="l7.395.16"></span>ῥώμη μὲν δυνάμεως ὀλιγοχρονιωτέρους, ἀῤῥωστία δὲ πολὺ
<span class="lb" data-page="7.395" data-line="17" id="l7.395.17"></span>χρονιωτέρους. ἡ μὲν γὰρ ἰσχυρὰ δύναμις ἑτοιμότερον ἀφ’
<span class="lb" data-page="7.395" data-line="18" id="l7.395.18"></span>ἑαυτῆς ὠθεῖ τὸ ἀλλότριον, ἡ δὲ τοῦ σώματος <span class="milestone ed2page" data-n="7.149" data-unit="ed2page" id="ed2page.7.149"></span>ἀραιότης
<span class="lb" data-page="7.395" data-line="19" id="l7.395.19"></span>οὐκ ἴσχει τὸ φερόμενον, ὥστ’ ἀνάγκη τοῖς οὕτω διακειμένοις
<span class="pb" data-page="7.396" id="p7.396"></span>
<span class="lb" data-page="7.396" data-line="1" id="l7.396.1"></span>ταχέως ἐκκενοῦσθαι τὸ περιττὸν, εἰ καὶ τἄλλα παραπλήσια
<span class="lb" data-page="7.396" data-line="2" id="l7.396.2"></span>ὑπάρχει. κατὰ δὲ τὸν αὐτὸν λόγον, ὅσοις ἐναντίως διάκειται
<span class="lb" data-page="7.396" data-line="3" id="l7.396.3"></span>τὸ σῶμα, τοιούτοις ἀνάγκη πολυχρονιωτέραν γίνεσθαι τὴν
<span class="lb" data-page="7.396" data-line="4" id="l7.396.4"></span>ἔκκρισιν τῶν περιττωμάτων, ἀῤῥώστως μὲν ὠθούσης τὰ περιττώματα
<span class="lb" data-page="7.396" data-line="5" id="l7.396.5"></span>τῆς δυνάμεως, στεγούσης δὲ τὰ φερόμενα τῇ τῶν
<span class="lb" data-page="7.396" data-line="6" id="l7.396.6"></span>διεξόδων στενότητι. ἁπάντων δ’ ἅμα συνελθόντων, ἤτοι
<span class="lb" data-page="7.396" data-line="7" id="l7.396.7"></span>μακρότατος, ἢ βραχύτατος παροξυσμὸς γίγνεται· μακρότατος
<span class="lb" data-page="7.396" data-line="8" id="l7.396.8"></span>μὲν διὰ τὸ πάχος, καὶ τὸ πλῆθος τοῦ περιττώματος, καὶ
<span class="lb" data-page="7.396" data-line="9" id="l7.396.9"></span>τὴν ἀσθένειαν τῆς δυνάμεως, καὶ τὴν τῶν διεξόδων στενότητα·
<span class="lb" data-page="7.396" data-line="10" id="l7.396.10"></span>βραχύτατος δὲ, διά τε λεπτότητα καὶ ὀλιγότητα τοῦ
<span class="lb" data-page="7.396" data-line="11" id="l7.396.11"></span>περιττώματος, καὶ τὴν ῥώμην τῆς δυνάμεως, καὶ τῶν ὁδῶν
<span class="lb" data-page="7.396" data-line="12" id="l7.396.12"></span>τὴν εὐρύτητα.
</p>
          </article>

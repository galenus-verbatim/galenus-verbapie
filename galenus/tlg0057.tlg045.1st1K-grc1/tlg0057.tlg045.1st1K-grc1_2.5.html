<article xmlns="http://www.w3.org/1999/xhtml" id="urn:cts:greekLit:tlg0057.tlg045.1st1K-grc1:2.5">
<span class="pb page1" data-page="7.343" id="p7.343"></span>
<span class="milestone ed1page page1" data-n="3.331" data-unit="ed1page" id="ed1page.3.331"></span>
<span class="milestone ed2page page1" data-n="7.130" data-unit="ed2page" id="ed2page.7.130"></span>
            <p>
<span class="lb" data-page="7.343" data-line="10" id="l7.343.10"></span>Τὸ δὲ τρίτον γένος τῶν διαλειπόντων πυρετῶν
<span class="lb" data-page="7.343" data-line="11" id="l7.343.11"></span>ὁ ἀκριβὴς τεταρταῖος, ὅταν ἐπὶ μόνῳ γίνηται τῷ μελαγχολικῷ
<span class="lb" data-page="7.343" data-line="12" id="l7.343.12"></span><span class="milestone ed2page" data-n="7.131" data-unit="ed2page" id="ed2page.7.131"></span>χυμῷ ψυχρῷ καὶ ξηρῷ τὴν κρᾶσιν ὑπάρχοντι,
<span class="lb" data-page="7.343" data-line="13" id="l7.343.13"></span>κατὰ βραχὺ μὲν ὑποτύφεται καθάπερ τις λίθος, ἢ ὄστρακον,
<span class="lb" data-page="7.343" data-line="14" id="l7.343.14"></span>ἢ ὀστοῦν, ἤ τι τῶν οὕτω ψυχρῶν καὶ ξηρῶν σωμάτων· ἐπειδὰν
<span class="lb" data-page="7.343" data-line="15" id="l7.343.15"></span>δ’ ἐξαφθῇ τις ἐξ αὐτοῦ φλὸξ, οὐδὲν ὑπολείπει καπνῶδες,
<span class="lb" data-page="7.343" data-line="16" id="l7.343.16"></span>οὐδὲ ἡμίκαυστον ἐπὶ τῷ παροξυσμῷ, καὶ διὰ τοῦτο κενώσεις
<span class="lb" data-page="7.343" data-line="17" id="l7.343.17"></span>τε πλείονες ἐπὶ τούτῳ τῷ χυμῷ μᾶλλον ἢ τῷ φλεγματικῷ,
<span class="lb" data-page="7.343" data-line="18" id="l7.343.18"></span>καὶ τὸ διάλειμμα καθαρὸν ἀκριβῶς εἶναι δοκεῖ τῷ κᾀνταῦθα
<span class="pb" data-page="7.344" id="p7.344"></span>
<span class="lb" data-page="7.344" data-line="1" id="l7.344.1"></span>ἅπαν κενοῦσθαί τε καὶ διαφορεῖσθαι<span class="milestone ed1page" data-n="3.332" data-unit="ed1page" id="ed1page.3.332"></span> τὸ ἐξαφθὲν τοῦ μελαγχολικοῦ
<span class="lb" data-page="7.344" data-line="2" id="l7.344.2"></span>χυμοῦ. διὰ τοῦτο δὲ καὶ τὸ ῥῖγος αὐτοῖς ἐστιν,
<span class="lb" data-page="7.344" data-line="3" id="l7.344.3"></span>οἷον μάλιστα τοῖς ἐν κρύει καρτερῷ καταψυχθεῖσιν, οὐχ οἷόν
<span class="lb" data-page="7.344" data-line="4" id="l7.344.4"></span>περ ἐνίοτε γίνεται τοῖς ἐγκαυθεῖσιν, ἢ κοπωθεῖσιν, ἢ ἐπὶ φαρμάκοις
<span class="lb" data-page="7.344" data-line="5" id="l7.344.5"></span>θερμοῖς καὶ δάκνουσιν ἕλκει προσενεχθεῖσιν. ἀνάγκη
<span class="lb" data-page="7.344" data-line="6" id="l7.344.6"></span>δὲ τοῦ τοιούτου πυρετοῦ προηγήσασθαι μὲν ὅσα χολὴν ἀθροίζει
<span class="lb" data-page="7.344" data-line="7" id="l7.344.7"></span>μέλαιναν, ἐν ἐπιτηδεύμασι, καὶ διαίτῃ, καὶ καταστάσει,
<span class="lb" data-page="7.344" data-line="8" id="l7.344.8"></span>καὶ ὥρᾳ, καὶ χώρᾳ, τὴν φύσιν τε καὶ ἡλικίαν εἶναι τοῦ
<span class="lb" data-page="7.344" data-line="9" id="l7.344.9"></span>κάμνοντος μελαγχολικωτέραν. ὁ παροξυσμὸς δὲ καὶ τούτου
<span class="lb" data-page="7.344" data-line="10" id="l7.344.10"></span>τοῦ πυρετοῦ τῷ μήκει τοῦ χρόνου τῷ τριταίῳ παραπλήσιος,
<span class="lb" data-page="7.344" data-line="11" id="l7.344.11"></span>ἔστι δ’ ὅτε καὶ μακρότερος, ἔτι μένοντος ἀκριβῶς, ὡς
<span class="lb" data-page="7.344" data-line="12" id="l7.344.12"></span>ἂν ἐπὶ ψυχροτέρῳ χυμῷ συνισταμένου. ἡ δ’ αἰτία παραπλήσιος
<span class="lb" data-page="7.344" data-line="13" id="l7.344.13"></span>ἐπί τε τούτων ἐστὶ τῶν πυρετῶν καὶ τῶν ἄλλων ἁπάντων,
<span class="lb" data-page="7.344" data-line="14" id="l7.344.14"></span>ἡ τὴν διαφορὰν ἐργαζομένη τοῦ μήκους τῶν παροξυσμῶν,
<span class="lb" data-page="7.344" data-line="15" id="l7.344.15"></span>ὥσπερ ὀλίγον ἔμπροσθεν ἐπὶ τῶν ἀκριβῶν εἴρηται
<span class="lb" data-page="7.344" data-line="16" id="l7.344.16"></span>τριταίων, ἐν πλήθει καὶ ποιότητι τοῦ χυμοῦ καὶ ῥώμῃ καὶ
<span class="lb" data-page="7.344" data-line="17" id="l7.344.17"></span>ἀῤῥωστίᾳ δυνάμεως, ἔτι πρὸς τούτοις αὐτῇ τοῦ κάμνοντος τῇ
<span class="lb" data-page="7.344" data-line="18" id="l7.344.18"></span>διαθέσει τὴν διαφορὰν ἔχουσα. καὶ γὰρ καὶ τἄλλα πάντα
<span class="lb" data-page="7.344" data-line="19" id="l7.344.19"></span>αὐτοῖς ἀνάλογον ὑπάρχει τοῖς ἐπὶ τῷ πικροχόλῳ χυμῷ
<span class="pb" data-page="7.345" id="p7.345"></span>
<span class="lb" data-page="7.345" data-line="1" id="l7.345.1"></span>συνισταμένοις. εἰ γοῦν μήτε σήποιτο μήτε φέροιτο σφοδρῶς
<span class="lb" data-page="7.345" data-line="2" id="l7.345.2"></span>διὰ τῶν αἰσθητικῶν σωμάτων ὁ μελαγχολικὸς χυμὸς,
<span class="lb" data-page="7.345" data-line="3" id="l7.345.3"></span>οὐκ ἂν ἀπεργάσεται τεταρταίαν περίοδον ἀκριβῆ. καὶ μὴν
<span class="lb" data-page="7.345" data-line="4" id="l7.345.4"></span>καὶ τοῖς ἰκτεριώδεσι παθήμασιν ἀνάλογον αἱ ἐπὶ σπληνὸς
<span class="lb" data-page="7.345" data-line="5" id="l7.345.5"></span>ἀῤῥωστίαι χρόνιαι μελαγχολικαὶ, καὶ δύσχροιαι περὶ τὸ σύμπαν
<span class="lb" data-page="7.345" data-line="6" id="l7.345.6"></span>γίνονται σῶμα· καὶ τοῖς ἐρυσιπέλασιν ἐπὶ τῇ ξανθῇ χολῇ
<span class="lb" data-page="7.345" data-line="7" id="l7.345.7"></span>συνισταμένοις ἀνάλογον οἵ τε καρκῖνοι καὶ αἱ φαγέδαιναι.
<span class="lb" data-page="7.345" data-line="8" id="l7.345.8"></span>πυρέττουσι δ’ οὔτε ἐν τούτοις ἐξ ἀνάγκης οὔτ’ ἐν τοῖς μελαγχολικοῖς,
<span class="lb" data-page="7.345" data-line="9" id="l7.345.9"></span>εἰ μὴ σαπείη πρότερον ὁ μελαγχολικὸς χυμός.
<span class="lb" data-page="7.345" data-line="10" id="l7.345.10"></span>πειρᾶται μὲν γὰρ ἡ φύσις ἀεὶ ἑαυτῆς χρωμένη δυνάμεσιν ὁμοιοῦν
<span class="lb" data-page="7.345" data-line="11" id="l7.345.11"></span>μὲν τοῖς τρεφομένοις ὅσον ἂν ἐγχωρῇ γενέσθαι χρηστὸν, ἐκκρίνειν
<span class="lb" data-page="7.345" data-line="12" id="l7.345.12"></span>δὲ τὸ μὴ τοιοῦτον· ἢν δέ ποτε διὰ πάχος, ἢ πλῆθος,
<span class="lb" data-page="7.345" data-line="13" id="l7.345.13"></span>ἢ γλισχρότητα τοῦ περιττώματος, ἤ τινα στέγνωσιν τῶν ὁδῶν,
<span class="lb" data-page="7.345" data-line="14" id="l7.345.14"></span>ἢ καὶ διὰ τὴν ἑαυτῆς ἀσθένειαν ἀδυνατήσῃ πᾶν ἐκκρῖναι τὸ
<span class="lb" data-page="7.345" data-line="15" id="l7.345.15"></span>μοχθηρὸν, ἀναγκαῖον αὐτῷ χρονίζοντι κατὰ τὸ τοῦ ζώου
<span class="lb" data-page="7.345" data-line="16" id="l7.345.16"></span>σῶμα διαφθείρεσθαι. μένειν μὲν γὰρ οἷον ἦν ἐξ ἀρχῆς οὐδὲ
<span class="lb" data-page="7.345" data-line="17" id="l7.345.17"></span>τῶν ἄλλων ὑγρῶν οὐδὲν δύναται, μή τι γε δὴ τὸ οὕτω φαῦλον,
<span class="pb" data-page="7.346" id="p7.346"></span>
<span class="lb" data-page="7.346" data-line="1" id="l7.346.1"></span>ὡς μηκέτ’ ἐπιδέχεσθαι τὸν παρὰ τῆς φύσεως κόσμον,
<span class="lb" data-page="7.346" data-line="2" id="l7.346.2"></span>ἀλλ’ ἤτοι πεττόμενον προστίθεταί τε καὶ ὁμοιοῦται τοῖς στερεοῖς
<span class="lb" data-page="7.346" data-line="3" id="l7.346.3"></span>τοῦ ζώου μορίοις, ἢ διαφθείρεταί τε καὶ σήπεται.
<span class="lb" data-page="7.346" data-line="4" id="l7.346.4"></span>οὕτω γὰρ καὶ τοῖς ἰκτεριώδεσι καὶ μελαγχολικοῖς, ὅταν ἐπὶ
<span class="lb" data-page="7.346" data-line="5" id="l7.346.5"></span>πλείονα χρόνον ἐν τῷ σώματι μένωσιν οἱ χολώδεις χυμοὶ πλεονάζοντες,
<span class="lb" data-page="7.346" data-line="6" id="l7.346.6"></span>ἐπιγίγνονται πυρετοί. πολλάκις δὲ καὶ ἡ κατὰ τὸ
<span class="lb" data-page="7.346" data-line="7" id="l7.346.7"></span>ἧπαρ ἢ τὸν σπλῆνα διάθεσις ἤνεγκε πυρετὸν, ὅταν ἤτοι φλεγμονή
<span class="lb" data-page="7.346" data-line="8" id="l7.346.8"></span>τις ἢ ἔμφραξις ἐργάζηται τὰ προειρημένα παθήματα.
<span class="lb" data-page="7.346" data-line="9" id="l7.346.9"></span>κατὰ δὲ τὸν αὐτὸν λόγον οὐδ’ ὅταν ὁ φλεγματώδης πλεονάζῃ
<span class="lb" data-page="7.346" data-line="10" id="l7.346.10"></span>χυμὸς, ἕπεται πυρετὸς, εἰ μὴ σαπείη πρότερον. ἐπὶ
<span class="lb" data-page="7.346" data-line="11" id="l7.346.11"></span>τούτῳ μέν γε καὶ τὸ τοῖς παλαιοῖς ἀδύνατον εἶναι δοκοῦν
<span class="lb" data-page="7.346" data-line="12" id="l7.346.12"></span>ὦπται πολλάκις. ἔστι δὲ τοῦτο τὸ χωρὶς πυρετοῦ ῥῖγος,
<span class="lb" data-page="7.346" data-line="13" id="l7.346.13"></span>ἔστι δὲ οἷς μὲν ἅπαξ γινόμενον, ἔστι δὲ οἷς καὶ κατὰ περίοδον
<span class="lb" data-page="7.346" data-line="14" id="l7.346.14"></span>ἐπὶ πλείους <span class="milestone ed2page" data-n="7.132" data-unit="ed2page" id="ed2page.7.132"></span>ἡμέρας, ἢ συνεχὲς ἀπ’ ἀρχῆς ἄχρι τέλους,
<span class="lb" data-page="7.346" data-line="15" id="l7.346.15"></span>ἤτοι παντάπασιν οὕτω μέτριον, ὡς μηδ’ εἶναι δοκεῖν,
<span class="lb" data-page="7.346" data-line="16" id="l7.346.16"></span>ὅταν ἡσυχάζωσιν, ἀλλὰ μόνον εἰ κινηθεῖεν, εἰς αἴσθησιν
<span class="lb" data-page="7.346" data-line="17" id="l7.346.17"></span>ἥκειν, ἢ καὶ μειζόνως, ὡς καὶ χωρὶς τοῦ κινεῖσθαι διοχλεῖν.
<span class="lb" data-page="7.346" data-line="18" id="l7.346.18"></span>ἀλλ’ ὅταν γε καὶ ὁ τοιοῦτος ἐν τῷ χρόνῳ διασαπῇ χυμὸς, οὐ
<span class="pb" data-page="7.347" id="p7.347"></span>
<span class="lb" data-page="7.347" data-line="1" id="l7.347.1"></span>ῥιγοῦσι μόνον, ἀλλὰ καὶ πυρέττουσι. καὶ χρόνιός τε πάνυ
<span class="lb" data-page="7.347" data-line="2" id="l7.347.2"></span>καὶ δύσλυτος ἐπιγίγνεται ταῖς τοιαύταις αἰτίαις ὁ πυρετὸς ἐν
<span class="lb" data-page="7.347" data-line="3" id="l7.347.3"></span>ἀμφημερινοῦ σχήματι.
</p>
          </article>

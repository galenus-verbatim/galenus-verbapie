<article xmlns="http://www.w3.org/1999/xhtml" id="urn:cts:greekLit:tlg0057.tlg045.1st1K-grc1:2.6">
<span class="pb page1" data-page="7.347" id="p7.347"></span>
<span class="milestone ed1page page1" data-n="3.332" data-unit="ed1page" id="ed1page.3.332"></span>
<span class="milestone ed2page page1" data-n="7.132" data-unit="ed2page" id="ed2page.7.132"></span>
            <p>
<span class="lb" data-page="7.347" data-line="4" id="l7.347.4"></span>Τούτου τοῦ γένους ἐστὶ καὶ ἠπίαλος πυρετὸς
<span class="lb" data-page="7.347" data-line="5" id="l7.347.5"></span>ἰδίως ὀνομαζόμενος, ὅταν ἅμα πυρέττουσί τε καὶ ῥιγοῦσι,
<span class="lb" data-page="7.347" data-line="6" id="l7.347.6"></span>καὶ ἀμφοτέρων αἰσθάνονται κατὰ τὸν αὐτὸν χρόνον, ἐν
<span class="lb" data-page="7.347" data-line="7" id="l7.347.7"></span>ἅπαντι μορίῳ τοῦ σώματος. Ἀρχιγένης μὲν οὖν οἴεται κατ’
<span class="lb" data-page="7.347" data-line="8" id="l7.347.8"></span>ἄλλου μηδενὸς ἐπιφέρεσθαι μηδέποτε τοὔνομα τὸν ἠπίαλον ἀλλ’
<span class="lb" data-page="7.347" data-line="9" id="l7.347.9"></span>ἢ κατὰ μόνου τοῦ τοιούτου πυρετοῦ. φαίνονται δὲ τῶν Ἀττικῶν
<span class="lb" data-page="7.347" data-line="10" id="l7.347.10"></span>ἀνδρῶν ἔνιοι καὶ τὸ πρὸ τοῦ πυρετοῦ ῥῖγος οὕτως ὀνομάζοντες.
<span class="lb" data-page="7.347" data-line="11" id="l7.347.11"></span>ὑαλώδη δέ μοι δοκεῖ προσαγορεύειν ὁ Πραξαγόρας τὸν χυμὸν
<span class="lb" data-page="7.347" data-line="12" id="l7.347.12"></span>τοιοῦτον· οἱ νεώτεροι δὲ, ὧν ἐστι καὶ Φίλιππος, ὠμὸν
<span class="lb" data-page="7.347" data-line="13" id="l7.347.13"></span>ἁπλῶς, οὐδὲν προστιθέντες εἰς ἀκριβῆ διορισμὸν ὄνομα. τῆς
<span class="lb" data-page="7.347" data-line="14" id="l7.347.14"></span>φλεγματώδους δ’ ἐστὶ δήπου καὶ αὐτὸς ἰδέας, ἱκανῶς ὑπάρχων
<span class="lb" data-page="7.347" data-line="15" id="l7.347.15"></span>ψυχρός τε καὶ γλίσχρος. ὃς γὰρ ἂν ὑγρὸς ἅμα καὶ ψυχρὸς
<span class="lb" data-page="7.347" data-line="16" id="l7.347.16"></span>ᾖ χυμὸς, ὑπὸ τὴν τοῦ φλέγματος ἀνάγεται προσηγορίαν,
<span class="lb" data-page="7.347" data-line="17" id="l7.347.17"></span>εἴ τις Ἱπποκρατείως τε καὶ συνήθως ἅπασιν, οὐ μόνον τοῖς
<span class="lb" data-page="7.347" data-line="18" id="l7.347.18"></span>παλαιοῖς ἰατροῖς, ἀλλὰ ἤδη καὶ τοῖς ἄλλοις Ἕλλησιν ὀνομάζειν ﻿
<span class="pb" data-page="7.348" id="p7.348"></span>
<span class="lb" data-page="7.348" data-line="1" id="l7.348.1"></span>ἐθέλει. Πρόδικος γὰρ ἐν τῷ περὶ φύσεως ἀνθρώπου
<span class="lb" data-page="7.348" data-line="2" id="l7.348.2"></span>παρανομεῖ καὶ περὶ τοῦτο τοὔνομα, πρὸς τῆς θαυμαστῆς ἐτυμολογίας
<span class="lb" data-page="7.348" data-line="3" id="l7.348.3"></span>ἀναπειθόμενος. ἀλλ’ οὐ νῦν καιρὸς ἐπὶ τὰ τοιαῦτα
<span class="lb" data-page="7.348" data-line="4" id="l7.348.4"></span>τὸν λόγον ἐκτρέπειν, ἄλλην αὐτοῖς πραγματείαν ἀνατεθεικότα.
<span class="lb" data-page="7.348" data-line="5" id="l7.348.5"></span>αὖθις οὖν ἐπὶ τὸ προκείμενον ἴωμεν. ὅστις ἂν ἐν τῷ
<span class="lb" data-page="7.348" data-line="6" id="l7.348.6"></span>σώματι χυμὸς ὑγρὸς ᾖ καὶ ψυχρὸς, ἡμεῖς μὲν τοῦτον ὀνομάζομεν
<span class="lb" data-page="7.348" data-line="7" id="l7.348.7"></span>φλέγμα, σὺ δ’ εἰ βούλει κάλει σκινδαψόν. οὕτως ἄρα
<span class="lb" data-page="7.348" data-line="8" id="l7.348.8"></span>μοι μέλει τῶν ὀνομάτων οὐδέν. ἀλλ’ ἴσθι γε τοῦ χυμοῦ τούτου
<span class="lb" data-page="7.348" data-line="9" id="l7.348.9"></span>πλείους οὔσας διαφοράς· ἓν μὲν γὰρ εἶδος αὐτοῦ πάνυ
<span class="lb" data-page="7.348" data-line="10" id="l7.348.10"></span>δή τι ψυχρόν ἐστιν, ὥστε καὶ μεγίστας ὀδύνας, ὅταν ἐμφραχθῇ
<span class="lb" data-page="7.348" data-line="11" id="l7.348.11"></span>χωρίῳ θερμῷ, παρέχεσθαι· καὶ πολλάκις τε πολλὰς ἀλγηδόνας
<span class="lb" data-page="7.348" data-line="12" id="l7.348.12"></span>τῶν προσαγορευομένων κωλικῶν, ἐπὶ δριμεῖ κλύσματι
<span class="lb" data-page="7.348" data-line="13" id="l7.348.13"></span>τοιοῦτον χυμὸν ἐκκενώσαντι παραχρῆμα παυομένας ἐστὶν ἰδεῖν.
<span class="lb" data-page="7.348" data-line="14" id="l7.348.14"></span>ἔοικε δὲ καὶ τὴν ὄψιν ὁ χυμὸς οὗτος ὑάλῳ κεχυμένῃ. ἕτερον
<span class="lb" data-page="7.348" data-line="15" id="l7.348.15"></span>δ’ ἐστὶ φλέγματος εἶδος, ὃ ἀναχρεμψάμενοι πολλάκις ἀποπτύουσί
<span class="lb" data-page="7.348" data-line="16" id="l7.348.16"></span>τινες, αἰσθητὴν ἔχον τὴν γλυκύτητα, καὶ δῆλον ὡς
<span class="lb" data-page="7.348" data-line="17" id="l7.348.17"></span>οὐκ ἐνδέχεται τὸ τοιοῦτον ἀκριβῶς εἶναι ψυχρὸν, εἴ τι μεμνήμεθα
<span class="lb" data-page="7.348" data-line="18" id="l7.348.18"></span>τῶν ἐν τοῖς περὶ τῆς τῶν ἁπλῶν φαρμάκων δυνάμεως
<span class="pb" data-page="7.349" id="p7.349"></span>
<span class="lb" data-page="7.349" data-line="1" id="l7.349.1"></span>ἀποδεδειγμένων. ἔστι γε δή τι καὶ τρίτον ἄλλο φλέγματος εἶδος
<span class="lb" data-page="7.349" data-line="2" id="l7.349.2"></span>αὐτοῖς τοῖς πτύουσιν ὀξὺ φαινόμενον, ἧττον δὲ τοῦ ὑαλώδους,
<span class="lb" data-page="7.349" data-line="3" id="l7.349.3"></span>μᾶλλον δὲ τοῦ γλυκέος ψυχρόν· ὥσπερ ἕτερον ἁλμυρὸν, ἤτοι
<span class="lb" data-page="7.349" data-line="4" id="l7.349.4"></span>διὰ σῆψιν, ἢ δι’ ἐπιμιξίαν ἁλυκῆς ὀῤῥώδους ὑγρότητος, ἐφ’
<span class="lb" data-page="7.349" data-line="5" id="l7.349.5"></span>ᾧ δὴ καὶ οἱ πυρέττοντες οὐ ῥιγοῦσιν, ἀλλὰ φρίττουσι μόνον,
<span class="lb" data-page="7.349" data-line="6" id="l7.349.6"></span>εἰσβάλλοντος τοῦ παροξυσμοῦ. τὸ δέ γ’ ὀξὺ καὶ τὸ ὑαλῶδες
<span class="lb" data-page="7.349" data-line="7" id="l7.349.7"></span>εἰ κινοῖτο, διὰ τῶν αἰσθητικῶν σωμάτων ἰὸν, τὰ χωρὶς πυρετοῦ
<span class="lb" data-page="7.349" data-line="8" id="l7.349.8"></span>φέρει ῥίγη· καὶ εἰ σηπεδών τις αὐτοῖς ἐπιγένοιτο μετρία,
<span class="lb" data-page="7.349" data-line="9" id="l7.349.9"></span>τὸν ἠπίαλον ἐργάζεται πυρετόν· εἰ δ’ ἐπὶ πλέον σαπείη,
<span class="lb" data-page="7.349" data-line="10" id="l7.349.10"></span>προηγεῖται μὲν τὸ ῥῖγος, ἕπεται δ’ ὁ πυρετὸς, ἐκνικωμένης
<span class="lb" data-page="7.349" data-line="11" id="l7.349.11"></span>τῆς ψύξεως <span class="milestone ed2page" data-n="7.133" data-unit="ed2page" id="ed2page.7.133"></span>ὑπὸ τοῦ πλήθους τῆς θερμασίας, ὡς μηδ’
<span class="lb" data-page="7.349" data-line="12" id="l7.349.12"></span>ὅλως φαίνεσθαι κατὰ τὰς ἀναβάσεις καὶ τὰς ἀκμὰς τῶν παροξυσμῶν.
<span class="lb" data-page="7.349" data-line="13" id="l7.349.13"></span>ἴσως δὲ καὶ τὸ ὑαλῶδες φλέγμα τῆς ὀξείας μετέχει
<span class="lb" data-page="7.349" data-line="14" id="l7.349.14"></span>ποιότητος, ὡς εἶναι τὰς πάσας διαφορὰς αὐτοῦ τρεῖς,
<span class="lb" data-page="7.349" data-line="15" id="l7.349.15"></span>ὀξὺ καὶ γλυκὺ καὶ ἁλυκόν· ἥκιστα δ’ ἐπὶ τῷ γλυκεῖ φλέγματι
<span class="lb" data-page="7.349" data-line="16" id="l7.349.16"></span>σηπομένῳ προηγεῖται τοῦ πυρετοῦ ῥῖγος. ἴσως δ’ ἄν
<span class="lb" data-page="7.349" data-line="17" id="l7.349.17"></span>τις οὐκ ἔθ’ ἁπλῶς, οὐδ’ ὑφ’ ἁπλῆς αἰτίας γίνεσθαι τοὺς
<span class="lb" data-page="7.349" data-line="18" id="l7.349.18"></span>τοιούτους ὑπολάβοι πυρετοὺς, εἴ γε δὴ τοῦ φλέγματος ὅσον
<span class="pb" data-page="7.350" id="p7.350"></span>
<span class="lb" data-page="7.350" data-line="1" id="l7.350.1"></span>μὲν δὴ σήπεται, τὸν πυρετὸν ἐξάπτει, τὸ δ’ ἄλλο τὸ μηδέπω
<span class="lb" data-page="7.350" data-line="2" id="l7.350.2"></span>σηπόμενον, ἐφ’ οὗ ῥιγοῦσιν, οὐκ αὐτῆς ἐστι τῷ σηπομένῳ
<span class="lb" data-page="7.350" data-line="3" id="l7.350.3"></span>ποιότητος. εἴπερ οὖν ὑπὸ τούτου μὲν τὸ ῥῖγος, ὑπὸ δὲ τοῦ
<span class="lb" data-page="7.350" data-line="4" id="l7.350.4"></span>διασαπέντος ὁ πυρετὸς γίγνεται, διττὸν ἀεὶ ἔσται τὸ αἴτιον.
<span class="lb" data-page="7.350" data-line="5" id="l7.350.5"></span>ἐγχωρεῖ μὴν κᾀνταῦθα τὸν μὲν πυρετὸν ὑφ’ ἑτέρου γένους
<span class="lb" data-page="7.350" data-line="6" id="l7.350.6"></span>αἰτίας γίγνεσθαι φάναι, τὸ ῥῖγος δ’ ὑπ’ ἄλλου, μὴ ὂν ὅπερ
<span class="lb" data-page="7.350" data-line="7" id="l7.350.7"></span>ὁ πυρετός· ἔν γε μὴν τοῖς τριταίοις πυρετοῖς ἡ ξανθὴ χολὴ
<span class="lb" data-page="7.350" data-line="8" id="l7.350.8"></span>καὶ τὸ ῥῖγος ἐργάζεται καὶ τὸν πυρετόν. ἀλλὰ τὰ μὲν
<span class="lb" data-page="7.350" data-line="9" id="l7.350.9"></span>τοιαῦτα λογικωτέραν ἔχει τὴν ἀμφισβήτησιν, ἐπὶ δὲ τὰ νῦν
<span class="lb" data-page="7.350" data-line="10" id="l7.350.10"></span><span class="milestone ed1page" data-n="3.333" data-unit="ed1page" id="ed1page.3.333"></span>ἡμῖν προκείμενα μετιέναι καιρός.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg046.1st1K-grc1:1">
<span class="pb page1" data-page="7.406" id="p7.406"></span>
<span class="milestone ed1page page1" data-n="2.38" data-unit="ed1page" id="ed1page.3.380"></span>
<span class="milestone ed2page page1" data-n="6.293" data-unit="ed2page" id="ed2page.7.293"></span>
          <h1>ΓΑΛΗΝΟΥ ΠΕΡΙ ΤΩΝ ΕΝ ΤΑΙΣ ΝΟΣΟΙΣ
<br></br>ΚΑΙΡΩΝ ΒΙΒΛΙΟΝ.
</h1>
          <p>
<span class="lb" data-page="7.406" data-line="1" id="l7.406.1"></span>Οἷόν τι τοῖς ζώοις ἐστὶν ἡ κατὰ τὰς ἡλικίας
<span class="lb" data-page="7.406" data-line="2" id="l7.406.2"></span>διαφορὰ, τοιοῦτον τοῖς νοσήμασιν οὓς ὀνομάζουσι καιρούς.
<span class="lb" data-page="7.406" data-line="3" id="l7.406.3"></span>οὔτε γὰρ ὁ χρόνος ἁπλῶς δηλοῦται διὰ τῆσδε τῆς
<span class="lb" data-page="7.406" data-line="4" id="l7.406.4"></span>προσηγορίας, οὔθ’ ὁ προσήκων χρόνος, ὑπὲρ οὗ καὶ τὰ βοηθήματα
<span class="lb" data-page="7.406" data-line="5" id="l7.406.5"></span>σκοπούμεθα· μόνη δὲ ἡ τῶν νοσημάτων, ὡς εἴρηται,
<span class="lb" data-page="7.406" data-line="6" id="l7.406.6"></span>ἡλικία, χρόνων ἀμοιβαῖς ὑπαλλαττομένη, καθάπερ καὶ
<span class="lb" data-page="7.406" data-line="7" id="l7.406.7"></span>τὸ ζῶον ταῖς ἡλικίαις. ἔοικε δὲ καὶ τοῦτο τοῖς φθαρτοῖς
<span class="lb" data-page="7.406" data-line="8" id="l7.406.8"></span>σώμασιν ὑπάρχειν πᾶσι, τοῖς μὲν μᾶλλον, τοῖς δὲ ἧττον, ὡς
<span class="lb" data-page="7.406" data-line="9" id="l7.406.9"></span>εἴ γε διαπαντὸς ἔμεινεν αὐτῶν ἀπαράλλακτος καὶ ἄτρεπτος
<span class="pb" data-page="7.407" id="p7.407"></span>
<span class="lb" data-page="7.407" data-line="1" id="l7.407.1"></span>ἡ φύσις, τὴν οὐσίαν τὴν ἑαυτῆς φυλάττουσα, οὐκ ἂν ἐφθείρετο.
<span class="lb" data-page="7.407" data-line="2" id="l7.407.2"></span>καθάπερ οὖν καὶ ἡμεῖς αὐτοὶ γεννηθέντες αὐξανόμεθα
<span class="lb" data-page="7.407" data-line="3" id="l7.407.3"></span>μέχρι τῆς ἀκμῆς, εἶτ’ ἐντεῦθεν ἀρξάμενοι φθίνειν ἕως ἐσχάτου
<span class="lb" data-page="7.407" data-line="4" id="l7.407.4"></span>τέλους ἀφικνούμεθα φθορᾶς, ὅσοι πάσας διεξέρχεσθαι
<span class="lb" data-page="7.407" data-line="5" id="l7.407.5"></span>μέλλομεν τὰς ἡλικίας, τὸν αὐτὸν τρόπον καὶ τῶν ἀῤῥωστημάτων
<span class="lb" data-page="7.407" data-line="6" id="l7.407.6"></span>ἕκαστον μετὰ τὴν πρώτην σύστασιν τῆς γενέσεως αὐτῶν
<span class="lb" data-page="7.407" data-line="7" id="l7.407.7"></span>ὁδῷ τῇ ἐπὶ τὸ μεῖζον παραυξήσει χρώμενον μέχρι τῆς
<span class="lb" data-page="7.407" data-line="8" id="l7.407.8"></span>ἀκμῆς ἵεται, ἕως ἀνάλογον τῆς πρόσθεν αὐξήσεως μειούμενον
<span class="lb" data-page="7.407" data-line="9" id="l7.407.9"></span>εἰς παντελῆ διάλυσιν ἐλθεῖν. τάχα δ’ ἂν ἴσως δόξειε
<span class="lb" data-page="7.407" data-line="10" id="l7.407.10"></span>ταύτῃ μόνον διαφέρειν ἡ τῶν νοσημάτων κατὰ χρόνον ἐξαλλαγὴ
<span class="lb" data-page="7.407" data-line="11" id="l7.407.11"></span>τῆς κατὰ τὰ ζῶα ἡλικίας, ὅτι τοῖς μὲν ζώοις ἴδιός
<span class="lb" data-page="7.407" data-line="12" id="l7.407.12"></span>ἐστιν ὁ χρόνος τῆς γεννήσεως, ἐν ᾧ διαπλάττεται πάντα τὰ
<span class="lb" data-page="7.407" data-line="13" id="l7.407.13"></span>μόρια τὰ πρὸς τὴν ζωὴν ἀναγκαῖα, τῶν νοσημάτων δὲ οὐδείς
<span class="lb" data-page="7.407" data-line="14" id="l7.407.14"></span>ἐστι χρόνος τοιοῦτος ἴδιος, ἀλλ’ εὐθὺς ἀπὸ τῆς πρώτης εἰσβολῆς
<span class="lb" data-page="7.407" data-line="15" id="l7.407.15"></span>αὐξάνεται. καὶ τοῦτ’ εἰκότως γίγνεται· τὰ μὲν γὰρ ζῶα
<span class="lb" data-page="7.407" data-line="16" id="l7.407.16"></span>σώματά ἐστι, τὰ δὲ νοσήματα τοῖς σώμασι συμβεβηκότα.
<span class="lb" data-page="7.407" data-line="17" id="l7.407.17"></span>διάπλασιν μὲν οὖν καὶ γένεσιν ἐπιζητεῖ ἡ τῶν σωμάτων ἰδιότης,
<span class="lb" data-page="7.407" data-line="18" id="l7.407.18"></span>τὰ συμβαίνοντα δ’ αὐτοῖς, ἅτε μηδεμιᾶς διαπλάσεως
<span class="lb" data-page="7.407" data-line="19" id="l7.407.19"></span>δεόμενα, κατὰ τὴν πρώτην εἰσβολὴν εὐθέως ἅμα τὴν γένεσιν
<span class="pb" data-page="7.408" id="p7.408"></span>
<span class="lb" data-page="7.408" data-line="1" id="l7.408.1"></span>ἔχει καὶ πρὸς τὴν αὔξησιν ἐπείγεται. τίς γὰρ ἂν εἴη φλεγμονῆς
<span class="lb" data-page="7.408" data-line="2" id="l7.408.2"></span>γένεσις, ὁποία ζώου κυουμένου διάπλασις; <span class="milestone ed2page" data-n="7.293" data-unit="ed2page" id="ed2page.7.293"></span>ἢ
<span class="lb" data-page="7.408" data-line="3" id="l7.408.3"></span>τίς ἐρυσιπέλατος, ἢ τίς εἰ οὕτως ἔτυχε πυρετοῦ; φαίνεται γὰρ
<span class="lb" data-page="7.408" data-line="4" id="l7.408.4"></span>ἕκαστον τούτων εὐθὺς ἅμα τῷ πρῶτον ἄρξασθαι τοιοῦτον
<span class="lb" data-page="7.408" data-line="5" id="l7.408.5"></span>ὑπάρχον τὴν ἰδέαν, ὁποῖόν ἐστι τὸ μέγιστον ἐν ταὐτῷ γένει,
<span class="lb" data-page="7.408" data-line="6" id="l7.408.6"></span>λειπόμενον δ’ ἐκείνου μόνον τῷ μεγέθει. θερμότερον γοῦν
<span class="lb" data-page="7.408" data-line="7" id="l7.408.7"></span>ἑαυτοῦ σὺν ὄγκῳ μείζονι μετ’ ὀδύνης τε ἅμα καὶ τάσεως
<span class="lb" data-page="7.408" data-line="8" id="l7.408.8"></span>γίνεται τὸ φλεγμαῖνον· ἀλλὰ ταῦτα κατὰ μὲν τὴν εἰσβολὴν
<span class="lb" data-page="7.408" data-line="9" id="l7.408.9"></span>μικρὰ, τοὐντεῦθεν αὐξάνεται μέχρι τινὸς μεγέθους, οὐκ
<span class="lb" data-page="7.408" data-line="10" id="l7.408.10"></span>ἴσου πᾶσιν, ὅθεν ἐφεξῆς ἤτοι διεφορήθη τοῖς βοηθήμασιν
<span class="lb" data-page="7.408" data-line="11" id="l7.408.11"></span>ὁ παρὰ φύσιν ὄγκος ἅμα τῷ καὶ τὴν ὀδύνην αὐτῷ καὶ τὴν
<span class="lb" data-page="7.408" data-line="12" id="l7.408.12"></span>θερμότητα συναποπαύεσθαι, ἢ μετέβαλεν εἰς πῦον. αὗται
<span class="lb" data-page="7.408" data-line="13" id="l7.408.13"></span>γὰρ αἱ τῆς φλεγμονῆς λύσεις, ἄν γε μέλλῃ λύεσθαι· περὶ τούτων
<span class="lb" data-page="7.408" data-line="14" id="l7.408.14"></span>γὰρ ἡμῖν ὁ λόγος ἔστω πρότερον, ἀναβεβλημένης κατὰ
<span class="lb" data-page="7.408" data-line="15" id="l7.408.15"></span>τὸ παρὸν εἰς ὕστερον τῆς περὶ τῶν μὴ λυομένων νοσημάτων
<span class="lb" data-page="7.408" data-line="16" id="l7.408.16"></span>ἐπισκέψεως. χρόνος οὖν οὐδείς ἐστιν ἴδιος ἐξαίρετος ἀποτεταγμένος
<span class="lb" data-page="7.408" data-line="17" id="l7.408.17"></span>τῇ γενέσει τῆς φλεγμονῆς, ἕτερος τοῦ τῆς αὐξήσεως,
<span class="lb" data-page="7.408" data-line="18" id="l7.408.18"></span>ἀλλ’ εἷς ὁ σύμπας, ἀπὸ τῆς πρώτης εἰσβολῆς ἄχρι τῆς ἀκμῆς
<span class="pb" data-page="7.409" id="p7.409"></span>
<span class="lb" data-page="7.409" data-line="1" id="l7.409.1"></span>αὐξανομένου τοῦ πάθους. οὕτω δ’ ἔχει καὶ περὶ τῶν ἐρυσιπελάτων
<span class="lb" data-page="7.409" data-line="2" id="l7.409.2"></span>ἁπάντων τε τῶν ἄλλων. καὶ γὰρ καὶ ὁ πυρετὸς
<span class="lb" data-page="7.409" data-line="3" id="l7.409.3"></span>ἐν γένει μὲν, οἶμαι, τῆς παρὰ φύσιν ἐστὶ θερμασίας· ταύτης
<span class="lb" data-page="7.409" data-line="4" id="l7.409.4"></span>δὲ οὐκ ἀποτέτμηται ὁ χρόνος ἴδιος τῆς γενέσεως, ἀλλ’ ἐπειδὰν
<span class="lb" data-page="7.409" data-line="5" id="l7.409.5"></span>πρῶτον ἄρξηται τὸ σῶμα θερμότερον ἑαυτοῦ γίνεσθαι πυρετώδει
<span class="lb" data-page="7.409" data-line="6" id="l7.409.6"></span>θερμασίᾳ, τοὐντεῦθεν ἕτερος ἐφ’ ἑτέρῳ καιρὸς ἐκδέχεται
<span class="lb" data-page="7.409" data-line="7" id="l7.409.7"></span>τὴν αὔξησιν τοῦ πάθους, ἄχρι τῆς παντελοῦς ἀκμῆς, ἣν
<span class="lb" data-page="7.409" data-line="8" id="l7.409.8"></span>ἐν ἑκάστῳ τῶν ὄντων ἔσχατον τὸ μέγεθος εἶναι νοοῦμεν.
</p>
        </article>

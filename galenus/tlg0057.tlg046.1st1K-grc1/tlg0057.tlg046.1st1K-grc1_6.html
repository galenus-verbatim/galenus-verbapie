<article xmlns="http://www.w3.org/1999/xhtml" id="urn:cts:greekLit:tlg0057.tlg046.1st1K-grc1:6">
<span class="pb page1" data-page="7.425" id="p7.425"></span>
<span class="milestone ed1page page1" data-n="3.382" data-unit="ed1page" id="ed1page.3.382"></span>
<span class="milestone ed2page page1" data-n="7.299" data-unit="ed2page" id="ed2page.7.299"></span>
          <p>
<span class="lb" data-page="7.425" data-line="18" id="l7.425.18"></span>Ἔξεστι δὲ καὶ κατ’ ἄλλον τινα τρόπον
<span class="lb" data-page="7.425" data-line="19" id="l7.425.19"></span>εἰς μείζω μέρη διελεῖν ὅλην τὴν περίοδον, εἴ γε εἰς δύο ﻿
<span class="pb" data-page="7.426" id="p7.426"></span>
<span class="lb" data-page="7.426" data-line="1" id="l7.426.1"></span>δυνατὸν αὐτὴν ὅλην διελεῖν, ἓν μὲν τὸ τοῦ πρώτου παροξυσμοῦ
<span class="lb" data-page="7.426" data-line="2" id="l7.426.2"></span>ποιοῦντας, ἀπὸ τῆς πρώτης εἰσβολῆς ἄχρι τῆς ἐσχάτης
<span class="lb" data-page="7.426" data-line="3" id="l7.426.3"></span>ἀνέσεως· τὸ δὲ (μετὰ) μεταξὺ (ἐστὶ) τῆς παρακμῆς καὶ τῆς εἰσβολῆς
<span class="lb" data-page="7.426" data-line="4" id="l7.426.4"></span>τοῦ δευτέρου παροξυσμοῦ. καλῶ δὲ εἰσβολὴν παροξυσμοῦ
<span class="lb" data-page="7.426" data-line="5" id="l7.426.5"></span>τὸν ἀκριβῶς ἤδη πρῶτον χρόνον ἀπλατῆ, τὸν δ’ αὐτὸν τοῦτον
<span class="lb" data-page="7.426" data-line="6" id="l7.426.6"></span>ἐπισημασίαν εἰώθασιν ὀνομάζειν. καὶ τό γε πρὸς Ἱπποκράτους
<span class="lb" data-page="7.426" data-line="7" id="l7.426.7"></span>εἰρημένον· ἐν τοῖσι παροξυσμοῖσιν ὑποστέλλεσθαι· κατὰ ταύτην
<span class="lb" data-page="7.426" data-line="8" id="l7.426.8"></span>ἡγοῦμαι λελέχθαι τὴν τομήν. προειπὼν γὰρ, ὡς προσήκει,
<span class="lb" data-page="7.426" data-line="9" id="l7.426.9"></span>οἷς μὲν αὐτίκα ἡ ἀκμὴ, αὐτίκα λεπτῶς διαιτᾷν, οἷς δ’
<span class="lb" data-page="7.426" data-line="10" id="l7.426.10"></span>ὕστερον, εἰς εἰκεῖνο μὲν καὶ πρὸ ἐκείνου λεπτῶς, ἔμπροσθεν
<span class="lb" data-page="7.426" data-line="11" id="l7.426.11"></span>δὲ πιότερον διαιτᾷν, ὡς ἂν ἐξαρκέσοι ὁ νουσέων, ἐπήνεγκεν·
<span class="lb" data-page="7.426" data-line="12" id="l7.426.12"></span>ἐν δὲ τοῖσι παροξυσμοῖσιν ὑποστέλλεσθαι χρή· διδάσκων ἡμᾶς
<span class="lb" data-page="7.426" data-line="13" id="l7.426.13"></span>δηλονότι μόνον ἐκεῖνον τὸν καιρὸν φυλάττεσθαι, τὸν ὑπ’ αὐτοῦ
<span class="lb" data-page="7.426" data-line="14" id="l7.426.14"></span>καλούμενον παροξυσμόν. οὐδέποτε γὰρ ἐν αὐτῷ τρέφομεν,
<span class="lb" data-page="7.426" data-line="15" id="l7.426.15"></span>ἐν δὲ τῷ λοιπῷ παντὶ τῆς ἀνέσεως ἄλλοτε κατ’ ἄλλο
<span class="lb" data-page="7.426" data-line="16" id="l7.426.16"></span>μόριον αὐτοῦ· ποτὲ μὲν γὰρ ἁπλοῦς ἐστιν ἐκ παρακμῆς
<span class="lb" data-page="7.426" data-line="17" id="l7.426.17"></span>μόνον ὑπάρχων, ἐνίοτε δ’ ἐκ παρακμῆς καὶ διαλείμματος
<span class="lb" data-page="7.426" data-line="18" id="l7.426.18"></span>σύγκειται. αὕτη μέν ἐστιν ἡ εἰς δύο μέρη τομὴ τῆς μιᾶς
<span class="pb" data-page="7.427" id="p7.427"></span>
<span class="lb" data-page="7.427" data-line="1" id="l7.427.1"></span>περιόδου, τὸ μὲν ἕτερον μέρος αὐτῆς τὸ πρότερον, ὀνομαζόντων
<span class="lb" data-page="7.427" data-line="2" id="l7.427.2"></span>ἡμῶν παροξυσμὸν, τὸ δὲ ἐπ’ αὐτῷ δεύτερον, ἤτοι γε
<span class="lb" data-page="7.427" data-line="3" id="l7.427.3"></span>ἄνεσιν, ὡς ἀρτίως, ἢ ὡς ἔνιοι, διάλειμμα. διάλειμμα γὰρ
<span class="lb" data-page="7.427" data-line="4" id="l7.427.4"></span>καλοῦσιν οὐκ ὀλίγοι τῶν ἰατρῶν τὸ μετὰ τὴν ἀκμὴν ἅπαν,
<span class="lb" data-page="7.427" data-line="5" id="l7.427.5"></span>ὅπως ἂν ἔχῃ φύσεως, εἶτ’ οὖν εἰς ἀπυρεξίαν παυόμενον, εἴτε
<span class="lb" data-page="7.427" data-line="6" id="l7.427.6"></span>καὶ μή. ἀλλ’ ἡμῖν γε φυλαττέσθωσαν αἱ προειρημέναι κλήσεις,
<span class="lb" data-page="7.427" data-line="7" id="l7.427.7"></span>ὑπὲρ τοῦ μηδεμίαν ἀσάφειαν γίνεσθαι κατὰ τὸν λόγον,
<span class="lb" data-page="7.427" data-line="8" id="l7.427.8"></span>καὶ προσαγορευέσθω τὸ μετὰ τὸν παροξυσμὸν ἅπαν ἄνεσις,
<span class="lb" data-page="7.427" data-line="9" id="l7.427.9"></span>οὐ κωλυόντων ἡμῶν, ὡς ἔφην, εἰ καὶ διάλειμμά τις αὐτὸν
<span class="lb" data-page="7.427" data-line="10" id="l7.427.10"></span>καλεῖν ὅλον, ἢ παρακμὴν, ἢ ἔνδοσιν, ἢ ὕφεσιν, ἢ ἀφαίρεσιν
<span class="lb" data-page="7.427" data-line="11" id="l7.427.11"></span>ἐθέλοι. πρόκειται γὰρ οὐ περὶ τῶν ὀνομάτων ζυγομαχεῖν,
<span class="lb" data-page="7.427" data-line="12" id="l7.427.12"></span>ἀλλὰ τὰ μέρη τῆς περιόδου σκοπεῖν ὁπόσα τε τὸν ἀριθμόν
<span class="lb" data-page="7.427" data-line="13" id="l7.427.13"></span>ἐστι καὶ ὅπῃ διενήνοχεν ἀλλήλων.
</p>
        </article>

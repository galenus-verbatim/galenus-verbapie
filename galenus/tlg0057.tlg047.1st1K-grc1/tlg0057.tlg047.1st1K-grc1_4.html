<article xmlns="http://www.w3.org/1999/xhtml" id="urn:cts:greekLit:tlg0057.tlg047.1st1K-grc1:4">
<span class="pb page1" data-page="7.448" id="p7.448"></span>
<span class="milestone ed1page page1" data-n="3.386" data-unit="ed1page" id="ed1page.3.386"></span>
<span class="milestone ed2page page1" data-n="7.306" data-unit="ed2page" id="ed2page.7.306"></span>
          <p>
<span class="lb" data-page="7.448" data-line="1" id="l7.448.1"></span><span class="milestone ed2page" data-n="7.307" data-unit="ed2page" id="ed2page.7.307"></span>Περὶ δὲ τῶν ἄλλων, ἐν οἷς ἀπόλλυνται,
<span class="lb" data-page="7.448" data-line="2" id="l7.448.2"></span>μικρὸν ὕστερον ἐρῶ, διαρθρώσας πρότερον, ὅσα διορισμοῦ
<span class="lb" data-page="7.448" data-line="3" id="l7.448.3"></span>τινος τῶν εἰρημένων δέονται. ἓν μὲν οὖν ἐστιν αὐτῶν
<span class="lb" data-page="7.448" data-line="4" id="l7.448.4"></span>καὶ τὸ περὶ τῆς ἀκμῆς, εἴτε ἄχρονος ὑπάρχει διαπαντὸς, ὅσον
<span class="lb" data-page="7.448" data-line="5" id="l7.448.5"></span>ἐφ’ ἑαυτῇ, κᾂν εἰ πρὸς τὴν αἴσθησιν φαίνοιτο παρεκτεινομένη
<span class="lb" data-page="7.448" data-line="6" id="l7.448.6"></span>πολλάκις ἀξιολόγοις χρόνοις· εἴτε διαπαντὸς ἔχει τι πλάτος,
<span class="lb" data-page="7.448" data-line="7" id="l7.448.7"></span>ὁτὲ μὲν μεῖζον, ὁτὲ δὲ ἔλαττον· εἴτ’ ἐπὶ τινῶν μὲν νοσημάτων
<span class="lb" data-page="7.448" data-line="8" id="l7.448.8"></span>ἔγχρονος, ἐπὶ τινῶν δὲ ἄχρονος. μακροτέρου δὲ λόγου
<span class="lb" data-page="7.448" data-line="9" id="l7.448.9"></span>δεομένου τοῦ σκέμματος, ἔοικα παραλείψειν αὐτὸν ἅπαντα,
<span class="lb" data-page="7.448" data-line="10" id="l7.448.10"></span>μιμησάμενος Ἱπποκράτη περὶ τῆς κατὰ τὸν ὦμον ἐκπτώσεως
<span class="lb" data-page="7.448" data-line="11" id="l7.448.11"></span>εἰπόντα· οὐ μέντοι ἰσχυρίζω ἔγωγε περὶ αὐτοῦ, καίτοι
<span class="lb" data-page="7.448" data-line="12" id="l7.448.12"></span>ἔχων ὅ τι λέγω. καθάπερ γὰρ ἐκεῖνος ἠρκέσθη τοῖς διαπαντὸς
<span class="lb" data-page="7.448" data-line="13" id="l7.448.13"></span>ἑωραμένοις αὐτῷ, κατὰ τὸν αὐτὸν τρόπον κᾀγὼ νῦν
<span class="lb" data-page="7.448" data-line="14" id="l7.448.14"></span>ὡς διαπαντὸς ἰδὼν ἐρῶ. πᾶσαν ἀκμὴν τῶν κατὰ μέρος
<span class="lb" data-page="7.448" data-line="15" id="l7.448.15"></span>παροξυσμῶν χρόνῳ γινομένην ἐθεασάμην, ὥστε κᾂν εἰ
<span class="lb" data-page="7.448" data-line="16" id="l7.448.16"></span>πρὸς τὴν φύσιν ἄχρονος εἴη, μηδεμιᾶς ἐξ αὐτοῦ χρείας ἀπολαύειν
<span class="lb" data-page="7.448" data-line="17" id="l7.448.17"></span>ἡμᾶς. ὅταν γὰρ πρῶτον αἰσθήσει σαφὴς ἡ παρακμὴ
<span class="lb" data-page="7.448" data-line="18" id="l7.448.18"></span>γένηται, τότε τοῖς ἁρμόττουσιν αὐτῇ βοηθήμασι χρώμεθα·
<span class="pb" data-page="7.449" id="p7.449"></span>
<span class="lb" data-page="7.449" data-line="1" id="l7.449.1"></span>μέχρι δ’ ἂν ἀπὸ τῶν ἴσων ἀριθμῶν ἑστήκῃ τὸ μέγεθος τοῦ
<span class="lb" data-page="7.449" data-line="2" id="l7.449.2"></span>πυρετοῦ, μέχρι τοσούτου τῷ μεγέθει τῆς ἀκμῆς οἰκεῖα πράττειν
<span class="lb" data-page="7.449" data-line="3" id="l7.449.3"></span>προσήκει. κατὰ δὲ τὸν αὐτὸν τρόπον ἐπ’ ὀφθαλμίας
<span class="lb" data-page="7.449" data-line="4" id="l7.449.4"></span>καὶ πλευρίτιδος καὶ πάσης φλεγμονῆς ἑκάστου τε τῶν ἄλλων
<span class="lb" data-page="7.449" data-line="5" id="l7.449.5"></span>νοσημάτων οἱ καθόλου καιροὶ τὴν τῶν διαφόρων βοηθημάτων
<span class="lb" data-page="7.449" data-line="6" id="l7.449.6"></span>ὑπαγορεύουσι χρῆσιν, αἰσθήσει μετρούμενοι. λογικὸν
<span class="lb" data-page="7.449" data-line="7" id="l7.449.7"></span>οὖν γίνεται σκέμμα τὸ περὶ τοῦ πλάτους τῆς ἀκμῆς, εἴτε
<span class="lb" data-page="7.449" data-line="8" id="l7.449.8"></span>τῶν κατὰ μέρος παροξυσμῶν, εἴτε τῆς ὅλης νόσου τι σκοποῖτο·
<span class="lb" data-page="7.449" data-line="9" id="l7.449.9"></span>νυνὶ δὲ οὐ πρόκειταί μοι τὰ τοιαῦτα διαιρεῖν, ὡς οἱ
<span class="lb" data-page="7.449" data-line="10" id="l7.449.10"></span>τὰ πάντα ἐν πᾶσι φέροντες πράττουσιν, ὧν εἷς ἐστι καὶ
<span class="lb" data-page="7.449" data-line="11" id="l7.449.11"></span>Ἀρχιγένης. ἀναμίγνυσι γὰρ οὗτος ὁ ἀνὴρ ἰατρικωτάταις πραγματείαις
<span class="lb" data-page="7.449" data-line="12" id="l7.449.12"></span>ἐνίοτε μὲν ὑπὲρ ὀνομάτων ζήτησιν, ἔστι δὲ ὅτε καὶ
<span class="lb" data-page="7.449" data-line="13" id="l7.449.13"></span>περὶ αὐτῶν τῶν πραγμάτων, ἀλλὰ λογικήν· ἡμεῖς δὲ ὥσπερ
<span class="lb" data-page="7.449" data-line="14" id="l7.449.14"></span>ἀεὶ τοῦτο ἐφυλαξάμεθα, καὶ νῦν οὕτω πράξομεν, ἐάσαντες
<span class="lb" data-page="7.449" data-line="15" id="l7.449.15"></span>ὑπὲρ ἀκμῆς ἑτέροις ζητεῖν, εἴτε ἄχρονός ἐστιν, εἴτε σὺν χρόνῳ
<span class="lb" data-page="7.449" data-line="16" id="l7.449.16"></span>τινὶ, τὴν χρείαν μετρήσομεν αὐτῆς, τὴν φύσιν ὁρῶντες ἐναργῶς
<span class="lb" data-page="7.449" data-line="17" id="l7.449.17"></span>ἔν τε ταῖς ἡλικίαις τὴν ἀκμαστικὴν ἐν πλατεῖ χρόνῳ
<span class="lb" data-page="7.449" data-line="18" id="l7.449.18"></span>διαλυομένην, ἔν τε τοῖς νοσήμασιν ἐνίοτε μὲν ἐν μακροτέρῳ,
<span class="lb" data-page="7.449" data-line="19" id="l7.449.19"></span>πολλάκις δ’ ἐν ἐλάττονι, πάντως δ’ οὖν ἐν αἰσθητῷ. ﻿
<span class="pb" data-page="7.450" id="p7.450"></span>
<span class="lb" data-page="7.450" data-line="1" id="l7.450.1"></span>τουτὶ δὲ αὐτὸ τὸ τοῦ χρόνου διάφορον ἐναργέστερόν ἐστιν ἐπὶ
<span class="lb" data-page="7.450" data-line="2" id="l7.450.2"></span>τῆς κατὰ τὴν ἀκμὴν ἡλικίας ἐν τοῖς ζώοις θεάσασθαι· καὶ
<span class="lb" data-page="7.450" data-line="3" id="l7.450.3"></span>γὰρ δὴ καὶ κύνας θηρευτικοὺς, καὶ ἵππους ἀγωνιστὰς ὁρῶμεν
<span class="lb" data-page="7.450" data-line="4" id="l7.450.4"></span>ἤδη τι ποιοῦντας οἰκεῖον ἔργον ἐν τῷ τῆς αὐξήσεως καιρῷ,
<span class="lb" data-page="7.450" data-line="5" id="l7.450.5"></span>καὶ μετὰ ταῦτα τελείους τε αὐτούς φαμεν γεγονέναι, καὶ βλέπομεν
<span class="lb" data-page="7.450" data-line="6" id="l7.450.6"></span>ἐναργῶς ἰσχυροτέρους μὲν ἢ πρόσθεν, ὡσαύτως δὲ
<span class="lb" data-page="7.450" data-line="7" id="l7.450.7"></span>ἰσχύοντας οὐκ ἐνιαυτῷ μόνῳ, ἀλλὰ καὶ δυοῖν ἔστιν ὅτε καὶ
<span class="lb" data-page="7.450" data-line="8" id="l7.450.8"></span>τρισὶν ἔτεσιν· ὥσπερ καὶ ἀνθρώπους ἀθλητὰς οὐ τρισὶ τούτοις
<span class="lb" data-page="7.450" data-line="9" id="l7.450.9"></span>γε μόνον, ἀλλὰ καὶ τέτταρσι καὶ πέντε πολλάκις ἔτεσιν
<span class="lb" data-page="7.450" data-line="10" id="l7.450.10"></span>ἰσοσθενεῖς διαμείναντας ὡς πρὸς αἴσθησιν. οὕτω δὲ ὡς ἔφην
<span class="lb" data-page="7.450" data-line="11" id="l7.450.11"></span>καὶ κατὰ τὰς νόσους οἵ τε κατὰ μέρος παροξυσμοὶ τὰς ἀκμὰς
<span class="lb" data-page="7.450" data-line="12" id="l7.450.12"></span>ἐν χρόνῳ ποιοῦνται σαφεῖ, καὶ πολὺ δὴ μᾶλλον οἱ καθόλου
<span class="lb" data-page="7.450" data-line="13" id="l7.450.13"></span>καιροὶ τῆς ὅλης νόσου πλάτος ἔχουσιν, οἵ τε ἄλλοι πάντες ὅ
<span class="lb" data-page="7.450" data-line="14" id="l7.450.14"></span>τε τῆς ἀκμῆς οὐδὲν ἧττον (ἔστιν) ὅ τε τῶν ἄλλων ἕκαστος.
<span class="lb" data-page="7.450" data-line="15" id="l7.450.15"></span>γνωρίζειν δὲ αὐτὰς ἐνίοτε μὲν ἐγχωρεῖ σαφῶς, ἔστι δ’ ὅτε
<span class="lb" data-page="7.450" data-line="16" id="l7.450.16"></span>ἀμυδρῶς, ἢ καὶ παντάπασιν ἀγνοεῖν <span class="milestone ed2page" data-n="7.308" data-unit="ed2page" id="ed2page.7.308"></span>ἄχρι παμπόλλου.
<span class="lb" data-page="7.450" data-line="17" id="l7.450.17"></span>καὶ κατὰ τοῦτο ἔνια δοκεῖ τῶν νοσημάτων εὐθὺς εἰσβάλλειν
<span class="lb" data-page="7.450" data-line="18" id="l7.450.18"></span>ἀκμάζοντά· καὶ τοῦτο μὲν αὐτὸ τῶν ἀδυνάτων ἐστὶν, οὔτε
<span class="pb" data-page="7.451" id="p7.451"></span>
<span class="lb" data-page="7.451" data-line="1" id="l7.451.1"></span>γὰρ ὁ λεγόμενος σύνοχος πυρετὸς εὐθὺς ἀπὸ τῆς ἀκμῆς ποτε
<span class="lb" data-page="7.451" data-line="2" id="l7.451.2"></span>εἰσέβαλεν, ἀλλ’ ἀπὸ τῆς πρώτης προσβολῆς ἄχρι τῆς τελεωτάτης
<span class="lb" data-page="7.451" data-line="3" id="l7.451.3"></span>ἀκμῆς ὥραις ἤτοι τέτταρσιν ἢ τρισὶν ἀφικνεῖται τοὐλάχιστον,
<span class="lb" data-page="7.451" data-line="4" id="l7.451.4"></span>ἐντεῦθεν δὲ πάντως ἴσος ἑαυτῷ μένων συνεχῶς ἄχρι
<span class="lb" data-page="7.451" data-line="5" id="l7.451.5"></span>κρίσεως. ἀλλ’ οὐδὲ τὸ μάλιστα ἐξαίφνης εἰσβάλλον ἀκμάζον
<span class="lb" data-page="7.451" data-line="6" id="l7.451.6"></span>εἴποι τις ἂν, τὴν ἀποπληξίαν· οὐδὲ γὰρ ἀκριβῶς ἐστι τὸ
<span class="lb" data-page="7.451" data-line="7" id="l7.451.7"></span>τοιοῦτον, ἀλλ’ ἐν μὲν βραχεῖ χρόνῳ διεξέρχεται τήν τε ἀρχὴν
<span class="lb" data-page="7.451" data-line="8" id="l7.451.8"></span>καὶ τὴν ἀνάβασιν, οὐ μὴν ἄναρχόν γέ ἐστιν, οὐδ’ εὐθὺς
<span class="lb" data-page="7.451" data-line="9" id="l7.451.9"></span>εἰσβάλλει τελεώτατα, ὥσπερ οὐδὲ ὁ τῆς ἐπιληψίας παροξυσμός·
<span class="lb" data-page="7.451" data-line="10" id="l7.451.10"></span>οὐδεὶς γὰρ οὕτως ἁλίσκεται ἐξαίφνης τῷ συμπτώματι,
<span class="lb" data-page="7.451" data-line="11" id="l7.451.11"></span>καθάπερ οἱ τὸν τράχηλον ἀφαιρούμενοι, καίτοι καὶ τούτων
<span class="lb" data-page="7.451" data-line="12" id="l7.451.12"></span>ἡ τομὴ πρῶτόν τινα χρόνον ἔχει καὶ δεύτερον καὶ τρίτον
<span class="lb" data-page="7.451" data-line="13" id="l7.451.13"></span>καὶ τέταρτον, ὥσπερ εἰ καὶ χειρουργός τις ὁτιοῦν τέμνοι.
<span class="lb" data-page="7.451" data-line="14" id="l7.451.14"></span>ἀλλὰ γὰρ, εἰ βούλει, συγχωρείσθω χωρὶς χρόνου τήν τε ἐπιληπτικὴν
<span class="lb" data-page="7.451" data-line="15" id="l7.451.15"></span>καὶ τὴν ἀποπληκτικὴν γίνεσθαι κατάπτωσιν, ἵν’ ὅ γε
<span class="lb" data-page="7.451" data-line="16" id="l7.451.16"></span>ἐξ ἀρχῆς προὐθέμην διέλθω. τουτὶ μὲν γὰρ αὐτὸ σύμπτωμά
<span class="lb" data-page="7.451" data-line="17" id="l7.451.17"></span>ἐστιν ἡ γινομένη κατάπτωσις, ἡ νόσος δὲ οὐ τοῦτό ἐστιν,
<span class="lb" data-page="7.451" data-line="18" id="l7.451.18"></span>ἀλλὰ χρὴ πάντως αὐτὴν, ὡς ἀπεδείξαμεν, εἶναί τινα διάθεσιν
<span class="pb" data-page="7.452" id="p7.452"></span>
<span class="lb" data-page="7.452" data-line="1" id="l7.452.1"></span>σώματος. εἰ δὲ οὐκ ἔχομεν εἴτε γεννωμένης αὐτῆς,
<span class="lb" data-page="7.452" data-line="2" id="l7.452.2"></span><span class="milestone ed1page" data-n="3.387" data-unit="ed1page" id="ed1page.3.387"></span>εἴτε αὐξανομένης γνώρισμά τι, τὸν μὲν ἀκόλουθον λόγον
<span class="lb" data-page="7.452" data-line="3" id="l7.452.3"></span>οὐκ ἀνατρέπει τοῦτο, καθ’ ὃν ἐλέγομεν παντὶ νοσήματι
<span class="lb" data-page="7.452" data-line="4" id="l7.452.4"></span>ἀναγκαῖον εἶναι διὰ τῆς ἀναβάσεως ἐπὶ τὴν ἀκμὴν ἀφικνεῖσθαι,
<span class="lb" data-page="7.452" data-line="5" id="l7.452.5"></span>δύσγνωστον δὲ ἐνίοτε καὶ πολλοῖς ἄγνωστον τῶν νοσημάτων
<span class="lb" data-page="7.452" data-line="6" id="l7.452.6"></span>ὁμολογεῖ εἶναι τὴν αὔξησιν. ὅτι δὲ ἀληθές ἐστιν ὃ
<span class="lb" data-page="7.452" data-line="7" id="l7.452.7"></span>λέγω, πείσαιμι ἄν σε βραχυτάτῳ λόγῳ τῷδε. σκιῤῥώδεις ὄγκους
<span class="lb" data-page="7.452" data-line="8" id="l7.452.8"></span>ἐθεασάμην πολλάκις ἐν σκέλεσιν εὐθέως ἐξ ἀρχῆς συνισταμένους
<span class="lb" data-page="7.452" data-line="9" id="l7.452.9"></span>ἄνευ τοῦ προηγήσασθαι φλεγμονὴν, καὶ τρισί γε
<span class="lb" data-page="7.452" data-line="10" id="l7.452.10"></span>ἐνίοτε καὶ τέτταρσιν ἔτεσιν αὐξανομένους κατὰ βραχὺ, χωρὶς
<span class="lb" data-page="7.452" data-line="11" id="l7.452.11"></span>τοῦ παρεμποδίζειν αἰσθητῶς τὰς ἀναγκαίας τοῦ σκέλους ἐνεργείας·
<span class="lb" data-page="7.452" data-line="12" id="l7.452.12"></span>ἐν δὲ τῷ χρόνῳ διὰ μέγεθος ἀξιόλογον ὕστερόν ποτε
<span class="lb" data-page="7.452" data-line="13" id="l7.452.13"></span>καὶ τὴν βάδισιν ἐνοχλοῦντας. ἐπινόησον τοίνυν, οὐ γὰρ ἀδύνατον,
<span class="lb" data-page="7.452" data-line="14" id="l7.452.14"></span>ἐν τοῖς σιμοῖς τοῦ ἥπατος ἤδη τινὰ ὄγκον συνίστασθαι
<span class="lb" data-page="7.452" data-line="15" id="l7.452.15"></span>σκιῤῥώδη· καὶ λήσεται μέχρι τινὸς τούτου ἡ σύστασις,
<span class="lb" data-page="7.452" data-line="16" id="l7.452.16"></span>ὕστερον μέντοι τὰ τῆς διαθέσεως αὐτῆς ἔσται φανερώτερα,
<span class="lb" data-page="7.452" data-line="17" id="l7.452.17"></span>μηδὲ τότε δυναμένων ἡμῶν ἐξευρεῖν, ἐφ’ ᾗ διαθέσει τοῦτο συμβαίνει·
<span class="lb" data-page="7.452" data-line="18" id="l7.452.18"></span>χρόνῳ δὲ ὕστερον ἤδη που καὶ παρέγχυσις ὑδερικὴ
<span class="pb" data-page="7.453" id="p7.453"></span>
<span class="lb" data-page="7.453" data-line="1" id="l7.453.1"></span>συμβήσεται, μηδὲ τότε πρὸς τὴν ἁφὴν διασημαίνοντος τοῦ
<span class="lb" data-page="7.453" data-line="2" id="l7.453.2"></span>σκιῤῥώδους ὄγκου· ἀλλ’ ὕστερόν γε φανεὶς ἀξιόλογος ἀνέμνησεν
<span class="lb" data-page="7.453" data-line="3" id="l7.453.3"></span>ἡμᾶς τῆς ἔμπροσθεν ἀγνοίας. οὐκ ὀλίγους γοῦν ἐγὼ τεθέαμαι
<span class="lb" data-page="7.453" data-line="4" id="l7.453.4"></span>κατὰ τὴν τοιαύτην ὁδὸν τῶν συμπτωμάτων ἐν ὀλίγῳ
<span class="lb" data-page="7.453" data-line="5" id="l7.453.5"></span>χρόνῳ προφήναντας ὄγκον οὐ σμικρὸν ἐν ἥπατι σκιῤῥώδει,
<span class="lb" data-page="7.453" data-line="6" id="l7.453.6"></span>συνιστάμενον μὲν ἐκ πολλοῦ, λανθάνοντα δὲ διὰ τὴν αὐτοῦ
<span class="lb" data-page="7.453" data-line="7" id="l7.453.7"></span>σμικρότητα καὶ εὐτροφίαν τῶν καθ’ ὑποχόνδριον μυῶν. ἀλλ’
<span class="lb" data-page="7.453" data-line="8" id="l7.453.8"></span>ὅταν αὐξανόμενος ὁ σκίῤῥος ἅμα μὲν ἐπαναβῇ τοῖς κύρτοις
<span class="lb" data-page="7.453" data-line="9" id="l7.453.9"></span>τοῦ ἥπατος, ἅμα δὲ ἀτροφίας αἴτιος γένηται τοῖς τε ἄλλοις
<span class="lb" data-page="7.453" data-line="10" id="l7.453.10"></span>τοῦ ζώου μορίοις καὶ τοῖς καθ’ ὑποχόνδριον μυσὶν, ἐξ ἀμφοτέρων
<span class="lb" data-page="7.453" data-line="11" id="l7.453.11"></span>τούτων ἐναργῶς ἐν ὀλίγῳ χρόνῳ διαγνώσεις, αὐτοῦ
<span class="lb" data-page="7.453" data-line="12" id="l7.453.12"></span>ἤδη ὑπάρξαντος ἀξιολόγου μεγέθους. τὰ μὲν δὴ τοιαῦτα πάντα
<span class="lb" data-page="7.453" data-line="13" id="l7.453.13"></span>συνῆπται τῇ τῶν πεπονθότων μορίων ἐπισκέψει, περὶ ἧς
<span class="lb" data-page="7.453" data-line="14" id="l7.453.14"></span>οὐ πρόκειται μὲν ἐν τῷ παρόντι σκοπεῖσθαι, δεδήλωται δὲ
<span class="lb" data-page="7.453" data-line="15" id="l7.453.15"></span>ὑπὲρ τῆς κοινωνίας αὐτῶν οὐκ ἀχρήστως. ἐπὶ δὲ τὸν ἐξ ἀρχῆς
<span class="lb" data-page="7.453" data-line="16" id="l7.453.16"></span>λόγον ἰέναι καιρός. ἑκάστου τῶν νοσημάτων ἴδιός ἐστι
<span class="lb" data-page="7.453" data-line="17" id="l7.453.17"></span>χρόνος ὁ τῆς γενέσεως, ἐνίοτε μὲν αἰσθητὸς, ἐνίοτε δὲ οὐκ
<span class="lb" data-page="7.453" data-line="18" id="l7.453.18"></span>αἰσθητός· ἀφ’ οὗ πάλιν ὁ τῆς αὐξήσεως οὐχ ὁμοίως ἐπὶ
<span class="pb" data-page="7.454" id="p7.454"></span>
<span class="lb" data-page="7.454" data-line="1" id="l7.454.1"></span>πάντων αἰσθητὸς οὐδὲ οὗτος·<span class="milestone ed2page" data-n="7.309" data-unit="ed2page" id="ed2page.7.309"></span> οἷς ὁ τῆς ἀκμῆς ἕπεται
<span class="lb" data-page="7.454" data-line="2" id="l7.454.2"></span>πάντως αἰσθητὸς, ὁμολογούντων ἡμῶν ἔστιν ὅτε μηδὲν ἔχειν
<span class="lb" data-page="7.454" data-line="3" id="l7.454.3"></span>ἐναργὲς γνώρισμα τῆς ἀρχῆς τοῦ πάθους καὶ τῆς αὐξήσεως.
<span class="lb" data-page="7.454" data-line="4" id="l7.454.4"></span>ἐπὶ τούτων οὖν, ὡς πρὸς τὴν χρείαν τῆς τέχνης, ἀληθῶς τις
<span class="lb" data-page="7.454" data-line="5" id="l7.454.5"></span>ἐρεῖ τὸν τῆς ἀκμῆς μόνον ὑπάρχειν καιρόν· εἰ δὲ καὶ σώζεσθαι
<span class="lb" data-page="7.454" data-line="6" id="l7.454.6"></span>μέλλοιεν, ἕπεσθαι πάντως αὐτῷ τὸν τῆς παρακμῆς, αἰσθητὸν
<span class="lb" data-page="7.454" data-line="7" id="l7.454.7"></span>καὶ τοιοῦτον, ὡς ἂν ἐν χρόνῳ συνιστάμενον οὐκ ἀπλατεῖ.
<span class="lb" data-page="7.454" data-line="8" id="l7.454.8"></span>καὶ γὰρ εἰ ἢ δι’ αἱμοῤῥαγίας, ἢ δι’ ἱδρώτων τις ὀξέως κριθείη,
<span class="lb" data-page="7.454" data-line="9" id="l7.454.9"></span>χρόνος γοῦν τις ὑπάρχει καὶ τούτῳ αἰσθητὸς ὁ τῆς παρακμῆς·
<span class="lb" data-page="7.454" data-line="10" id="l7.454.10"></span>εἰ δ’ ἐλάττονος τούτου καθ’ ἕτερα νοσήματα γινομένου, τρισὶν
<span class="lb" data-page="7.454" data-line="11" id="l7.454.11"></span>ἢ τέτταρσιν ἢ καὶ πλέοσιν ἡμέραις παρακμάζοντος, τοῦτο
<span class="lb" data-page="7.454" data-line="12" id="l7.454.12"></span>οὐδὲν τὸν ἔμπροσθεν λόγον φαίνεται παραβλάπτον, οὐδὲ διαβάλλει
<span class="lb" data-page="7.454" data-line="13" id="l7.454.13"></span>τὸ κεφάλαιον τῆς ἀποφάσεως, ἀλλ’ ἔτι μένει, τὸ πάντων
<span class="lb" data-page="7.454" data-line="14" id="l7.454.14"></span>τῶν νοσημάτων, ὅσα λύεται, καθάπερ ἀκμὴν, οὕτω δὴ
<span class="lb" data-page="7.454" data-line="15" id="l7.454.15"></span>καὶ παρακμὴν ὑπάρχειν τινά.
</p>
        </article>

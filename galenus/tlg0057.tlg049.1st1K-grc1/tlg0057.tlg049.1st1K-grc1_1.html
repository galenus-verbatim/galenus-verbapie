<article xmlns="http://www.w3.org/1999/xhtml" id="urn:cts:greekLit:tlg0057.tlg049.1st1K-grc1:1">
<span class="pb page1" data-page="7.475" id="p7.475"></span>
<span class="milestone ed1page page1" data-n="2.465" data-unit="ed1page" id="ed1page.3.465"></span>
<span class="milestone ed2page page1" data-n="6.157" data-unit="ed2page" id="ed2page.7.157"></span>
          <h1>ΓΑΛΗΝΟΥ ΠΡΟΣ ΤΟΥΣ ΠΕΡΙ ΤΥΠΩΝ
<br></br>ΓΡΑΨΑΝΤΑΣ Η ΠΕΡΙ ΠΕΡΙΟΔΩΝ
<br></br>ΒΙΒΛΙΟΝ.
</h1>
          <p>
<span class="lb" data-page="7.475" data-line="1" id="l7.475.1"></span>Τοῖς μὲν παλαιοῖς ἰατροῖς ἀπόχρη μόνον
<span class="lb" data-page="7.475" data-line="2" id="l7.475.2"></span>τοῦτο εἰποῦσιν, ὡς κατὰ περίοδον ἐνίοις τῶν νοσημάτων οἱ
<span class="lb" data-page="7.475" data-line="3" id="l7.475.3"></span>παροξυσμοὶ γίνονται, μηκέτι προστιθεμένοις, τί σημαίνει
<span class="lb" data-page="7.475" data-line="4" id="l7.475.4"></span>τοὔνομα ἡ περίοδος. ἠπίσταντο γὰρ Ἕλλησιν ἀνθρώποις
<span class="lb" data-page="7.475" data-line="5" id="l7.475.5"></span>γράφοντες τὰ βιβλία, σαφῶς εἰδόσιν, ὡς ἐπειδὰν δι’ ἴσον
<span class="lb" data-page="7.475" data-line="6" id="l7.475.6"></span>χρόνον γίγνηταί τι ταὐτὸν τῷ εἴδει, τὸν χρόνον τοῦτον ἅπαντες
<span class="lb" data-page="7.475" data-line="7" id="l7.475.7"></span>Ἕλληνες ὀνομάζουσι περίοδον. οὕτω γοῦν Ὀλυμπιακάς
<span class="pb" data-page="7.476" id="p7.476"></span>
<span class="lb" data-page="7.476" data-line="1" id="l7.476.1"></span><span class="milestone ed2page" data-n="7.157" data-unit="ed2page" id="ed2page.7.157"></span>τέ τινας καὶ Πυθιακὰς ἐκάλουν περιόδους. οἱ νεώτεροι
<span class="lb" data-page="7.476" data-line="2" id="l7.476.2"></span>δὲ πρῶτον μὲν ἐπεισήγαγον ταῖς περιόδοις τὴν τοῦ τύπου
<span class="lb" data-page="7.476" data-line="3" id="l7.476.3"></span>προσηγορίαν. εἶθ’ οἱ μὲν ταὐτὸν ἡγοῦντο σημαίνεσθαι πρὸς
<span class="lb" data-page="7.476" data-line="4" id="l7.476.4"></span>τῆς περίοδος φωνῆς καὶ τάξις καὶ τύπος· οἱ δὲ οὐ ταὐτόν.
<span class="lb" data-page="7.476" data-line="5" id="l7.476.5"></span>ὁρίσαι δὲ πάντα ταῦτα ἐπιχειροῦσιν ἄλλοι ἄλλως, οὐ μόνον
<span class="lb" data-page="7.476" data-line="6" id="l7.476.6"></span>κατασκευάζοντες τοὺς ἰδίους ὅρους, ἀλλὰ καὶ τοῖς τῶν ἄλλων
<span class="lb" data-page="7.476" data-line="7" id="l7.476.7"></span>ἀντιλέγοντες. ὅσοι μὲν οὖν ἄχρι τῆς περὶ τοὺς ὅρους φιλοτιμίας
<span class="lb" data-page="7.476" data-line="8" id="l7.476.8"></span>προεληλύθασι συγχωροῦντες ἐκ τῶν τριῶν ὀνομάτων
<span class="lb" data-page="7.476" data-line="9" id="l7.476.9"></span>ἕν τι σημαίνεσθαι, τύπου καὶ περιόδου καὶ τάξεως, ἐλάττονα
<span class="lb" data-page="7.476" data-line="10" id="l7.476.10"></span>φλυαροῦσιν· ὅσοι δὲ περίοδον μὲν ὀνομάζουσι τὸν χρόνον,
<span class="lb" data-page="7.476" data-line="11" id="l7.476.11"></span>δι’ ὅν τι ταὐτὸν γίγνεται, τύπον δὲ οὐχ ἁπλῶς ἅπαντα
<span class="lb" data-page="7.476" data-line="12" id="l7.476.12"></span>τὸν τοιοῦτον χρόνον, ἀλλ’ ὅταν ὁλοκλήροις ἡμέραις τε καὶ
<span class="lb" data-page="7.476" data-line="13" id="l7.476.13"></span>νυξὶ περιγράφηται, μακρὰς οὗτοι καὶ ἀχρήστους φλυαρίας
<span class="lb" data-page="7.476" data-line="14" id="l7.476.14"></span>καταβάλλονται, καὶ διὰ τοῦθ’ αὑτῶν τε καὶ τῶν μαθητῶν
<span class="lb" data-page="7.476" data-line="15" id="l7.476.15"></span>κατατρίψαντες τὸν χρόνον, ὅταν ἐπὶ τοὺς κάμνοντας ἀφίκωνται,
<span class="lb" data-page="7.476" data-line="16" id="l7.476.16"></span>χείρους εἰσὶν ἰδιώτου παντός. ἰδιώτης μὲν γὰρ
<span class="lb" data-page="7.476" data-line="17" id="l7.476.17"></span>νοῦν ἔχων, ἐπειδὰν θεάσηταί τινα καθ’ ἑκάστην ἡμέραν
<span class="lb" data-page="7.476" data-line="18" id="l7.476.18"></span>παροξυνόμενον, ἐάν θ’ ὑστερῇ σμικρὸν ὁ παροξυσμὸς ἐάν
<span class="lb" data-page="7.476" data-line="19" id="l7.476.19"></span>τε προλαμβάνῃ, φαντασίαν τινὰ ἔχει περιόδου τῆς καλουμένης
<span class="pb" data-page="7.477" id="p7.477"></span>
<span class="lb" data-page="7.477" data-line="1" id="l7.477.1"></span>ἀμφημερινῆς· εἰ δέ τις καὶ φιλόπονος εἴη καὶ φιλίατρος,
<span class="lb" data-page="7.477" data-line="2" id="l7.477.2"></span>ἔννοιά τις αὐτὸν εἰσέρχεται δυοῖν τριταίοιν ἢ τριῶν τεταρταίων,
<span class="lb" data-page="7.477" data-line="3" id="l7.477.3"></span>καὶ τοῦτο ἀξιοῖ διορισθῆναι πρὸς τῶν ἰατρῶν.
<span class="lb" data-page="7.477" data-line="4" id="l7.477.4"></span>οἱ δὲ ταῖς εἰρημέναις ὑποθέσεσι δουλεύοντες, ἐὰν ἐντύχωσιν
<span class="lb" data-page="7.477" data-line="5" id="l7.477.5"></span>ἀῤῥώστῳ δυοῖν ὥραιν ἑκάστης ἡμέρας τὸν παροξυσμὸν ἔχοντι
<span class="lb" data-page="7.477" data-line="6" id="l7.477.6"></span>προληπτικὸν, εἴκοσι μὲν εἶναι καὶ δυοῖν ὥραιν φασὶ τὴν περίοδον,
<span class="lb" data-page="7.477" data-line="7" id="l7.477.7"></span>τὸν δ’ ὅλον τύπον οὐχ ἁπλοῦν, ἀλλά τινα σύνθετον
<span class="lb" data-page="7.477" data-line="8" id="l7.477.8"></span>ὑπάρχειν νομίζουσιν· εἶτα ζητήσαντες ἱκανῶς καὶ λογισάμενοι
<span class="lb" data-page="7.477" data-line="9" id="l7.477.9"></span>κατὰ σφᾶς αὑτοὺς, οἱ μὲν ἐπὶ δακτύλων, οἱ δὲ καὶ ἐπὶ διαγράμματος
<span class="lb" data-page="7.477" data-line="10" id="l7.477.10"></span>ἔν τινι βιβλίῳ γεγραμμένου, δώδεκά φασιν εἶναι
<span class="lb" data-page="7.477" data-line="11" id="l7.477.11"></span>δωδεκαταίους τὸν τοιοῦτον τύπον. γελώντων δὲ ἐπὶ τούτοις
<span class="lb" data-page="7.477" data-line="12" id="l7.477.12"></span>τῶν ἀκουσάντων, ἀγανακτοῦσιν. ἔτι δὲ μᾶλλον ὅταν ὥρᾳ
<span class="lb" data-page="7.477" data-line="13" id="l7.477.13"></span>μιᾷ ποτε θεάσωνται τὸν παροξυσμὸν προλαμβάνοντα, καὶ
<span class="lb" data-page="7.477" data-line="14" id="l7.477.14"></span>τότε ἀποφαίνονται δ΄ εἶναι καὶ κ΄ εἰκοστοτεταρταίους, αὐτοί
<span class="lb" data-page="7.477" data-line="15" id="l7.477.15"></span>τε καταγελῶνται καί τινα τοῖς ἄλλοις ἰατροῖς ὑποψίαν
<span class="lb" data-page="7.477" data-line="16" id="l7.477.16"></span>ἀγνοίας παρὰ τοῖς ἰδιώταις παρασκευάζουσιν. ὅταν γὰρ
<span class="lb" data-page="7.477" data-line="17" id="l7.477.17"></span>ἐκείνους ἐκ βιβλίου θεάσωνται μετὰ σεμνότητός τινος εὑρίσκοντας,
<span class="lb" data-page="7.477" data-line="18" id="l7.477.18"></span>ὥς τι μέγιστον πρᾶγμα, κδ΄ εἰκοστοτεταρταίους,
<span class="pb" data-page="7.478" id="p7.478"></span>
<span class="lb" data-page="7.478" data-line="1" id="l7.478.1"></span>ἐπέρχεται καταγινώσκειν αὐτοῖς ἁπάντων τῶν ἀναγινωσκόντων
<span class="lb" data-page="7.478" data-line="2" id="l7.478.2"></span>τὰ βιβλία, καὶ μᾶλλον τοῖς ἀλόγῳ τριβῇ μεταχειριζομένοις
<span class="lb" data-page="7.478" data-line="3" id="l7.478.3"></span>τὴν τέχνην ἑαυτοὺς ἐπιτρέπουσιν. ἐὰν γοῦν τις ἕπηται
<span class="lb" data-page="7.478" data-line="4" id="l7.478.4"></span>ταῖς ὑποθέσεσι τῶν τὰ τοιαῦτα ληρούντων ἰατρῶν, καὶ τὸν
<span class="lb" data-page="7.478" data-line="5" id="l7.478.5"></span>τριταῖον, ὅταν ἤτοι προλαμβάνῃ μίαν ὥραν ἢ ὑστερίζη,
<span class="lb" data-page="7.478" data-line="6" id="l7.478.6"></span>πάντα μᾶλλον ἢ τριταῖον ἐρεῖ. τὸν μὲν γὰρ προλαμβάνοντα,
<span class="lb" data-page="7.478" data-line="7" id="l7.478.7"></span>τεττάρων καὶ κ΄ ὄντα, φησὶ τεσσαρακοστουγδαῖον ἐπιπλοκὴν
<span class="lb" data-page="7.478" data-line="8" id="l7.478.8"></span>εἶναι· τὸν δὲ ὑστερίζοντα πεντηκοσταῖον, καὶ τοῦτον ἐρεῖ
<span class="lb" data-page="7.478" data-line="9" id="l7.478.9"></span>ε΄ καὶ κ΄ εἶναι. τίς μὲν οὖν ἤρξατο πρῶτος τῆς ἐμπλήκτου
<span class="lb" data-page="7.478" data-line="10" id="l7.478.10"></span>ταύτης σοφίας, οὐκ οἶδα· ἡνίκα δ’ ἐγὼ πρῶτον ἤκουσα τοῦ
<span class="lb" data-page="7.478" data-line="11" id="l7.478.11"></span>γε μηνύοντος αὐτὴν, ἐρῶ. μεθεστήκει μὲν ἐξ ἀνθρώπων
<span class="lb" data-page="7.478" data-line="12" id="l7.478.12"></span>ἔναγχος Ἀντωνῖνος ὁ μετ’ Ἀδριανὸν γενόμενος αὐτοκράτωρ,
<span class="lb" data-page="7.478" data-line="13" id="l7.478.13"></span>ἦρχε δὲ τότε Σεβῆρος, ἑαυτὸν μὲν Ἀντωνῖνον μετονομάσας,
<span class="lb" data-page="7.478" data-line="14" id="l7.478.14"></span>εἰς δὲ τὴν τῆς ἀρχῆς κοινωνίαν προσλαβὼν Λούκιον καὶ
<span class="lb" data-page="7.478" data-line="15" id="l7.478.15"></span>μετονομάσας Σεβῆρον. ἐν τούτῳ τῷ χρόνῳ πρῶτον ἀκούσας
<span class="lb" data-page="7.478" data-line="16" id="l7.478.16"></span>ἐθαύμασα τοὺς προβάλλοντας ὡδί πως· ἐὰν πέντε τις
<span class="lb" data-page="7.478" data-line="17" id="l7.478.17"></span>ὥραις παροξυνόμενος ἀνίηται δυοῖν, ὡς εἶναι τὴν ὅλην
<span class="pb" data-page="7.479" id="p7.479"></span>
<span class="lb" data-page="7.479" data-line="1" id="l7.479.1"></span>περίοδον ὡρῶν <span class="milestone ed2page" data-n="7.158" data-unit="ed2page" id="ed2page.7.158"></span>ζ΄ καὶ τοῦτ’ ἐφεξῆς γίγνηται, τίνα χρὴ
<span class="lb" data-page="7.479" data-line="2" id="l7.479.2"></span>νομίζειν τὸν τύπον; ἀπεκρινάμην οὖν εὐθέως αὐτῷ, μηδ’
<span class="lb" data-page="7.479" data-line="3" id="l7.479.3"></span>οἷόν τε γενέσθαι τοῦτο. τοὺς γὰρ ὀλιγοχρονίους οὕτω παροξυσμοὺς
<span class="lb" data-page="7.479" data-line="4" id="l7.479.4"></span>μακρὰς ποιεῖσθαι τὰς παρακμὰς, καὶ τοὐπίπαν
<span class="lb" data-page="7.479" data-line="5" id="l7.479.5"></span>γε καὶ εἰς ἀπυρεξίαν ἀφικνεῖσθαι. σὺ δὲ παροξυσμὸν μὲν,
<span class="lb" data-page="7.479" data-line="6" id="l7.479.6"></span>ἔφην, διηγῇ νοσήματος ἐπιεικέστατον, τῇ συνεχείᾳ δὲ τῶν
<span class="lb" data-page="7.479" data-line="7" id="l7.479.7"></span>περιόδων ὀλεθριώτατον αὖθις ἀποφαίνεις αὐτόν. μηδὲν,
<span class="lb" data-page="7.479" data-line="8" id="l7.479.8"></span>ἔφη, σκόπει τό γε νῦν, πότερον ἀδύνατός ἐστιν ἡ ὑπόθεσις,
<span class="lb" data-page="7.479" data-line="9" id="l7.479.9"></span>ἢ δυνατὴ, γυμνασίας δ’ ἕνεκα τὰ τοιαῦτα συγχώρει ζητεῖσθαι.
<span class="lb" data-page="7.479" data-line="10" id="l7.479.10"></span>πρὸς γὰρ τὴν τῶν ποικίλων τύπων εὕρεσιν εὐπορωτέρους
<span class="lb" data-page="7.479" data-line="11" id="l7.479.11"></span>ἡμᾶς ἐργάσεται. ἐκείνῳ μὲν οὖν ὅτι τὸ τοιοῦτον γυμνάσιον
<span class="lb" data-page="7.479" data-line="12" id="l7.479.12"></span>ἀπορωτέρους ἡμᾶς ἐργάζεται μᾶλλον ἤπερ εὐπορωτέρους,
<span class="lb" data-page="7.479" data-line="13" id="l7.479.13"></span>ἐπειράθην ἐνδείξασθαι τότε· νυνὶ δὲ τοῖς ἄλλοις ἐπιδείξω
<span class="lb" data-page="7.479" data-line="14" id="l7.479.14"></span>προδιηγησάμενος, ἥ τίς ποτ’ ἐστὶν ἡ χρεία τῆς τοιαύτης
<span class="lb" data-page="7.479" data-line="15" id="l7.479.15"></span>θεωρίας.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg049.1st1K-grc1:2">
<span class="pb page1" data-page="7.479" id="p7.479"></span>
<span class="milestone ed1page page1" data-n="2.465" data-unit="ed1page" id="ed1page.3.465"></span>
<span class="milestone ed2page page1" data-n="7.158" data-unit="ed2page" id="ed2page.7.158"></span>
          <p>
<span class="lb" data-page="7.479" data-line="16" id="l7.479.16"></span>Ἐπεὶ τοίνυν οὐδὲν οὕτω χρήσιμόν ἐστι, καὶ
<span class="lb" data-page="7.479" data-line="17" id="l7.479.17"></span>μάλιστα ἐν τοῖς πυρετοῖς, ὡς τὸ προγινώσκειν τὰς ἀρχὰς τῶν
<span class="lb" data-page="7.479" data-line="18" id="l7.479.18"></span>ἐσομένων παροξυσμῶν, ἐὰν μέν τις εὐθέως ἀπ’ ἀρχῆς οἷός τε ﻿
<span class="pb" data-page="7.480" id="p7.480"></span>
<span class="lb" data-page="7.480" data-line="1" id="l7.480.1"></span>ᾖ στοχασμῷ τεχνικῷ τοῦτ’ ἐξεργάζεσθαι, μέγιστα τὸν κάμνοντα
<span class="lb" data-page="7.480" data-line="2" id="l7.480.2"></span>δι’ ὅλου τοῦ νοσήματος ὠφελήσει· ἐὰν δ’ εὐθὺς μὲν ἐξ
<span class="lb" data-page="7.480" data-line="3" id="l7.480.3"></span>ἀρχῆς ἀδυνατήσῃ, προϊόντος δὲ τοῦ χρόνου δυνηθῇ, κατὰ
<span class="lb" data-page="7.480" data-line="4" id="l7.480.4"></span>τὸν ὑπόλοιπον χρόνον ὀνήσει τὸν κάμνοντα· καὶ ὅσῳ γὰρ
<span class="lb" data-page="7.480" data-line="5" id="l7.480.5"></span>θᾶττον εἰς πρόνοιαν ἀφίκηται τῆς τοῦ νοσήματος ἰδέας, τοσούτῳ
<span class="lb" data-page="7.480" data-line="6" id="l7.480.6"></span>πλέονα χρόνον ὠφελήσει τὸν νοσοῦντα. πειρατέον
<span class="lb" data-page="7.480" data-line="7" id="l7.480.7"></span>μὲν οὖν εὐθὺς ἀπ’ ἀρχῆς διαγινώσκειν ὁποῖός τίς ἐστιν ὁ πυρετὸς,
<span class="lb" data-page="7.480" data-line="8" id="l7.480.8"></span>ὡς ἐν τοῖς περὶ κρίσεων ὑπομνήμασι δέδεικται, καὶ τά
<span class="lb" data-page="7.480" data-line="9" id="l7.480.9"></span>γε πολλὰ βεβαίως ἐστὶ γνῶναι τοῦτον διὰ τῶν ἐν ἐκείνοις γνωρισμάτων·
<span class="lb" data-page="7.480" data-line="10" id="l7.480.10"></span>εἰ δέ τις ἀμφιβολία γενηθείη κατὰ τὴν πρώτην
<span class="lb" data-page="7.480" data-line="11" id="l7.480.11"></span>ἡμέραν, ἐν τῇ δευτέρᾳ διακριτέον αὐτήν· εἰ δὲ καὶ ταύτην
<span class="lb" data-page="7.480" data-line="12" id="l7.480.12"></span>γέ ποτε ἐκφύγοι, τῇ τρίτῃ γε πάντως γνωρισθήσεται· εἰ δ’
<span class="lb" data-page="7.480" data-line="13" id="l7.480.13"></span>ἄρα καὶ ταύτην γέ ποτε διεκφύγοι κατὰ τὸ σπάνιον, ἀλλ’ ἐν
<span class="lb" data-page="7.480" data-line="14" id="l7.480.14"></span>τῇ τετάρτῃ ἐξ ἀνάγκης γνωρισθήσεται· εἰ δὲ μηδ’ ἐν ταύτῃ
<span class="lb" data-page="7.480" data-line="15" id="l7.480.15"></span>τις ἤδη τὴν ἰδέαν τοῦ νοσήματος ἐγνώρισεν, ἀλλ’ ἔτ’ ἀπορεῖ,
<span class="lb" data-page="7.480" data-line="16" id="l7.480.16"></span>πολὺ μέρος οὗτος τῆς τέχνης ἀγνοεῖ. τά τε γὰρ ἄλλα καὶ
<span class="lb" data-page="7.480" data-line="17" id="l7.480.17"></span>οἱ παροξυσμοὶ πάντες οἱ ἐν τοῖς πυρετοῖς ἤτοι καθ’ ἑκάστην
<span class="lb" data-page="7.480" data-line="18" id="l7.480.18"></span>ἡμέραν, ἢ διὰ τρίτης, ἢ διὰ τετάρτης ἀπαντῶσιν· ἐν μὲν τοῖς
<span class="lb" data-page="7.480" data-line="19" id="l7.480.19"></span>πλείστοις νοσήμασιν, ἐφ’ ὧν δὴ καὶ μάλιστά ἐστι χρεία τῆς
<span class="pb" data-page="7.481" id="p7.481"></span>
<span class="lb" data-page="7.481" data-line="1" id="l7.481.1"></span>προγνώσεως τοῦ μέλλοντος ἔσεσθαι παροξυσμοῦ, διὰ τρίτης
<span class="lb" data-page="7.481" data-line="2" id="l7.481.2"></span>καὶ καθ’ ἑκάστην ἡμέραν· ἐν ὀλιγίστοις δέ τισι διὰ τετάρτης.
<span class="lb" data-page="7.481" data-line="3" id="l7.481.3"></span>ἀλλ’ ἴσως τίς φησι τῶν νεωτέρων τουτωνὶ σοφιστῶν καὶ διὰ
<span class="lb" data-page="7.481" data-line="4" id="l7.481.4"></span>πέμπτης ἡμέρας γίγνεσθαί τινας περιόδους καὶ δι’ ἕκτης καὶ
<span class="lb" data-page="7.481" data-line="5" id="l7.481.5"></span>ἑβδόμης, καί τινας ἄλλας ἄχρι παμπόλλων ἡμερῶν ἐκτεινομένας,
<span class="lb" data-page="7.481" data-line="6" id="l7.481.6"></span>οὓς ὄντως ἔστι μακαρίσαι τῆς θαυμαστῆς συνέσεως,
<span class="lb" data-page="7.481" data-line="7" id="l7.481.7"></span>εἰ μὴ παρακολουθοῦσιν ἐξ ὧν λέγουσιν ἄρδην ἀναιροῦντες
<span class="lb" data-page="7.481" data-line="8" id="l7.481.8"></span>τὸ χρήσιμον ἁπάσης τῆς περὶ τύπων πραγματείας. ὅσοι μὲν
<span class="lb" data-page="7.481" data-line="9" id="l7.481.9"></span>γὰρ ἀγνοεῖν ὁμολογοῦντες ἀπὸ τῆς πρώτης ἡμέρας εἴδη διαγινώσκειν
<span class="lb" data-page="7.481" data-line="10" id="l7.481.10"></span>πυρετῶν, ἀναμένουσι τὰς μέχρι τῆς τετάρτης, οὔτε
<span class="lb" data-page="7.481" data-line="11" id="l7.481.11"></span>πεμπταίαν τινὰ περίοδον, οὔθ’ ἑκταίαν, οὔτε τούτων ἐξωτέρω
<span class="lb" data-page="7.481" data-line="12" id="l7.481.12"></span>τινὰ ἑωρακέναι φάσκοντες, εἰ καὶ μὴ τῇ β΄ καὶ τῇ γ΄
<span class="lb" data-page="7.481" data-line="13" id="l7.481.13"></span>τῶν ἡμερῶν, ἀλλὰ ταῖς γ΄ ἑξῆς ἐλπίζειν τι δύνανται περὶ τοῦ
<span class="lb" data-page="7.481" data-line="14" id="l7.481.14"></span>μέλλοντος παροξυσμοῦ· τοῖς δ’ εἰς πολὺ πλῆθος ἡμερῶν ἐκτείνουσι
<span class="lb" data-page="7.481" data-line="15" id="l7.481.15"></span>τὰς περιόδους ἀδύνατον προγνῶναι<span class="milestone ed2page" data-n="7.159" data-unit="ed2page" id="ed2page.7.159"></span> τὸν ἐσόμενον
<span class="lb" data-page="7.481" data-line="16" id="l7.481.16"></span>παροξυσμόν. αὐτίκα γοῦν τῷ κατὰ τὴν πρώτην <span class="milestone ed1page" data-n="3.465" data-unit="ed1page" id="ed1page.3.465"></span>ἡμέραν
<span class="lb" data-page="7.481" data-line="17" id="l7.481.17"></span>γενομένῳ δυνατόν ἐστι καὶ ἀμφημεριῷ καὶ τριταίνῳ καὶ
<span class="lb" data-page="7.481" data-line="18" id="l7.481.18"></span>τεταρταίῳ καὶ πεμπταίῳ καὶ πᾶσι τοῖς ἐφεξῆς ὑπάρχειν. ἐὰν
<span class="pb" data-page="7.482" id="p7.482"></span>
<span class="lb" data-page="7.482" data-line="1" id="l7.482.1"></span>οὖν γενηθῇ κατὰ τὴν δευτέραν ἡμέραν παροξυσμὸς, ἄν τε
<span class="lb" data-page="7.482" data-line="2" id="l7.482.2"></span>καὶ μὴ, περὶ τῆς τρίτης ἡμέρας ἐλπίζειν οὐδὲν ἕξουσιν οἱ
<span class="lb" data-page="7.482" data-line="3" id="l7.482.3"></span>τὰς μακρὰς περιόδους εἰσηγούμενοι. καὶ τοίνυν ὑποκείσθω
<span class="lb" data-page="7.482" data-line="4" id="l7.482.4"></span>μετὰ τὴν πρώτην ἡμέραν, μήτ’ ἐν τῇ δευτέρᾳ, μήτ’ ἐν τῇ
<span class="lb" data-page="7.482" data-line="5" id="l7.482.5"></span>τρίτῃ, μήτ’ ἐν τῇ τετάρτῃ γεγονέναι παροξυσμόν. οἱ μὲν τὰς
<span class="lb" data-page="7.482" data-line="6" id="l7.482.6"></span>τρεῖς μόνας εἰδότες περιόδους ἀνιστᾶσί τε τὸν ἄνθρωπον ἀπὸ
<span class="lb" data-page="7.482" data-line="7" id="l7.482.7"></span>τῆς κλίνης, καὶ τῶν συνήθων ἔχεσθαι κελεύουσιν, ἀπηλλάχθαι
<span class="lb" data-page="7.482" data-line="8" id="l7.482.8"></span>νομίζοντες ἁπάσης ὑποψίας· οἱ δὲ καὶ τὰς ἑξῆς, ὅσαι πολυήμεροι,
<span class="lb" data-page="7.482" data-line="9" id="l7.482.9"></span>γίγνεσθαι φάσκοντες, ὁμοίως ὑποπτεύειν τὴν ε΄ ἡμέραν
<span class="lb" data-page="7.482" data-line="10" id="l7.482.10"></span>εἰσὶ δίκαιοι, καθάπερ καὶ τῶν ἄλλων τῶν ἔμπροσθεν·
<span class="lb" data-page="7.482" data-line="11" id="l7.482.11"></span>οὕτω δὲ καὶ τὴν στ΄ καὶ τὴν ζ΄ καὶ τὰς ἄλλας τὰς ἐφεξῆς
<span class="lb" data-page="7.482" data-line="12" id="l7.482.12"></span>ὑποπτεύουσιν. εἰ δὲ καὶ γένοιτό τις καὶ ἐν τῇ δευτέρᾳ τῶν
<span class="lb" data-page="7.482" data-line="13" id="l7.482.13"></span>ἡμερῶν παροξυσμὸς, ἄδηλον εἴτε κατ’ ἀμφημερινοῦ σχῆμα
<span class="lb" data-page="7.482" data-line="14" id="l7.482.14"></span>πρὸς τὸν ἐν τῇ πρώτῃ γεγονότα τὴν ἀναλογίαν ἐφύλαξεν, εἴτ’
<span class="lb" data-page="7.482" data-line="15" id="l7.482.15"></span>ἐστὶν ἑτέρας ἀρχὴ περιόδου. κατὰ ταὐτὰ δ’ εἰ καὶ κατὰ τὴν
<span class="lb" data-page="7.482" data-line="16" id="l7.482.16"></span>τρίτην ἐπὶ τῇ δευτέρᾳ γενηθείη. τῷ γὰρ ἀγνοοῦντι διαγινώσκειν
<span class="lb" data-page="7.482" data-line="17" id="l7.482.17"></span>εὐθὺς ἐξ ἀρχῆς, εἴτε ἀμφημερινός ἐστιν, εἴτε τριταῖος,
<span class="lb" data-page="7.482" data-line="18" id="l7.482.18"></span>εἴτ’ ἄλλος τις πυρετὸς, ἄδηλον εἴθ’ εἷς ἐστιν ἀμφημερινὸς,
<span class="lb" data-page="7.482" data-line="19" id="l7.482.19"></span>εἴτε δυοῖν ἐπιπλοκὴ τριταίοιν, εἴτε καὶ τριῶν
<span class="pb" data-page="7.483" id="p7.483"></span>
<span class="lb" data-page="7.483" data-line="1" id="l7.483.1"></span>τεταρταίων, καὶ περὶ τῶν ἄλλων δὲ τῶν μειζόνων περιόδων
<span class="lb" data-page="7.483" data-line="2" id="l7.483.2"></span>ὁ αὐτὸς λόγος. ὅτι μὲν οὖν ὅσοι νομίζουσι πολλὰς εἷναι
<span class="lb" data-page="7.483" data-line="3" id="l7.483.3"></span>περιόδους, οὐ μόνας τὰς τρεῖς, οὐδέποτε δυνήσονται προγνῶναι
<span class="lb" data-page="7.483" data-line="4" id="l7.483.4"></span>τὸν ἐσόμενον παροξυσμὸν, ἤδη δέδεικται.
</p>
        </article>

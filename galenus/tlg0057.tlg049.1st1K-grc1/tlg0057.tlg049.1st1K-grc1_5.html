<article xmlns="http://www.w3.org/1999/xhtml" id="urn:cts:greekLit:tlg0057.tlg049.1st1K-grc1:5">
<span class="pb page1" data-page="7.497" id="p7.497"></span>
<span class="milestone ed1page page1" data-n="3.467" data-unit="ed1page" id="ed1page.3.467"></span>
<span class="milestone ed2page page1" data-n="7.164" data-unit="ed2page" id="ed2page.7.164"></span>
          <p>
<span class="lb" data-page="7.497" data-line="9" id="l7.497.9"></span>Πολλαῖς δὲ καὶ ἄλλαις λέξεσιν ἔστιν ἑρμηνεῦσαι
<span class="lb" data-page="7.497" data-line="10" id="l7.497.10"></span>τὴν αὐτὴν μέθοδον, ἀλλ’ ἀρκεῖ καὶ μέχρι τοσούτου
<span class="lb" data-page="7.497" data-line="11" id="l7.497.11"></span>προεληλυθέναι τῆς ματαιοτεχνίας αὐτῶν, ἵνα καὶ διὰ βραχέων
<span class="lb" data-page="7.497" data-line="12" id="l7.497.12"></span>κεφαλαίων ἐπιδεῖξαι δυνηθῶμεν ἕκαστον τῶν ἑπομένων
<span class="lb" data-page="7.497" data-line="13" id="l7.497.13"></span>ἁμαρτημάτων, ἀρξάμενοι πάλιν ἀπὸ τῶν προχειροτέρων.
<span class="lb" data-page="7.497" data-line="14" id="l7.497.14"></span>ἐπειδὴ γὰρ ὅταν ἡ κατὰ τοὺς παροξυσμοὺς περίοδος ὡρῶν ᾖ
<span class="lb" data-page="7.497" data-line="15" id="l7.497.15"></span>δώδεκα, δύνανται μὲν εἶναι καὶ δύο ἀμφημερινοὶ, δύνανται
<span class="lb" data-page="7.497" data-line="16" id="l7.497.16"></span>δὲ καὶ τριταῖοι τέτταρες, καὶ τεταρταῖοι δ’ οὐδὲν ἧττον ἓξ,
<span class="lb" data-page="7.497" data-line="17" id="l7.497.17"></span>καὶ ὀκτὼ πεμπταῖοι, καὶ δέκα ἑκταῖοι, καὶ δώδεκα ἑβδομαῖοι,
<span class="lb" data-page="7.497" data-line="18" id="l7.497.18"></span>καὶ δεκατέσσαρες ὀγδοαῖοι, καὶ δεκαὲξ ἐνναταῖοι,
<span class="pb" data-page="7.498" id="p7.498"></span>
<span class="lb" data-page="7.498" data-line="1" id="l7.498.1"></span>καὶ δεκαοκτὼ δεκαταῖοι. πάλιν οὖν κατὰ τόνδε τὸν τρόπον
<span class="lb" data-page="7.498" data-line="2" id="l7.498.2"></span>ὁδὸς εὑρίσκεται φλυαρίας οὐ σμικρὰ, στῆναι μὴ δυναμένη,
<span class="lb" data-page="7.498" data-line="3" id="l7.498.3"></span>μηδέ τινα σκοπὸν ὡρισμένον ἔχειν, ἔνθα περιγράφειν αὐτὴν
<span class="lb" data-page="7.498" data-line="4" id="l7.498.4"></span>ἀναγκαῖον ἔσται. τί γὰρ μᾶλλον ἄχρι τῶν ὀκτωκαίδεκα δεκαταίων,
<span class="lb" data-page="7.498" data-line="5" id="l7.498.5"></span>ἢ τῶν εἴκοσι δωδεκαταίων, ἢ τῶν εἰκοσιδύο δωδεκαταίων
<span class="lb" data-page="7.498" data-line="6" id="l7.498.6"></span>προαίρεσθαι προσῆκεν, ἤ τινος τῶν ἐφεξῆς περιόδων;
<span class="lb" data-page="7.498" data-line="7" id="l7.498.7"></span>ἔξεστι γὰρ λέγειν εἰκοσιτέσσαρας μὲν εἶναι τρισκαιδεκαταίους,
<span class="lb" data-page="7.498" data-line="8" id="l7.498.8"></span>ἓξ δὲ καὶ εἴκοσι τεσσαρεσκαιδεκαταίους, ὀκτὼ δὲ ἐπὶ ταῖς εἴκοσι
<span class="lb" data-page="7.498" data-line="9" id="l7.498.9"></span>πεντεκαιδεκαταίους. ὁμοίως τε τούτοις ἔξεστι δὴ προστιθέναι.
<span class="lb" data-page="7.498" data-line="10" id="l7.498.10"></span>διάκορον μὲν γὰρ ἤδη τοῦτο καὶ κατὰ τοὺς ἀμφημερινούς
<span class="lb" data-page="7.498" data-line="11" id="l7.498.11"></span>ἐστιν, ἔτι δὲ ληρωδέστερον ἐπὶ τῶν τριταίων καὶ
<span class="lb" data-page="7.498" data-line="12" id="l7.498.12"></span>τεταρταίων, καὶ πολὺ μᾶλλον ἁπάντων τῶν ἐφεξῆς. ἡ γοῦν
<span class="lb" data-page="7.498" data-line="13" id="l7.498.13"></span>τῶν ἑκκαίδεκα ὡρῶν περίοδος οὐδὲν μᾶλλόν ἐστι τριῶν τριταίων,
<span class="lb" data-page="7.498" data-line="14" id="l7.498.14"></span>ἢ ἓξ πεμπταίων, ἢ ἑβδομαίων θ΄. δύναται δὲ αὕτη
<span class="lb" data-page="7.498" data-line="15" id="l7.498.15"></span>δώδεκα μὲν ἐνναταίων εἶναι, πεντεκαίδεκα δὲ δεκαταίων, ὀκτωκαίδεκα
<span class="lb" data-page="7.498" data-line="16" id="l7.498.16"></span>τρισκαιδεκαταίων, ἑνὸς δὲ ἐπὶ τῶν κ΄ πεντεκαιδεκαταίων,
<span class="lb" data-page="7.498" data-line="17" id="l7.498.17"></span>ἀνάλογόν τε τῶν ἐφεξῆς ἁπάντων. ἀλλ’ ἐμοὶ τὴν
<span class="lb" data-page="7.498" data-line="18" id="l7.498.18"></span>ὁδὸν ἀρκεῖ μόνον ἐνδεδεῖχθαι τῆς περὶ τὰ τοιαῦτα ἀπωλείας
<span class="pb" data-page="7.499" id="p7.499"></span>
<span class="lb" data-page="7.499" data-line="1" id="l7.499.1"></span>τοῦ χρόνου. καὶ γάρ τοι καὶ ἡ τῶν η΄ καὶ ι΄ ὡρῶν περίοδος,
<span class="lb" data-page="7.499" data-line="2" id="l7.499.2"></span>ἐνδειξάμενος γὰρ ἔτι καὶ τὴν ταύτης ὁδὸν ἐπ’ ἄλλο τι μεταβήσομαι,
<span class="lb" data-page="7.499" data-line="3" id="l7.499.3"></span>τεττάρων μέν ἐστι τεταρταίων, ὀκτὼ δὲ ἑβδομαίων,
<span class="lb" data-page="7.499" data-line="4" id="l7.499.4"></span>δεκαταίων δὲ δώδεκα. καὶ τούτων ἁπάντων ἐστὶν ἑκάστου
<span class="lb" data-page="7.499" data-line="5" id="l7.499.5"></span>μέθοδος, ὥστε ἐπὶ δακτύλων λογίσασθαι μὴ δεηθέντα διαγράμματος.
<span class="lb" data-page="7.499" data-line="6" id="l7.499.6"></span>ἀλλ’ ἐγὼ μὲν ἀντὶ παιδείας ἕκαστον τούτων ἀποκρίνομαι
<span class="lb" data-page="7.499" data-line="7" id="l7.499.7"></span>τοῖς προλαβοῦσι παραχρῆμα, διὰ τὸ γεγυμνάσθαι τὴν
<span class="lb" data-page="7.499" data-line="8" id="l7.499.8"></span>παιδικὴν ἡλικίαν ἐν ἀριθμοῖς· ἀγύμναστος δὲ ἄνθρωπος οὐ
<span class="lb" data-page="7.499" data-line="9" id="l7.499.9"></span>μηνῶν, ἀλλ’ ἐτῶν ὅλων εἰς αὐτοὺς δεῖται χάριν τοῦ γενέσθαι
<span class="lb" data-page="7.499" data-line="10" id="l7.499.10"></span>σοφὸς ἐν ἀχρήστοις πράγμασιν, ἃ μετὰ σπουδῆς τινες ἀλλήλοις
<span class="lb" data-page="7.499" data-line="11" id="l7.499.11"></span>προβάλλοντες οὐκ αἰδοῦνται. ὅτι μὲν οὖν ἁμαρτάνουσι διττὰ
<span class="lb" data-page="7.499" data-line="12" id="l7.499.12"></span>πάντες οἱ τὰ περὶ τύπων ὑπομνήματα γράψαντες, οὔτε τὰς
<span class="lb" data-page="7.499" data-line="13" id="l7.499.13"></span>ἰδέας τῶν νοσημάτων διδάσκοντες οὔτε τοῖς εὐχρήστοις τρίβοντες
<span class="lb" data-page="7.499" data-line="14" id="l7.499.14"></span>τὸν χρόνον, αὐτάρκως ἡγοῦμαι δεδεῖχθαι.
</p>
        </article>

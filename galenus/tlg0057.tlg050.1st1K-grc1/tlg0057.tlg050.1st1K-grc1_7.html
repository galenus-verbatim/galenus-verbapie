<article xmlns="http://www.w3.org/1999/xhtml" id="urn:cts:greekLit:tlg0057.tlg050.1st1K-grc1:7">
<span class="pb page1" data-page="7.543" id="p7.543"></span>
<span class="milestone ed1page page1" data-n="3.346" data-unit="ed1page" id="ed1page.3.346"></span>
<span class="milestone ed2page page1" data-n="7.333" data-unit="ed2page" id="ed2page.7.333"></span>
          <p>
<span class="lb" data-page="7.543" data-line="3" id="l7.543.3"></span>Τὸ δ’ οὖν εἰρημένον, ὁποῖόν ποτ’ ἂν ᾖ,
<span class="lb" data-page="7.543" data-line="4" id="l7.543.4"></span>πάλιν ἐπισκεψώμεθα. πληρουμένων τῶν ἀγγείων μετρίως,
<span class="lb" data-page="7.543" data-line="5" id="l7.543.5"></span>ἑαυτῶν εὐτονώτεροι φαίνονται. πότερον ὦ Ἐρασίστρατε κᾄν
<span class="lb" data-page="7.543" data-line="6" id="l7.543.6"></span>μηδὲ συναύξηται τῷ πλήθει τοῦ αἵματος ἡ ῥώμη τοῦ σώματος,
<span class="lb" data-page="7.543" data-line="7" id="l7.543.7"></span>ἢ καὶ αὐτῆς συναυξανομένης; ἐγὼ μὲν γὰρ ἀναγκαιότατον
<span class="lb" data-page="7.543" data-line="8" id="l7.543.8"></span>εἶναί φημι πρὸς τὴν εὐτονίαν τῆς ἐνεργείας καὶ
<span class="lb" data-page="7.543" data-line="9" id="l7.543.9"></span>τὴν ῥώμην τῆς δυνάμεως αὐξάνεσθαι. καὶ οὕτως δὲ, εἰ
<span class="lb" data-page="7.543" data-line="10" id="l7.543.10"></span>τῇ τοῦ αἵματος αὐξήσει μόνον, τῆς δυνάμεως τὰς ἐνεργείας
<span class="lb" data-page="7.543" data-line="11" id="l7.543.11"></span>ἰσχυροτέρας γένεσθαι ἡγῇ, τοῦ Ἀσκληπιάδου μᾶλλον ἀνατρέπειν
<span class="lb" data-page="7.543" data-line="12" id="l7.543.12"></span>δόξειας τὰς δυνάμεις. οὐδὲ γὰρ ἐκεῖνος ἀπλῶς
<span class="lb" data-page="7.543" data-line="13" id="l7.543.13"></span>οὑτωσί φησιν, ᾧ πλέον αἷμα, πάντως τοῦτον εὐτονώτερον
<span class="lb" data-page="7.543" data-line="14" id="l7.543.14"></span>ὑπάρχειν, ᾧ δὲ ἔλαττον, ἐξ ἀνάγκης ἀτονώτερον, ἀλλ’
<span class="lb" data-page="7.543" data-line="15" id="l7.543.15"></span>εὑρήσεις τινὰς εἰπεῖν διορισμοὺς, ὁμολογοῦντας τοῖς φαινομένοις,
<span class="lb" data-page="7.543" data-line="16" id="l7.543.16"></span>καίτοι οὐδεμίαν ἡγούμενον ἐν ἡμῖν εἶναι δύναμιν
<span class="lb" data-page="7.543" data-line="17" id="l7.543.17"></span>οὔτε ψυχικὴν οὔτε ζωτικήν. ὁρῶνται γάρ τινες
<span class="lb" data-page="7.543" data-line="18" id="l7.543.18"></span>οἱ μὲν ἑαυτῶν ἐνίοτε πολυαιμότεροί τε ἄμα καὶ ἰσχυρότεροι
<span class="pb" data-page="7.544" id="p7.544"></span>
<span class="lb" data-page="7.544" data-line="1" id="l7.544.1"></span>γεγονότες, οἱ δὲ ἰσχυρότεροί τε ἅμα<span class="milestone ed1page" data-n="3.347" data-unit="ed1page" id="ed1page.3.347"></span> καὶ ὀλιγαιμότεροι·
<span class="lb" data-page="7.544" data-line="2" id="l7.544.2"></span>ὥστε ἐξανάγκης, οὔτε τῷ πλήθει τοῦ αἵματος
<span class="lb" data-page="7.544" data-line="3" id="l7.544.3"></span>αὐξανομένης τῆς ἰσχύος, οὔτε μειώσει καθαιρουμένης, ὀλιγωρότερον
<span class="lb" data-page="7.544" data-line="4" id="l7.544.4"></span>εἰρῆσθαι καὶ ταῦτα τῷ Ἐρασιστράτῳ νομιστέον.
<span class="lb" data-page="7.544" data-line="5" id="l7.544.5"></span>ὡς εἴ γέ τις ἀνέμνησεν αὐτὸν ὧν ἐγὼ νῦν διῆλθον, οὐκ
<span class="lb" data-page="7.544" data-line="6" id="l7.544.6"></span>ἂν ἠρνήσατο, τὴν τῶν ἐνεργειῶν εὐτονίαν οὐκ αὐξήσει
<span class="lb" data-page="7.544" data-line="7" id="l7.544.7"></span>τοῦ αἵματος, ἀλλὰ ῥώμῃ τῆς δυνάμεως ἕπεσθαι. ποιήσωμεν
<span class="lb" data-page="7.544" data-line="8" id="l7.544.8"></span>οὖν ἡμεῖς ἤδη τὸν λόγον αὐτοῦ τελεώτερον οἷς ἐνδεῶς
<span class="lb" data-page="7.544" data-line="9" id="l7.544.9"></span>εἶπε προσθέντες τὸ λεῖπον. ἔσται δὲ τοιοῦτος. αὐξανομένου
<span class="lb" data-page="7.544" data-line="10" id="l7.544.10"></span>τοῦ αἵματος ἅμα τῇ δυνάμει, καὶ τὴν εὐτονίαν
<span class="lb" data-page="7.544" data-line="11" id="l7.544.11"></span>ἀναγκαῖον αὐξάνεσθαι. καὶ μὴν εἰ καὶ τοῦτο εἴποιμεν, ἀληθὲς
<span class="lb" data-page="7.544" data-line="12" id="l7.544.12"></span>μέν τι λέξομεν, οὐδὲν δὲ ἡμῖν εἰς τὰ προκείμενα πλέον
<span class="lb" data-page="7.544" data-line="13" id="l7.544.13"></span>οὐδὲ ἐκ τοῦδε. τὸ μὲν γὰρ, οἷς ἄμφω συνηύξηται, τό θ’ αἷμα
<span class="lb" data-page="7.544" data-line="14" id="l7.544.14"></span>καὶ ἡ δύναμις, ηὐξῆσθαι καὶ τὴν εὐτονίαν, ἀληθῶς εἰρήσεται,
<span class="lb" data-page="7.544" data-line="15" id="l7.544.15"></span>τὸ δ’ οἷς ηὔξηται τὰ τῆς ἰσχύος, ηὐξῆσθαι τούτοις ἐξ ἀνάγκης
<span class="lb" data-page="7.544" data-line="16" id="l7.544.16"></span>ἀμφότερα ψεῦδος· οὐ γὰρ ἐξ ἀνάγκης ἡ δύναμις τῷ αἵματι
<span class="lb" data-page="7.544" data-line="17" id="l7.544.17"></span>αὐξηθέντι συναύξεται, ἐγχωρεῖ δέ ποτε καὶ τὴν δύναμιν μόνον·
<span class="pb" data-page="7.545" id="p7.545"></span>
<span class="lb" data-page="7.545" data-line="1" id="l7.545.1"></span>ὁ γοῦν ὄντως ἀγαθὸς γυμναστὴς, εἰ παραλάβοι τινὰ πολὺ
<span class="lb" data-page="7.545" data-line="2" id="l7.545.2"></span>μὲν αἷμα φλεγματικὸν ὑπ’ ἀγυμνασίας ἠθροικότα, τῇ δυνάμει
<span class="lb" data-page="7.545" data-line="3" id="l7.545.3"></span>δὲ ἀσθενέστερον, ὀλίγον εἶναι ἀποδώσει τοῦτον ἰσχυρότερον,
<span class="lb" data-page="7.545" data-line="4" id="l7.545.4"></span>οὐ πολυαιμότερον, ἢ παρέλαβεν. ὥσπερ οὖν οὐκ ἀναγκαῖον,
<span class="lb" data-page="7.545" data-line="5" id="l7.545.5"></span>ὅσοι ταῖς ἐνεργείαις εὐτονώτεροι σφῶν αὐτῶν γεγόνασιν,
<span class="lb" data-page="7.545" data-line="6" id="l7.545.6"></span>ηὐξῆσθαι τούτοις τοὺς χυμοὺς, οὕτως ἀναγκαῖόν ἐστιν, ὅσοι
<span class="lb" data-page="7.545" data-line="7" id="l7.545.7"></span>ταῖς ἐνεργείαις σφῶν αὐτῶν εὐτονώτεροι γεγόνασιν, ἰσχυροτέραν
<span class="lb" data-page="7.545" data-line="8" id="l7.545.8"></span>αὐτοῖς γεγονέναι τὴν δύναμιν. οὐ μόνον δὲ ἀπὸ τῆς
<span class="lb" data-page="7.545" data-line="9" id="l7.545.9"></span>εὐτονίας ἀρξάμενος, ἐπὶ τὴν ῥώμην τῆς δυνάμεως ἀκολουθήσεις
<span class="lb" data-page="7.545" data-line="10" id="l7.545.10"></span>ἐξ ἀνάγκης, ἀλλὰ καὶ ἀπὸ τῆς δυνάμεως ἐπὶ τὴν εὐτονίαν·
<span class="lb" data-page="7.545" data-line="11" id="l7.545.11"></span>ὁ γὰρ <span class="milestone ed2page" data-n="7.334" data-unit="ed2page" id="ed2page.7.334"></span>ἰσχυρὸς τὴν δύναμιν εὐτονώτερος ἐν ταῖς ἐνεργείαις
<span class="lb" data-page="7.545" data-line="12" id="l7.545.12"></span>ἐστίν· ὥστ’ ἀλλήλοις ἀντακολουθεῖν εὐτονίαν μὲν ἐν ταῖς
<span class="lb" data-page="7.545" data-line="13" id="l7.545.13"></span>ἐνεργείαις ῥώμῃ δυνάμεως, ῥώμην δὲ ἐν τῇ δυνάμει τῇ τῶν
<span class="lb" data-page="7.545" data-line="14" id="l7.545.14"></span>ἐνεργειῶν εὐτονίᾳ· ὁπότερον γὰρ ἂν αὐτῶν ὑπάρχειν ὑπόθοιο,
<span class="lb" data-page="7.545" data-line="15" id="l7.545.15"></span>πάντως τούτῳ συνυπάρχει καὶ τὸ ἕτερον· οὐ μὴν ἀπό
<span class="lb" data-page="7.545" data-line="16" id="l7.545.16"></span>γε τοῦ πλείονος αἵματος ἡ ἀκολούθησις ἀναγκαία. οὔτε γὰρ εἰ
<span class="lb" data-page="7.545" data-line="17" id="l7.545.17"></span>πλέον τοῦτο τοῦ πρόσθεν, ἐξ ἀνάγκης εὐτονώτερος ὁ ἄνθρωπος,
<span class="lb" data-page="7.545" data-line="18" id="l7.545.18"></span>οὔτε εἰ ἔλαττον, ἀτονώτερος, ὥσπερ οὐδὲ ὅταν ἶσον, ὁμοίως
<span class="pb" data-page="7.546" id="p7.546"></span>
<span class="lb" data-page="7.546" data-line="1" id="l7.546.1"></span>ἔχει δυνάμεως. ὥστ’ ἐκ τῶν εἰρημένων δῆλον, ὡς ἡ τῶν
<span class="lb" data-page="7.546" data-line="2" id="l7.546.2"></span>ἐνεργειῶν εὐτονία τοῦ μὲν ἐῤῥῶσθαι τὴν δύναμιν ἴδιόν τε
<span class="lb" data-page="7.546" data-line="3" id="l7.546.3"></span>ἅμα καὶ ἀχώριστόν ἐστι γνώρισμα, τῆς δὲ αὐξήσεως τοῦ αἵματος
<span class="lb" data-page="7.546" data-line="4" id="l7.546.4"></span>οὔτε ἴδιον οὔτε ἀχώριστον. ὃ δὲ ἐφεξῆς εἶπεν Ἐρασίστρατος,
<span class="lb" data-page="7.546" data-line="5" id="l7.546.5"></span>ἴδιον μὲν οὐκ ἔστιν, ἀχώριστον δέ ἐστι πληθώρας.
<span class="lb" data-page="7.546" data-line="6" id="l7.546.6"></span>ὀνομάζει δὲ αὐτὸ παρεμπίμπλασθαι, σαφέστερον δὲ ὀνομασθείη
<span class="lb" data-page="7.546" data-line="7" id="l7.546.7"></span>τείνεσθαι. καὶ γάρτοι καὶ τῶν γυμναστῶν οἱ ἀκριβέστεροι
<span class="lb" data-page="7.546" data-line="8" id="l7.546.8"></span>τὸν μέν τινα τῶν κόπων ἑλκώδη, τὸν δὲ τονώδη, τὸν δὲ
<span class="lb" data-page="7.546" data-line="9" id="l7.546.9"></span>φλεγμονώδη καλοῦντες, οὐδὲν ἄλλ’ ἐνδείκνυνται τοῦ παρεμπίμπλασθαι
<span class="lb" data-page="7.546" data-line="10" id="l7.546.10"></span>τὰ μέλη κατὰ τὸν τονώδη κόπον. τηνικαῦτα
<span class="lb" data-page="7.546" data-line="11" id="l7.546.11"></span>γὰρ ἑαυτῶν παρεμπεπλῆσθαι λέγουσιν ὁτιοῦν μόριον, ἐπειδὰν
<span class="lb" data-page="7.546" data-line="12" id="l7.546.12"></span>αἰσθάνωνταί τινος ἐν αὐτῷ τάσεως. αἰσθάνονται μὲν
<span class="lb" data-page="7.546" data-line="13" id="l7.546.13"></span>οὖν κᾀν τῇ φλεγμονῇ τάσεως, ἀλλ’ ἐκείνῃ μὲν ἤτοι διὰ παντὸς
<span class="lb" data-page="7.546" data-line="14" id="l7.546.14"></span>ἢ ὡς τὸ πολὺ σύνεστιν ὁ παρὰ φύσιν σφυγμὸς, ὅν τις
<span class="lb" data-page="7.546" data-line="15" id="l7.546.15"></span>ἐναργέστερον ἑρμηνεύων ἐρεῖ πόνον σφυγμώδη· οἷς δ’ οὐδὲν
<span class="lb" data-page="7.546" data-line="16" id="l7.546.16"></span>ἄλλο πλὴν τοῦ τείνεσθαι συμβέβηκε, τούτοις οὔτε φλεγμαίνει
<span class="lb" data-page="7.546" data-line="17" id="l7.546.17"></span>τὸ τεινόμενον μέρος οὔτε ἐξ ἀνάγκης πληθωρικὸν ὑπάρχει,
<span class="lb" data-page="7.546" data-line="18" id="l7.546.18"></span>ἀλλὰ δυοῖν θάτερον, ἤτοι κοπῶδες ἢ πληθωρικόν. ἀλλ’ εἴπερ
<span class="pb" data-page="7.547" id="p7.547"></span>
<span class="lb" data-page="7.547" data-line="1" id="l7.547.1"></span>κοπῶδές ἐστιν, ἐπὶ πόνοις πλείοσιν οὕτως ἔπαθεν· εἰ δ’
<span class="lb" data-page="7.547" data-line="2" id="l7.547.2"></span>ὅλως οὐκ ἐπόνησεν ὁ ἄνθρωπος, οὐ διὰ κόπον κοπῶδες
<span class="lb" data-page="7.547" data-line="3" id="l7.547.3"></span>αὐτὸ γίγνεται τὸ μόριον, ἀλλ’ ἑτέρως· ὥστ’ ἀληθὲς εἰπεῖν,
<span class="lb" data-page="7.547" data-line="4" id="l7.547.4"></span>ἐπεὶ τάσεως αἴσθησίς ἐστιν ἄνευ τοῦ γυμνάσασθαι, πάντως
<span class="lb" data-page="7.547" data-line="5" id="l7.547.5"></span>εἶναι πληθώραν. γίγνεται δὲ, οὕτως εἰπόντων, ἀχώριστόν
<span class="lb" data-page="7.547" data-line="6" id="l7.547.6"></span>τε ἅμα καὶ ἴδιον τὸ σημεῖον, ἀκολουθούντων ἐξ ἀνάγκης ἀλλήλοις
<span class="lb" data-page="7.547" data-line="7" id="l7.547.7"></span>ἑκατέρων· ἥ τε γὰρ ἄνευ τῶν γυμνασίων τάσις ἕπεται
<span class="lb" data-page="7.547" data-line="8" id="l7.547.8"></span>πληθώρᾳ· γίγνεται γὰρ αὐτῆς ἀχώριστον σημεῖον, ὡς ὑπὸ
<span class="lb" data-page="7.547" data-line="9" id="l7.547.9"></span>αἰτίου τῆς πληθώρας ἀποτελούμενον· ἡ δὲ ἐπὶ τοσοῦτον
<span class="lb" data-page="7.547" data-line="10" id="l7.547.10"></span>αὔξησις τοῦ αἵματος, ὡς μηδέπω διατείνειν τὰς φλέβας, οὐδέπω
<span class="lb" data-page="7.547" data-line="11" id="l7.547.11"></span>πληθώρα. τί ποτ’ οὖν ἐμνημόνευσεν ὁ Ἐρασίστρατος
<span class="lb" data-page="7.547" data-line="12" id="l7.547.12"></span>ἐν τῷ λόγῳ βραχιόνων καὶ κνημῶν καὶ χειρῶν; καὶ γὰρ καὶ
<span class="lb" data-page="7.547" data-line="13" id="l7.547.13"></span>ἐν τραχήλῳ καὶ μεταφρένῳ καὶ ὀσφύϊ καὶ κατὰ θώρακα
<span class="lb" data-page="7.547" data-line="14" id="l7.547.14"></span>καὶ καθ’ ὑπογάστριον ἡ τοιαύτη συνίσταται τάσις. ὥσπερ
<span class="lb" data-page="7.547" data-line="15" id="l7.547.15"></span>δὲ τῶν κώλων ὁ Ἐρασίστρατος ἐμνημόνευσεν ἐκ περιττοῦ,
<span class="lb" data-page="7.547" data-line="16" id="l7.547.16"></span>κατὰ τὸν αὐτὸν τρόπον καὶ μειζόνως καὶ τῆς ἑλκώδους
<span class="lb" data-page="7.547" data-line="17" id="l7.547.17"></span>αἰσθήσεως· οὐ γὰρ πληθώρας αὕτη γνώρισμά ἐστιν, ἀλλ’
<span class="lb" data-page="7.547" data-line="18" id="l7.547.18"></span>ἐπὶ δακνώδεσι γίνεται χυμοῖς, οἵαπερ τοῖς ἡλκωμένοις μέρεσιν,
<span class="lb" data-page="7.547" data-line="19" id="l7.547.19"></span>ἤτοι ψαύοντος αὐτῶν τινος, ἢ ἰχῶρος ἐρεθίζοντος, ﻿
<span class="pb" data-page="7.548" id="p7.548"></span>
<span class="lb" data-page="7.548" data-line="1" id="l7.548.1"></span>ἢ φαρμάκου δάκνοντος, ἢ κᾀν ταῖς κινήσεσι μόναις γίγνεται.
<span class="lb" data-page="7.548" data-line="2" id="l7.548.2"></span>ὥσπερ γὰρ ἡ τάσις οἰκεία ἐν τῷ πλήθει χυμῶν ἐστι διατεινόντων
<span class="lb" data-page="7.548" data-line="3" id="l7.548.3"></span>τὰ περιέχοντα, οὕτως ἡ ἑλκώδης αἴσθησις ἕπεται δακνώδει
<span class="lb" data-page="7.548" data-line="4" id="l7.548.4"></span>ποιότητι· καὶ διὰ τοῦτο συνίσταται πολλοῖς ἐνίοτε καὶ
<span class="lb" data-page="7.548" data-line="5" id="l7.548.5"></span>καθ’ ὅλον τὸ σῶμα, μὴ ὅτι πληθώραν ἔχουσιν, ἀλλὰ μηδὲ
<span class="lb" data-page="7.548" data-line="6" id="l7.548.6"></span>τὸ σύμμετρον αἷμα.
</p>
        </article>

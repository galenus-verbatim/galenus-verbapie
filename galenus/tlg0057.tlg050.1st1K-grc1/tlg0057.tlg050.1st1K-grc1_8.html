<article xmlns="http://www.w3.org/1999/xhtml" id="urn:cts:greekLit:tlg0057.tlg050.1st1K-grc1:8">
<span class="pb page1" data-page="7.548" id="p7.548"></span>
<span class="milestone ed1page page1" data-n="3.347" data-unit="ed1page" id="ed1page.3.347"></span>
<span class="milestone ed2page page1" data-n="7.334" data-unit="ed2page" id="ed2page.7.334"></span>
          <p>
<span class="lb" data-page="7.548" data-line="7" id="l7.548.7"></span><span class="milestone ed2page" data-n="7.335" data-unit="ed2page" id="ed2page.7.335"></span>Καὶ εἴπερ ταῦθ’ οὕτως ἔχει, καθάπερ οὖν
<span class="lb" data-page="7.548" data-line="8" id="l7.548.8"></span>ἔχει, καιρὸς ἤδη διορίσασθαι περί τινος ὧν ἔμπροσθεν ἀνεβαλλόμεθα,
<span class="lb" data-page="7.548" data-line="9" id="l7.548.9"></span>ἐπειδὴ ἐσκοπούμεθα μέχρι τοῦ δεῦρο τὰ ὑπ’
<span class="lb" data-page="7.548" data-line="10" id="l7.548.10"></span>Ἐρασιστράτου γεγραμμένα σημεῖα. τὸ γάρτοι πλῆθος, εἴτ’
<span class="lb" data-page="7.548" data-line="11" id="l7.548.11"></span>οὖν πρὸς τὴν δύναμιν, εἴτε πρὸς τὴν τῶν περιεχόντων χώραν
<span class="lb" data-page="7.548" data-line="12" id="l7.548.12"></span>νοοῖτο, βέλτιον μὲν ἦν δήπου διορίσασθαι, πότερον ἐν αἵματι
<span class="lb" data-page="7.548" data-line="13" id="l7.548.13"></span>μόνῳ, ἢ καὶ τοῖς ἄλλοις ἅπασι χυμοῖς συνίστασθαι πέφυκε·
<span class="lb" data-page="7.548" data-line="14" id="l7.548.14"></span>παραλέλειπται δὲ καὶ τοῦτ’ αὐτοῖς ἀδιόριστον. ἐπεὶ
<span class="lb" data-page="7.548" data-line="15" id="l7.548.15"></span>τοίνυν οὐ μόνον ταῦτα τὰ παθήματα καταλαμβάνει τοὺς χυμοὺς,
<span class="lb" data-page="7.548" data-line="16" id="l7.548.16"></span>ἔνδειά τε καὶ πλῆθος, ἀλλὰ καὶ ποιότης ἄτοπος, πάντας
<span class="lb" data-page="7.548" data-line="17" id="l7.548.17"></span>ἠρώτησα τοὺς ἰατροὺς, ὅσοι τε πρὸς τὴν δύναμιν νοοῦσι
<span class="lb" data-page="7.548" data-line="18" id="l7.548.18"></span>τὸ πλῆθος ὅσοι τε πρὸς τὴν αὔξησιν τῶν ὑγρῶν, πότερον
<span class="pb" data-page="7.549" id="p7.549"></span>
<span class="lb" data-page="7.549" data-line="1" id="l7.549.1"></span>αὐξηθέντος μόνου τοῦ αἵματος τοσοῦτον, ὡς μὴ στέγεσθαι,
<span class="lb" data-page="7.549" data-line="2" id="l7.549.2"></span>τείνεσθαι συμβήσεται ταῖς φλεψί· εἰ δ’ ἤτοι φλέγμα εἰς ὁτιοῦν
<span class="lb" data-page="7.549" data-line="3" id="l7.549.3"></span>ἄλλο μόριον, ἢ καὶ αὐτὰς τὰς φλέβας, ἢ καὶ σὺν τούτῳ τε
<span class="lb" data-page="7.549" data-line="4" id="l7.549.4"></span>καὶ χωρὶς τούτου χολά τις, ἢ ἰχὼρ, ἢ πνεῦμα φυσῶδες ἐς
<span class="lb" data-page="7.549" data-line="5" id="l7.549.5"></span>πλῆθος ἀθροισθείη τοσοῦτον, ὡς μὴ χωρεῖσθαι μηκέτι πρὸς
<span class="lb" data-page="7.549" data-line="6" id="l7.549.6"></span>τοῦ περιέχοντος, οὐχὶ καὶ νῦν ἀναγκαῖον ἔσται, τάσεως αἰσθέσθαι
<span class="lb" data-page="7.549" data-line="7" id="l7.549.7"></span>τὸ ζῶον; ἂν ὑπάρχῃ τὸ τεινόμενον μόριον αἰσθητικὸν,
<span class="lb" data-page="7.549" data-line="8" id="l7.549.8"></span>ἀναγκαῖόν ἐστιν ἐπὶ παντὶ τῷ διατείνοντι καὶ μὴ στεγομένῳ
<span class="lb" data-page="7.549" data-line="9" id="l7.549.9"></span>τὴν αἴσθησιν τῆς τάσεως τῷ ζώῳ γενέσθαι, καὶ τὸ
<span class="lb" data-page="7.549" data-line="10" id="l7.549.10"></span>πάθημα αὐτὸ καταλαμβάνειν τὰ μόρια, τὴν ὀνομαζομένην
<span class="lb" data-page="7.549" data-line="11" id="l7.549.11"></span>τάσιν, ἧς ἐπὶ πλέον αὐξανομένης, ἀνάγκη τε καὶ ῥαγῆναι τὸ
<span class="lb" data-page="7.549" data-line="12" id="l7.549.12"></span>τεινόμενον. ἐμοὶ μὲν τοιοῦτον δοκεῖ τοῖς ἐναργῶς φαινομένοις
<span class="lb" data-page="7.549" data-line="13" id="l7.549.13"></span>ὁμολογεῖν. ὁρῶνται γὰρ οὐ νεῦρα μόνον, ἢ σχοινία
<span class="lb" data-page="7.549" data-line="14" id="l7.549.14"></span>ῥηγνύμενα τῷ βιαίῳ τῆς τάσεως, ἀλλὰ καὶ πίθοι πολλάκις
<span class="lb" data-page="7.549" data-line="15" id="l7.549.15"></span>ὑπὸ γλεύκους πνευματωθέντος. ἔναγχος γοῦν ἀγγεῖον κασσιτέρινον
<span class="lb" data-page="7.549" data-line="16" id="l7.549.16"></span>εἰς τοσοῦτον διεφυσήθη πρὸς τοῦ περιεχομένου κατ’
<span class="lb" data-page="7.549" data-line="17" id="l7.549.17"></span>αὐτὸ φαρμάκου τοῦ διὰ τῶν ἐχιδνῶν, ὥστε καὶ τὸ περικείμενον
<span class="lb" data-page="7.549" data-line="18" id="l7.549.18"></span>αὐτῷ δέρμα καὶ τὸ σχοινίον ᾧ κατεδέδετο ῥαγῆναι καὶ
<span class="pb" data-page="7.550" id="p7.550"></span>
<span class="lb" data-page="7.550" data-line="1" id="l7.550.1"></span>τὸ πῶμα κυρτωθῆναι. καὶ μὲν δὴ καὶ ὅτι μεγίσταις ὀδύναις
<span class="lb" data-page="7.550" data-line="2" id="l7.550.2"></span>ἐνίοτε καταλαμβάνονταί τινες, ὑπὸ φυσώδους πνεύματος καταληφθέντος
<span class="lb" data-page="7.550" data-line="3" id="l7.550.3"></span>ἔν τισι τοῦ ζώου μέρεσι, καὶ ὡς ἕν τῷ κώλῳ
<span class="lb" data-page="7.550" data-line="4" id="l7.550.4"></span>μάλιστα συμβαίνειν εἴωθε τοῦτο, γινώσκειν ἡγοῦμαι πάντας,
<span class="lb" data-page="7.550" data-line="5" id="l7.550.5"></span>οἷς ἐπιμελές ἐστιν ἀκολουθεῖν τε καὶ διασκέπτεσθαι τὰ καθ’
<span class="lb" data-page="7.550" data-line="6" id="l7.550.6"></span>ἑκάστην ἡμέραν ἐπὶ τῶν καμνόντων ὁρώμενα.<span class="milestone ed1page" data-n="3.348" data-unit="ed1page" id="ed1page.3.348"></span> βέλτιον
<span class="lb" data-page="7.550" data-line="7" id="l7.550.7"></span>οὖν ὑπὸ πάσης οὐσίας ὑγρᾶς καὶ πνευματώδους εἰς τονώδη
<span class="lb" data-page="7.550" data-line="8" id="l7.550.8"></span>διάθεσιν ἄγεσθαι νομίζειν τὰ μόρια, ἢ μόνῳ τῶν χυμῶν αἵματι
<span class="lb" data-page="7.550" data-line="9" id="l7.550.9"></span>πληθύνοντι τοιοῦτον ἕπεσθαι πάθημα. μεταβῶμεν οὖν
<span class="lb" data-page="7.550" data-line="10" id="l7.550.10"></span>αὖθις πρὸς τοὺς ὡς πρὸς τὴν δύναμιν ἡγουμένους ἀεὶ συνίστασθαι
<span class="lb" data-page="7.550" data-line="11" id="l7.550.11"></span>τὸ πλῆθος, ἐρωτήσωμέν τε καὶ τούτους ἕν τι τῶν
<span class="lb" data-page="7.550" data-line="12" id="l7.550.12"></span>προχειροτάτων, ὑποθέμενοι τοιάνδε τινα ὑπόθεσιν, ὡς ἐπὶ
<span class="lb" data-page="7.550" data-line="13" id="l7.550.13"></span>παραδείγματι. (μόρια) βασταζέτωσαν ἄνθρωποι δύο κατὰ
<span class="lb" data-page="7.550" data-line="14" id="l7.550.14"></span>τῶν ὤμων ἀναθέμενοι ὁ μὲν ξύλον, ἢ λίθον, ἤ τι φορτίον
<span class="lb" data-page="7.550" data-line="15" id="l7.550.15"></span>βαρύτατον, ὁ δὲ ἕτερος ἀκάνθας ὀλιγίστας, ὀξυτάτας· εἶτ’
<span class="lb" data-page="7.550" data-line="16" id="l7.550.16"></span>ἐρωτήσωμεν ἐπὶ τῷ τοιούτῳ θεάματι τοὺς πρὸς τὴν δύναμιν
<span class="lb" data-page="7.550" data-line="17" id="l7.550.17"></span>ἀεὶ νοοῦντας τὸ πλῆθος, εἰ καὶ τὰς ὀλίγας ἀκάνθας ὀνομάζουσι
<span class="lb" data-page="7.550" data-line="18" id="l7.550.18"></span>φορτίον, ἢ τὸ μὲν ἀνιᾶσθαι πρὸς ἑκατέρου τῶν βασταζομένων
<span class="pb" data-page="7.551" id="p7.551"></span>
<span class="lb" data-page="7.551" data-line="1" id="l7.551.1"></span>κοινόν τι σύμπτωμα τοῖς ἀνθρώποις ἐστὶν, ἡ δὲ
<span class="lb" data-page="7.551" data-line="2" id="l7.551.2"></span>τῆς ἀνίας ἰδέα πάμπολυ διαλλάττουσα· τῷ μὲν γὰρ βαρύνεσθαι
<span class="lb" data-page="7.551" data-line="3" id="l7.551.3"></span>χωρὶς τοῦ νύττεσθαι, τῷ δὲ νύττεσθαι χωρὶς τοῦ
<span class="lb" data-page="7.551" data-line="4" id="l7.551.4"></span><span class="milestone ed2page" data-n="7.336" data-unit="ed2page" id="ed2page.7.336"></span>βαρύνεσθαι συμβέβηκεν. ὅλως δ’ ἄν τις τὸ νύττεσθαι,
<span class="lb" data-page="7.551" data-line="5" id="l7.551.5"></span>ἢ δάκνεσθαι, ἢ ὁπωσοῦν ἀνιῶν φορτίον καλῇ καὶ πλῆθος,
<span class="lb" data-page="7.551" data-line="6" id="l7.551.6"></span>ἀναγκασθήσεταί ποτε καὶ μίαν ἄκανθαν ἢ βελόνην λεπτοτάτην
<span class="lb" data-page="7.551" data-line="7" id="l7.551.7"></span>καλεῖν φορτίον, οὗ τί ἂν εἴη γελοιότερον; ἔστιν οὖν ἄτοπα
<span class="lb" data-page="7.551" data-line="8" id="l7.551.8"></span>ταῦτα καὶ παρὰ τὰς κοινὰς ἁπάντων ἀνθρώπων ἐννοίας.
<span class="lb" data-page="7.551" data-line="9" id="l7.551.9"></span>ἡμῖν δὲ οὐκ ἀνατρέπειν, ἀλλὰ φυλάττειν τὰς κοινὰς ἐννοίας
<span class="lb" data-page="7.551" data-line="10" id="l7.551.10"></span>πρόκειται. πολὺ μὲν οὖν ἡγούμεθα τὸ βαρῦνον, ἀνιαρὸν δὲ
<span class="lb" data-page="7.551" data-line="11" id="l7.551.11"></span>τὸ δάκνον, ἢ νύττον, ἢ ὅπως ἄν τις ὀνομάζειν ἐθέλῃ. καὶ
<span class="lb" data-page="7.551" data-line="12" id="l7.551.12"></span>μὴν ὅτι δακνώδεις πολλοὶ τῶν χυμῶν εἰσιν, οἱ μὲν ἐν ἡμῖν
<span class="lb" data-page="7.551" data-line="13" id="l7.551.13"></span>αὐτοῖς τὴν γένεσιν ἔχοντες, οἱ δὲ ἔξωθεν ἡμῖν ἐπιφερόμενοι,
<span class="lb" data-page="7.551" data-line="14" id="l7.551.14"></span>παντὶ τοῦτο πρόδηλον. εἰσὶ δ’ αὐτῶν τέτταρες ἐν τῷ μᾶλλόν
<span class="lb" data-page="7.551" data-line="15" id="l7.551.15"></span>τε καὶ ἧττον διαφοραί· μετρίως μὲν γὰρ δάκνοντες
<span class="lb" data-page="7.551" data-line="16" id="l7.551.16"></span>κνησμώδεις εἰσὶν, ὥσπερ ἡ σκίλλα· σφοδρότερον δὲ, δακνώδεις,
<span class="lb" data-page="7.551" data-line="17" id="l7.551.17"></span>ὥσπερ τὸ κρόμμυον· εἰ γὰρ ἐπὶ πλέον ὁμιλήσειεν
<span class="lb" data-page="7.551" data-line="18" id="l7.551.18"></span>ἡμῶν τὸ σῶμα τοιαύτῃ φύσει σώματος, ἑλκωθήσεται·
<span class="pb" data-page="7.552" id="p7.552"></span>
<span class="lb" data-page="7.552" data-line="1" id="l7.552.1"></span>τὰ δὲ ἔτι μᾶλλόν ἐστι τούτου δριμέα, καὶ μάλιστα ὅταν ἡλκωμένοις
<span class="lb" data-page="7.552" data-line="2" id="l7.552.2"></span>προσφέρηται, φρίκην ἐργάζεται. φρίκης δὲ ἐκταθείσης
<span class="lb" data-page="7.552" data-line="3" id="l7.552.3"></span>τε καὶ αὐξηθείσης τὸ σύμπτωμα ῥῖγος ὀνομάζεται.
<span class="lb" data-page="7.552" data-line="4" id="l7.552.4"></span>κατὰ δὲ τὴν αὐτὴν ἀναλογίαν ἐν ἡμῖν συνίστανται δακνώδεις
<span class="lb" data-page="7.552" data-line="5" id="l7.552.5"></span>χυμοὶ κατὰ τέτταρας ἰδέας· κνησμώδεις μὲν γὰρ ἐξ αὐτῶν εἰσιν
<span class="lb" data-page="7.552" data-line="6" id="l7.552.6"></span>οἱ μετρίως ἀμύττοντες, ἑλκώδη δὲ αἴσθησιν ἐμποιοῦσιν οἱ
<span class="lb" data-page="7.552" data-line="7" id="l7.552.7"></span>τούτων δακνωδέστεροι, φρίκην δὲ οἱ τούτων μᾶλλον δάκνοντες,
<span class="lb" data-page="7.552" data-line="8" id="l7.552.8"></span>οἱ δ’ ἱκανῶς δακνώδεις τὸ ῥῖγος. λέλεκται δὲ περὶ τούτων
<span class="lb" data-page="7.552" data-line="9" id="l7.552.9"></span>ἐν πολλαῖς πραγματείαις, ἀλλ’ ἱκανὰ τῷ βουληθέντι
<span class="lb" data-page="7.552" data-line="10" id="l7.552.10"></span>σύνοψίν τινα λαβεῖν αὐτῶν τὰ ἐν τῷ δευτέρῳ τῶν ἐν τοῖς
<span class="lb" data-page="7.552" data-line="11" id="l7.552.11"></span>συμπτώμασιν αἰτιῶν εἰρημένα καὶ τῷ τετάρτῳ τῶν ὑγιεινῶν·
<span class="lb" data-page="7.552" data-line="12" id="l7.552.12"></span>εἰ δὲ καὶ τὸ περὶ τῆς τῶν φαρμάκων δυνάμεως ἀναλέξαιτό τις
<span class="lb" data-page="7.552" data-line="13" id="l7.552.13"></span>γράμμα καὶ τὴν προηγουμένην αὐτῶν πραγματείαν τὴν περὶ
<span class="lb" data-page="7.552" data-line="14" id="l7.552.14"></span>κράσεων, ἐπιστημονικώτερον ἂν οὕτως πεισθείη περὶ τῆς τῶν
<span class="lb" data-page="7.552" data-line="15" id="l7.552.15"></span>δακνωδῶν φύσεως. ἀλλὰ οἱ πολλοὶ τῶν ἰατρῶν ὅμοιόν τι
<span class="lb" data-page="7.552" data-line="16" id="l7.552.16"></span>πεπόνθασι τῷ πρὸς Ἱπποκράτους εἰρημένῳ περὶ τῶν ἐπὶ
<span class="lb" data-page="7.552" data-line="17" id="l7.552.17"></span>κατάγμασιν ἢ τοιούτοις τισὶ παθήμασι τὰ προσταττόμενα μὴ
<span class="lb" data-page="7.552" data-line="18" id="l7.552.18"></span>ποιούντων· καὶ γὰρ κᾀκεῖνοι, καίτοι ὑγιεῖς ἐθέλοντες γενέσθαι, ﻿
<span class="pb" data-page="7.553" id="p7.553"></span>
<span class="lb" data-page="7.553" data-line="1" id="l7.553.1"></span>τὸν ἐν τῇ θεραπείᾳ κάματον οὐχ ὑπομένουσιν, ὥσπερ οὗτοι
<span class="lb" data-page="7.553" data-line="2" id="l7.553.2"></span>τὸν ἐν τῷ μανθάνειν. ἀλλ’ οὔτε ἐξαίφνης ὑγιεῖς οἷόν τε γενέσθαι
<span class="lb" data-page="7.553" data-line="3" id="l7.553.3"></span>μόνῳ τῷ βούλεσθαι τυχόντας τοῦ τέλους, οὔτε τούτους
<span class="lb" data-page="7.553" data-line="4" id="l7.553.4"></span>ἐπιστημονικοὺς, ἄνευ τοῦ διελθεῖν ἅπασαν τὴν ὁδὸν, ἣν
<span class="lb" data-page="7.553" data-line="5" id="l7.553.5"></span>ἀρτίως ἐδήλωσα. γνώσονται γὰρ, εἰ βουληθεῖεν, ὡς ἡ ἑλκώδης
<span class="lb" data-page="7.553" data-line="6" id="l7.553.6"></span>ὅλου τοῦ σώματος αἴσθησις, ἥ τε ἐπὶ πλέοσι γυμνασίοις
<span class="lb" data-page="7.553" data-line="7" id="l7.553.7"></span>ἀήθως παραληφθεῖσι γιγνομένη καὶ ἡ χωρὶς γυμνασίων ἄφνω
<span class="lb" data-page="7.553" data-line="8" id="l7.553.8"></span>συστᾶσα, δακνώδους ἔγγονος ὑπάρχει χυμοῦ. καὶ διὰ τοῦτο
<span class="lb" data-page="7.553" data-line="9" id="l7.553.9"></span>τοὺς πλέον γυμνασαμένους ἐλαίῳ τε πλείονι καὶ τρίψει μαλακῇ
<span class="lb" data-page="7.553" data-line="10" id="l7.553.10"></span>καὶ λουτροῖς γλυκέων ὑδάτων θερμοῖς ἀκριβῶς εὐκράτοις
<span class="lb" data-page="7.553" data-line="11" id="l7.553.11"></span>οἱ γυμνασταὶ θεραπεύουσιν, ὡς διαφορηθῆναι τοὺς
<span class="lb" data-page="7.553" data-line="12" id="l7.553.12"></span>δακνώδεις χυμοὺς, ὅσοι γυμνασαμένων ἀμετρότερον ἐγεννήθησαν
<span class="lb" data-page="7.553" data-line="13" id="l7.553.13"></span>ἐπὶ συντήξει πιμελῆς καὶ σαρκὸς μαλακῆς, ἢ δι’ αὐτοὺς
<span class="lb" data-page="7.553" data-line="14" id="l7.553.14"></span>τοὺς ἐν τῷ σώματι χυμοὺς ἰσχυρῶς θερμανθέντας. εἴ τις οὖν
<span class="lb" data-page="7.553" data-line="15" id="l7.553.15"></span>ὑπομείνειε τὰς τούτων ἀποδείξεις ἐκμανθάνειν, ἐκεῖνος ἂν μόνος
<span class="lb" data-page="7.553" data-line="16" id="l7.553.16"></span>πεισθείη βεβαίως, τὴν μὲν ἑλκώδη διάθεσιν ἐπὶ δακνώδεσι
<span class="lb" data-page="7.553" data-line="17" id="l7.553.17"></span>γίγνεσθαι χυμοῖς, τὴν δὲ τοῦ βάρους ἐπὶ πολλοῖς πρὸς τὴν
<span class="lb" data-page="7.553" data-line="18" id="l7.553.18"></span>δύναμιν, τὴν δὲ τῆς τάσεως ἐπὶ πολλοῖς μὲν καὶ ταύτην, ἀλλ’
<span class="pb" data-page="7.554" id="p7.554"></span>
<span class="lb" data-page="7.554" data-line="1" id="l7.554.1"></span>ὡς πρὸς τὴν περιέχουσαν ἑαυτοὺς χώραν, οὐ τὴν δύναμιν τῶν
<span class="lb" data-page="7.554" data-line="2" id="l7.554.2"></span>(περιεχομένων) σωμάτων. Ἐρασίστρατος δὲ ἐν τῷ προτέρῳ
<span class="lb" data-page="7.554" data-line="3" id="l7.554.3"></span>τῶν ὑγιεινῶν, αὐτὴν μὲν τὴν γένεσιν τῆς πληθώρας διερχόμενος,
<span class="lb" data-page="7.554" data-line="4" id="l7.554.4"></span>ἐναργέστατα διδάσκει τὴν τρίτην τῶν εἰρημένων
<span class="lb" data-page="7.554" data-line="5" id="l7.554.5"></span><span class="milestone ed2page" data-n="7.337" data-unit="ed2page" id="ed2page.7.337"></span>διάθεσιν, ἑξῆς δὲ ἐπὶ τὰ γνωρίσματα τρεπόμενος, οὐ
<span class="lb" data-page="7.554" data-line="6" id="l7.554.6"></span>μᾶλλόν τι ταύτης ἢ τὰ τῶν ἄλλων ἔγραψεν. ἡ μὲν γὰρ
<span class="lb" data-page="7.554" data-line="7" id="l7.554.7"></span>τάσις ταύτης μόνης, ὅπερ ἐκεῖνος ὠνόμασε παρεμπίμπλασθαι·
<span class="lb" data-page="7.554" data-line="8" id="l7.554.8"></span>τὸ δὲ ἑλκώδη γενέσθαι τὴν αἴσθησιν οὔτε τοῦ προειρημένου
<span class="lb" data-page="7.554" data-line="9" id="l7.554.9"></span>πλήθους οὔτε τοῦ πρὸς τὴν δύναμιν ἴδιον γνώρισμα·
<span class="lb" data-page="7.554" data-line="10" id="l7.554.10"></span>πολὺ δὲ μᾶλλον οὐδὲ τὸ βαρυτέρους τε καὶ δυσκινητοτέρους
<span class="lb" data-page="7.554" data-line="11" id="l7.554.11"></span>ἀποτελεῖσθαι· καὶ γὰρ καὶ τοῦτο ἴδιόν ἐστι τοῦ πρὸς τὴν
<span class="lb" data-page="7.554" data-line="12" id="l7.554.12"></span>δύναμιν πλήθους. ὀλίγου τοίνυν ἐδέησεν αὐτῷ πᾶσαν ἡμῖν
<span class="lb" data-page="7.554" data-line="13" id="l7.554.13"></span>γράψαι τὴν τῶν ἐμπειρικῶν συνδρομήν· ἀμέλει καὶ μέρος τι
<span class="lb" data-page="7.554" data-line="14" id="l7.554.14"></span>τῆς τριχρόνου λεγομένης σημειώσεως, ἣν οἱ περὶ τὸν Ἡρόφιλον
<span class="lb" data-page="7.554" data-line="15" id="l7.554.15"></span>εἰσήγαγον ὁμοίως τοῖς ἐμπειρικοῖς, ἔγραψεν ἐν τῷ οὕτω φάναι·
<span class="lb" data-page="7.554" data-line="16" id="l7.554.16"></span>τῆς γὰρ ἀναδιδομένης τροφῆς μήτε καταπεττομένης μήτε ἐκπονουμένης
<span class="lb" data-page="7.554" data-line="17" id="l7.554.17"></span>κατὰ τὸ εἰθισμένον ἑκάστῳ, μήτε ἄλλως πως ἐκκρινομένης
<span class="lb" data-page="7.554" data-line="18" id="l7.554.18"></span>οὐδὲν γὰρ διήνεγκεν ἢ ταῦτα εἰπεῖν, ἢ ὡς ἐκεῖνοι λέγουσιν,
<span class="pb" data-page="7.555" id="p7.555"></span>
<span class="lb" data-page="7.555" data-line="1" id="l7.555.1"></span>ἀργὸν βίον, ἐπίσχεσίν τε συνήθων ἐκκρίσεων. ἀργὸν μὲν γὰρ
<span class="lb" data-page="7.555" data-line="2" id="l7.555.2"></span>τὸν ἔμπροσθεν βίον ἐνεδείξατο, μήτε ἐκπονουμένης, φήσας,
<span class="lb" data-page="7.555" data-line="3" id="l7.555.3"></span>κατὰ τὸ εἰθισμένον ἑκάστῳ· τὴν δὲ τῶν ἐκκρίσεων ἐπίσχεσιν
<span class="lb" data-page="7.555" data-line="4" id="l7.555.4"></span>ἐν τῷ προσγράψαι, μήτε ἄλλως ἐκκρινομένης, (ἡ διὰ χρόνον
<span class="lb" data-page="7.555" data-line="5" id="l7.555.5"></span>σημείωσις τοῦ πλήθους) ἐκ μὲν τοῦ προγεγονότος χρόνου
<span class="lb" data-page="7.555" data-line="6" id="l7.555.6"></span>λαμβάνων τὸν ἀργὸν βίον ἅμα τῇ τῶν ἐκκρίσεων ἐπισχέσει·
<span class="lb" data-page="7.555" data-line="7" id="l7.555.7"></span>ἐκ δὲ τοῦ νῦν ἐνεστῶτος τό τε παρεμπίμπλασθαι καὶ τὴν
<span class="lb" data-page="7.555" data-line="8" id="l7.555.8"></span>ἑλκώδη διάθεσιν, ὄκνον τε πρὸς τὰς κινήσεις, καὶ βάρος ὅλου
<span class="lb" data-page="7.555" data-line="9" id="l7.555.9"></span>τοῦ σώματος, ὅσα τε ἄλλα τοιαῦτα προστιθέασιν· ἐκ δὲ τοῦ
<span class="lb" data-page="7.555" data-line="10" id="l7.555.10"></span>μέλλοντος, ὅτι περ κενωθέντες οἱ οὕτως ἔχοντες καλῶς ὤνηνται,
<span class="lb" data-page="7.555" data-line="11" id="l7.555.11"></span>ὅπερ Ἐρασιστράτῳ παραλέλειπται. μαρτύριον μὲν γὰρ
<span class="lb" data-page="7.555" data-line="12" id="l7.555.12"></span>τοῦτο τῆς ὀρθῆς διαγνώσεώς τε ἅμα καὶ θεραπείας ἐστί· διαγνώσεως
<span class="lb" data-page="7.555" data-line="13" id="l7.555.13"></span>δὲ, ἢ ὡς ἐκεῖνοι καλοῦσι, σημειώσεως, οὐδὲν ἂν εἴη
<span class="lb" data-page="7.555" data-line="14" id="l7.555.14"></span>μέρος, εἴ γε διὰ τῆς σημειώσεως σημειοῦσθαι βουλόμεθα τὰς
<span class="lb" data-page="7.555" data-line="15" id="l7.555.15"></span>διαθέσεις, ἵνα ἐξεύρωμεν τὴν προσήκουσαν θεραπείαν. ὥστε
<span class="lb" data-page="7.555" data-line="16" id="l7.555.16"></span>εἴ γε ἐξ ἄλλου τινὸς οἷόν τ’ ἦν ὁρμηθέντας θεραπεῦσαι
<span class="lb" data-page="7.555" data-line="17" id="l7.555.17"></span>προσηκόντως, ἡ σημείωσις ἂν ἦν περιττή. τοῦ δ’ ἐνεστῶτος
<span class="lb" data-page="7.555" data-line="18" id="l7.555.18"></span>χρόνου μεμνημένος, ἔρευθός τε καὶ διάτασιν ἀγγείων
<span class="pb" data-page="7.556" id="p7.556"></span>
<span class="lb" data-page="7.556" data-line="1" id="l7.556.1"></span>παραλέλοιπεν, ἃ καὶ αὐτὰ προστιθέασιν οἱ ἐμπειρικοὶ σχεδὸν
<span class="lb" data-page="7.556" data-line="2" id="l7.556.2"></span>ἅπαντες, οὐκ ὀλίγοι δὲ τῶν δογματικῶν, ὥσπερ καὶ ἄλλα
<span class="lb" data-page="7.556" data-line="3" id="l7.556.3"></span>τινὰ, καθάπερ εἴρηται. καίτοι γε ὧν ὡς ἐν αἵματι μόνῳ τὴν
<span class="lb" data-page="7.556" data-line="4" id="l7.556.4"></span>τῆς πληθώρας ὑποτίθεται γένεσιν, οὐ κακῶ, ἐπ’ ἐκείνων
<span class="lb" data-page="7.556" data-line="5" id="l7.556.5"></span>πρόσκειται τῇ διαγνώσει τὸ ἔρευθος ἥ τε διάτασις τῶν ἀγγείων·
<span class="lb" data-page="7.556" data-line="6" id="l7.556.6"></span>ἔτι γε μὴν μᾶλλον, ὡς τὸ παρεμπίμπλασθαι φάναι
<span class="lb" data-page="7.556" data-line="7" id="l7.556.7"></span>βραχίονάς τε καὶ χεῖρας καὶ κνήμας, οὐ μᾶλλον τοῦ κατὰ τὰς
<span class="lb" data-page="7.556" data-line="8" id="l7.556.8"></span>σάρκας τε καὶ ὅλους τοὺς μύας πλήθους, ἢ τοῦ τῶν φλεβῶν
<span class="lb" data-page="7.556" data-line="9" id="l7.556.9"></span>θήσεται, ἰδίαις ὑποθέσεσιν ἑπόμενος. ἀλλά τοι καὶ οὕτως
<span class="lb" data-page="7.556" data-line="10" id="l7.556.10"></span>ἀναγκαῖον ἦν διττὴν ποιήσασθαι διάγνωσιν, ἑτέραν μὲν τοῦ
<span class="lb" data-page="7.556" data-line="11" id="l7.556.11"></span>τῶν αἰσθητῶν τούτων φλεβῶν, ἃς ἅπαντες ἄνθρωποι βλέπομεν·
<span class="lb" data-page="7.556" data-line="12" id="l7.556.12"></span>ἑτέραν<span class="milestone ed1page" data-n="3.349" data-unit="ed1page" id="ed1page.3.349"></span> δὲ, ἣν ἐκεῖνος ἐθεάσατο μόνος. οἶμαι
<span class="lb" data-page="7.556" data-line="13" id="l7.556.13"></span>τοίνυν ἤδη πρόδηλον γεγονέναι τοῖς γε προσέχουσι τὸν νοῦν,
<span class="lb" data-page="7.556" data-line="14" id="l7.556.14"></span>ὡς οὐ μικρὸν εἴη πρᾶγμα διαγνῶναι πλῆθος. ὅπου δ’ ἂν
<span class="lb" data-page="7.556" data-line="15" id="l7.556.15"></span>οὐδ’ ἄχρι λόγου διαγνῶναι ῥᾴδιον, ἀλλ’ ἄπορον παντοίως
<span class="lb" data-page="7.556" data-line="16" id="l7.556.16"></span>ἐστὶ, σχολῇ γ’ ἂν ἐπὶ τῶν ἔργων ἀπὸ ταὐτομάτου κατορθωθείη
<span class="lb" data-page="7.556" data-line="17" id="l7.556.17"></span>μήτε προδιασκεψαμένοις τι περὶ αὐτοῦ μήτ’
<span class="lb" data-page="7.556" data-line="18" id="l7.556.18"></span>ἐξευροῦσιν.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg050.1st1K-grc1:9">
<span class="pb page1" data-page="7.557" id="p7.557"></span>
<span class="milestone ed1page page1" data-n="3.349" data-unit="ed1page" id="ed1page.3.349"></span>
<span class="milestone ed2page page1" data-n="7.337" data-unit="ed2page" id="ed2page.7.337"></span>
          <p>
<span class="lb" data-page="7.557" data-line="1" id="l7.557.1"></span>Ἀπὸ γοῦν τῶν ἐμπειρικῶν αὖθις ἀρξώμεθα
<span class="lb" data-page="7.557" data-line="2" id="l7.557.2"></span>τοῦ περὶ πλήθους λόγου, ἐπειδὴ δοκοῦσιν ἀσφαλῶς πάνυ τὰς
<span class="lb" data-page="7.557" data-line="3" id="l7.557.3"></span>εἰρημένας ἀπορίας ἀποδιδράσκειν, ὁμολογήσαντες αὐτοὶ μὲν
<span class="lb" data-page="7.557" data-line="4" id="l7.557.4"></span>μηδ’ ὅλως <span class="milestone ed2page" data-n="7.338" data-unit="ed2page" id="ed2page.7.338"></span>ἐπίστασθαι περὶ τῆς τοῦ πλήθους οὐσίας,
<span class="lb" data-page="7.557" data-line="5" id="l7.557.5"></span>ἐπὶ δὲ τοιᾷδέ τινι συνδρομῇ τετηρῆσθαι φάσκοντες ὠφελοῦσαν
<span class="lb" data-page="7.557" data-line="6" id="l7.557.6"></span>ἀφαίρεσιν αἵματος, ἣν συνδρομὴν ὀνομάζουσι πληθωρικήν.
<span class="lb" data-page="7.557" data-line="7" id="l7.557.7"></span>ἅπαντα γὰρ ἀθροίσαντες εἰς ταὐτὸν, ὅσα τῶν δογματικῶν
<span class="lb" data-page="7.557" data-line="8" id="l7.557.8"></span>ἑκάστῳ λέλεκται, νομίζουσι μὲν ἐκφεύγειν ἐκ τούτων τὰς ἐκείνων
<span class="lb" data-page="7.557" data-line="9" id="l7.557.9"></span>ἀπορίας, ἐλέγχονται δὲ αὐτῶν πολὺ μειζόνως, εἴ τις
<span class="lb" data-page="7.557" data-line="10" id="l7.557.10"></span>προσέχοι τὸν νοῦν οἷς λέγουσιν, ἃ πάλιν ἐξ ἀρχῆς ἅπαντα
<span class="lb" data-page="7.557" data-line="11" id="l7.557.11"></span>κάλλιον ἐπελθεῖν. ἔστω τοίνυν ἐν μὲν τῷ προγεγονότι χρόνῳ
<span class="lb" data-page="7.557" data-line="12" id="l7.557.12"></span>συνήθης μὲν ἐπὶ τῶν ἐξ ἀρχῆς ἐδεσμάτων ἡ δίαιτα, καί τισιν
<span class="lb" data-page="7.557" data-line="13" id="l7.557.13"></span>αὐτῶν ἐν πλησμονῇ μᾶλλον ἢ πρόσθεν, ἐπίσχεσις δὲ τῆς
<span class="lb" data-page="7.557" data-line="14" id="l7.557.14"></span>ἐκκρίσεως, ὅ τε σύμπας βίος ἀργός· ἐν δὲ τῷ παρόντι τάσις
<span class="lb" data-page="7.557" data-line="15" id="l7.557.15"></span>ὅλου τοῦ σώματος, ἤ τινων μορίων, ὄκνος τε πρὸς τὰς
<span class="lb" data-page="7.557" data-line="16" id="l7.557.16"></span>κινήσεις, ἀτονία τε περὶ τὰς ἐνεργείας, καὶ βάρους αἴσθησις,
<span class="lb" data-page="7.557" data-line="17" id="l7.557.17"></span>ἑλκώδους τε διαθέσεως, ἅμα τῷ τῶν φλεβῶν ὄγκῳ· προσκείσθω
<span class="lb" data-page="7.557" data-line="18" id="l7.557.18"></span>δὲ, εἰ βούλει, καὶ τὸ ἔρευθος, ἐπειδὴ καὶ τοῦτο ﻿
<span class="pb" data-page="7.558" id="p7.558"></span>
<span class="lb" data-page="7.558" data-line="1" id="l7.558.1"></span>λέγουσιν ἔνιοι, καὶ μὴν καὶ ὁ τοῦ σύμπαντος σώματος ὄγκος,
<span class="lb" data-page="7.558" data-line="2" id="l7.558.2"></span>ἀνώμαλός τέ τις καὶ κοπώδης διάθεσις· εἰσὶ γὰρ οἳ καὶ
<span class="lb" data-page="7.558" data-line="3" id="l7.558.3"></span>ταῦτα προστιθέασιν. ἐρωτήσομεν οὖν αὐτοὺς, ἅπερ ἐγὼ μειράκιον
<span class="lb" data-page="7.558" data-line="4" id="l7.558.4"></span>ὢν ἠρώτησα τὸν ἐμπειρικὸν διδάσκαλον, ὅτε με πρῶτον
<span class="lb" data-page="7.558" data-line="5" id="l7.558.5"></span>ταῦτα ἐδίδασκεν, ἆρά γε πάνθ’ ἅμα τὰ εἰρημένα συνελθεῖν
<span class="lb" data-page="7.558" data-line="6" id="l7.558.6"></span>δεῖ πρὸς τὴν, ὡς αὐτοὶ λέγουσιν, ἀνάμνησιν τῆς κενώσεως,
<span class="lb" data-page="7.558" data-line="7" id="l7.558.7"></span>ἢ κᾂν ἓν ἐξ αὐτῶν θεάσωνται, φλεβοτομήσουσιν
<span class="lb" data-page="7.558" data-line="8" id="l7.558.8"></span>αὐτίκα; πρὸς μὲν οὖν τὴν πρώτην ἐρώτησιν ἑτοίμως ἀπεκρίνατό
<span class="lb" data-page="7.558" data-line="9" id="l7.558.9"></span>μοι, πάντα φάσκων συνελθεῖν χρῆναι· τοιοῦτον γὰρ
<span class="lb" data-page="7.558" data-line="10" id="l7.558.10"></span>πρᾶγμα τὴν συνδρομὴν ὑπάρχειν, ἄθροισμα τῶν συμπληρούντων
<span class="lb" data-page="7.558" data-line="11" id="l7.558.11"></span>αὐτὴν ἁπάντων. ἐπειδὴ δὲ πρῶτον μὲν ἀνέμνησα δυοῖν
<span class="lb" data-page="7.558" data-line="12" id="l7.558.12"></span>ἀνθρώπων, οὓς ἔναγχος αὐτὸς ἐκεῖνος ἐκέλευσε φλεβοτομηθῆναι,
<span class="lb" data-page="7.558" data-line="13" id="l7.558.13"></span>τὸν μὲν ὀφθαλμιῶντα σφοδρῶς, τὸν δὲ ἐκπεσόντα
<span class="lb" data-page="7.558" data-line="14" id="l7.558.14"></span>τοῦ ὀχήματος, εἶτ’ ἐμπλακέντα γε τοῖς ἱμᾶσι καὶ συρέντα
<span class="lb" data-page="7.558" data-line="15" id="l7.558.15"></span>ἐπὶ πλέον, ὡς θλασθῆναί τινα μέρη· μετὰ δὲ ταῦτα
<span class="lb" data-page="7.558" data-line="16" id="l7.558.16"></span>διασιωπήσαντος αὐτοῦ, καὶ ἄλλου τινὸς ἀνεμνήσθην, ὃν
<span class="lb" data-page="7.558" data-line="17" id="l7.558.17"></span>καὶ αὐτὸν πυρέττοντα μὲν μετρίως, οὐ φέροντα δὲ τὸ
<span class="lb" data-page="7.558" data-line="18" id="l7.558.18"></span>ἄλγημα τῆς κεφαλῆς, ἐφλεβοτόμησεν· ἄλλον δὲ πλευριτικὸν,
<span class="pb" data-page="7.559" id="p7.559"></span>
<span class="lb" data-page="7.559" data-line="1" id="l7.559.1"></span>οὐδὲ τοῦτον ἔχοντα τὴν εἰρημένην ἅπασαν συνδρομήν· ἐν
<span class="lb" data-page="7.559" data-line="2" id="l7.559.2"></span>ἀπορίᾳ κατέστη μεγίστῃ. καὶ τοίνυν καὶ διῄειν ἐπὶ πλέον
<span class="lb" data-page="7.559" data-line="3" id="l7.559.3"></span>αὐτῷ καὶ ἄλλους μέν τινας ὁμοίους, ἀλλὰ καὶ περὶ τῶν εἰρημένων
<span class="lb" data-page="7.559" data-line="4" id="l7.559.4"></span>ἀνεμίμνησκον, ὅτι τοσούτῳ δέοντας αὐτοὺς ἅπασαν
<span class="lb" data-page="7.559" data-line="5" id="l7.559.5"></span>ἔχειν τὴν συνδρομὴν ἐφλεβοτόμησεν, ὥστ’ ἐγὼ μὲν ἔφην
<span class="lb" data-page="7.559" data-line="6" id="l7.559.6"></span>οὐδὲ δύο τινὰ τούτων ἀναμιμνήσκεσθαι τοῖς ἀνθρώποις ὑπάρχοντα.
<span class="lb" data-page="7.559" data-line="7" id="l7.559.7"></span>τὸν μὲν γὰρ τοῦ ὀχήματος ἐκπεσόντα, γυμναζόμενον
<span class="lb" data-page="7.559" data-line="8" id="l7.559.8"></span>ὁσημέραι, καὶ πάσαις ταῖς συνήθεσιν αὐτάρκως ἐκκρίσεσιν
<span class="lb" data-page="7.559" data-line="9" id="l7.559.9"></span>ἐκκενούμενον, ἐσθίοντά τε σύμμετρα, καὶ σχεδὸν ὅλης ἡμέρας
<span class="lb" data-page="7.559" data-line="10" id="l7.559.10"></span>ἡμῖν συνδιατρίβοντα, καὶ μήτε ἐκείνῳ μήτε ἄλλῳ τινὶ δοκοῦντα
<span class="lb" data-page="7.559" data-line="11" id="l7.559.11"></span>δεῖσθαι κενώσεως, ἐπειδὴ κατενεχθεὶς ἐθλάσθη τινὰ
<span class="lb" data-page="7.559" data-line="12" id="l7.559.12"></span>μόρια, φλεβοτομίας ἠξίωσε, οὔτε ἔρευθός τι προσκτησάμενον,
<span class="lb" data-page="7.559" data-line="13" id="l7.559.13"></span>οὔτ’ ἀγγείων ὄγκον, οὔτ’ ἄλλο οὐδὲν ἐκ τῶν τῆς συνδρομῆς,
<span class="lb" data-page="7.559" data-line="14" id="l7.559.14"></span>ἀλλὰ μόνον ἀλγοῦντα τὰ τεθλασμένα μόρια. κατὰ ταὐτὰ δὲ
<span class="lb" data-page="7.559" data-line="15" id="l7.559.15"></span>καὶ τὸν ὀφθαλμιῶντα καὶ τὸν τὴν κεφαλὴν ὀδυνώμενον,
<span class="lb" data-page="7.559" data-line="16" id="l7.559.16"></span>οὐδὲν ὅλως ἔχοντας τῶν εἰρημένων ἐν τῇ πληθωρικῇ συνδρομῇ,
<span class="lb" data-page="7.559" data-line="17" id="l7.559.17"></span>καὶ ἄλλους δὲ πολλοὺς ὑφ’ ἡμῶν οἶδα φλεβοτομηθέντας,
<span class="lb" data-page="7.559" data-line="18" id="l7.559.18"></span>ἤτοι μηδ’ ὅλως ἔχοντας μηδὲν ἐκ τῆς πληθωρικῆς συνδρομῆς,
<span class="pb" data-page="7.560" id="p7.560"></span>
<span class="lb" data-page="7.560" data-line="1" id="l7.560.1"></span>ἢ οὐ πάντα γε ἅμα τὰ πρὸς ἡμῶν λεγόμενα. νυνὶ γὰρ, ἔφην,
<span class="lb" data-page="7.560" data-line="2" id="l7.560.2"></span>ἀναμιμνήσκων ἐμαυτὸν, οὓς εἶδον ὑφ’ ὑμῶν φλεβοτομηθέντας,
<span class="lb" data-page="7.560" data-line="3" id="l7.560.3"></span>οὐδενὸς ἐξ αὐτῶν εὐπορῶ τοῦ τὴν ἐν τοιούτοις συμπτώμασιν
<span class="lb" data-page="7.560" data-line="4" id="l7.560.4"></span>ἅπασαν ἔχοντος συνδρομήν· ἀλλ’ ὁ μέν τις,
<span class="lb" data-page="7.560" data-line="5" id="l7.560.5"></span><span class="milestone ed2page" data-n="7.339" data-unit="ed2page" id="ed2page.7.339"></span>ὅτι κοπώδης ἦν, ἐφλεβοτομήθη, μηδὲν ἄλλο ἔχων·
<span class="lb" data-page="7.560" data-line="6" id="l7.560.6"></span>ὁ δὲ, ὅτι πυρέττων σφοδρῶς, ἢ ἀλγῶν ὀφθαλμοὺς, ἢ κεφαλὴν,
<span class="lb" data-page="7.560" data-line="7" id="l7.560.7"></span>ἢ αἱμοῤῥοΐδας ἐπεσχημένος, ἢ καταμήνια γυνὴ, οὐ
<span class="lb" data-page="7.560" data-line="8" id="l7.560.8"></span>πάντα δὲ, ὅσαπερ ἡ πληθωρικὴ συνδρομὴ βούλεται συνελθεῖν.
<span class="lb" data-page="7.560" data-line="9" id="l7.560.9"></span>εἰ μὲν οὖν ἁπάσας τὰς διαθέσεις, ἐφ’ αἷς τετήρηται φλεβοτομία
<span class="lb" data-page="7.560" data-line="10" id="l7.560.10"></span>συμφέρουσα, πληθωρικὰς ὀνομάζεις, ὥρα λέγειν ἡμᾶς
<span class="lb" data-page="7.560" data-line="11" id="l7.560.11"></span>ὀφθαλμίαν, πλευρῖτιν, ἄλγημα σφοδρὸν, ἐξ ὀχήματος κατάπτωσιν,
<span class="lb" data-page="7.560" data-line="12" id="l7.560.12"></span>ἕτερά τε μυρία, πληθωρικὰς συνδρομάς· εἰ δὲ
<span class="lb" data-page="7.560" data-line="13" id="l7.560.13"></span>τούτων οὐδὲν ἐν τῇ πληθωρικῇ συνδρομῇ περιέχεται, τὸ δὲ
<span class="lb" data-page="7.560" data-line="14" id="l7.560.14"></span>τῶν συμπτωμάτων ἄθροισμα τῶν ἔμπροσθεν εἰρημένων ὀνομάζεται
<span class="lb" data-page="7.560" data-line="15" id="l7.560.15"></span>πληθωρικὴ συνδρομὴ, οὐδένα χρὴ φλεβοτομεῖν πρὶν
<span class="lb" data-page="7.560" data-line="16" id="l7.560.16"></span>ἅπαντα ἔχειν αὐτά. πῶς μὲν οὖν ἐκεῖνος ἀπήντησέ μοι πρὸς
<span class="lb" data-page="7.560" data-line="17" id="l7.560.17"></span>ταῦτα, καὶ οὐδὲν πρέπον ἀπεκρίνατο, μακρᾶς ἔργον σχολῆς,
<span class="pb" data-page="7.561" id="p7.561"></span>
<span class="lb" data-page="7.561" data-line="1" id="l7.561.1"></span>οὐ τῶν νῦν ἡμῖν προκειμένων ἔργον οἰκεῖον· ἐγὼ δὲ ἐπειδήπερ
<span class="lb" data-page="7.561" data-line="2" id="l7.561.2"></span>οὐ σχολὴν ἀδολεσχεῖν ἄγω νῦν, ἔγνων μὴ νῦν, ἐν δὲ τῷ
<span class="lb" data-page="7.561" data-line="3" id="l7.561.3"></span>περὶ φλεβοτομίας λόγῳ τοὺς σκοποὺς ἅπαντας ἐπιδεῖξαι προῄρημαι
<span class="lb" data-page="7.561" data-line="4" id="l7.561.4"></span>τοῦ βοηθήματος, οὓς οὐδ’ αὐτούς τις ἀκριβῶς τε καὶ
<span class="lb" data-page="7.561" data-line="5" id="l7.561.5"></span>διωρισμένως ἔγραψε.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg051.1st1K-grc1:2">
<span class="pb page1" data-page="7.585" id="p7.585"></span>
<span class="milestone ed1page page1" data-n="2.365" data-unit="ed1page" id="ed1page.3.365"></span>
<span class="milestone ed2page page1" data-n="7.200" data-unit="ed2page" id="ed2page.7.200"></span>
          <p>
<span class="lb" data-page="7.585" data-line="8" id="l7.585.8"></span>Αἰσθηταὶ κινήσεις ἐν τοῖς τῶν ζώων σώμασιν,
<span class="lb" data-page="7.585" data-line="9" id="l7.585.9"></span>ὁπόταν ὑγιαίνωσι, διτταὶ τῷ γένει φαίνονται· καθ’
<span class="lb" data-page="7.585" data-line="10" id="l7.585.10"></span>ὁρμὴν μὲν ἢ κατὰ προαίρεσιν, ἢ ὅπως ἂν ὀνομάζειν ἐθέλωσιν
<span class="lb" data-page="7.585" data-line="11" id="l7.585.11"></span>οἱ τὰ μὲν τοιαῦτα δεινοὶ, τῆς δὲ τῶν πραγμάτων ἐπιστήμης
<span class="lb" data-page="7.585" data-line="12" id="l7.585.12"></span>ἀμελοῦντες, αἱ διὰ νεύρων τε καὶ μυῶν γινόμεναι, καὶ ταύτας
<span class="lb" data-page="7.585" data-line="13" id="l7.585.13"></span>ἔθος ἐστὶ τοῖς ἰατροῖς ὀνομάζειν προαιρετικὰς ἐνεργείας·
<span class="lb" data-page="7.585" data-line="14" id="l7.585.14"></span>ἕτεραι δὲ κινήσεις εἰσὶν ἐν τοῖς τῶν ζώων σώμασιν αἱ κατὰ
<span class="lb" data-page="7.585" data-line="15" id="l7.585.15"></span>τὰς ἀρτηρίας τε καὶ τὴν καρδίαν, ἃς προσαγορεύουσι ζωτικὰς,
<span class="lb" data-page="7.585" data-line="16" id="l7.585.16"></span>ὄντος καὶ ἄλλου τρίτου γένους κινήσεων ἐν ταῖς φλεψὶν,
<span class="lb" data-page="7.585" data-line="17" id="l7.585.17"></span>οὐκ αἰσθητοῦ, ὑπὲρ ὧν οὐδὲν ἐν τῷ παρόντι δέομαι λέγειν.
<span class="lb" data-page="7.585" data-line="18" id="l7.585.18"></span>ἀλλ’ ἥ γε διὰ τῶν μυῶν τε καὶ τῶν νεύρων γινομένη, καθ’ ἣν
<span class="pb" data-page="7.586" id="p7.586"></span>
<span class="lb" data-page="7.586" data-line="1" id="l7.586.1"></span>καὶ τὰς χεῖρας καὶ τὰ σκέλη κινοῦμεν, ἐν τρόμοις καὶ σπασμοῖς
<span class="lb" data-page="7.586" data-line="2" id="l7.586.2"></span>καὶ ῥίγεσι νοσώδεσιν, ἐνίοτε δὲ καὶ τοῖς παλμοῖς φαίνεται.
<span class="lb" data-page="7.586" data-line="3" id="l7.586.3"></span>πάντα γὰρ τὰ τοιαῦτα παθήματα πλημμελεῖς κινήσεις εἰσὶ
<span class="lb" data-page="7.586" data-line="4" id="l7.586.4"></span>τῶν αὐτῶν ὀργάνων, ἀφ’ ὧν ὑγιαινόντων αἱ καθ’ ὁρμὴν ἐπιτελοῦνται
<span class="lb" data-page="7.586" data-line="5" id="l7.586.5"></span>κινήσεις.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg051.1st1K-grc1:3">
<span class="pb page1" data-page="7.586" id="p7.586"></span>
<span class="milestone ed1page page1" data-n="2.365" data-unit="ed1page" id="ed1page.3.365"></span>
<span class="milestone ed2page page1" data-n="7.200" data-unit="ed2page" id="ed2page.7.200"></span>
          <p>
<span class="lb" data-page="7.586" data-line="6" id="l7.586.6"></span>Ὁ τρόμος μὲν οὖν γίνεται τῆς ὀχούσης καὶ
<span class="lb" data-page="7.586" data-line="7" id="l7.586.7"></span>κινούσης τὸ σῶμα δυνάμεως ἀῤῥωστίᾳ. οὐ γὰρ ἐξ ἑαυτῶν
<span class="lb" data-page="7.586" data-line="8" id="l7.586.8"></span>δήπου τὰ μόρια τῶν ζώων οὕτως ὄντα βαρέα καὶ κάτω φέρεσθαι
<span class="lb" data-page="7.586" data-line="9" id="l7.586.9"></span>πεφυκότα, τὰς εἰς ἅπαντα τόπον ἔχει κινήσεις, ἀλλ’
<span class="lb" data-page="7.586" data-line="10" id="l7.586.10"></span>ἡ διὰ τῶν νεύρων τοῖς μυσὶν ἀπὸ τῆς ἀρχῆς ἐπιπεμπομένη δύναμις
<span class="lb" data-page="7.586" data-line="11" id="l7.586.11"></span>οἷον ὄχημά τι καὶ πτέρωμα τῆς κινήσεως αὐτοῖς ἐστιν,
<span class="lb" data-page="7.586" data-line="12" id="l7.586.12"></span>ἣν ὅταν μὲν ἀπολέσῃ τελέως, ἀπόλλυσι δὲ τὰ παραλελυμένα,
<span class="lb" data-page="7.586" data-line="13" id="l7.586.13"></span>καταφέρεται καὶ πίπτει κάτω δίκην ὄρνιθος πτεροῤῥυήσαντος,
<span class="lb" data-page="7.586" data-line="14" id="l7.586.14"></span>ὅθεν οὐδεμία κίνησις ἀπολείπεται τοῖς οὕτω παθοῦσιν. εἰ δὲ
<span class="lb" data-page="7.586" data-line="15" id="l7.586.15"></span>περιγίνοιτο μὲν ἡ δύναμις, ὀλίγη δὲ καὶ ἀσθενὴς, ὡς μήθ’
<span class="lb" data-page="7.586" data-line="16" id="l7.586.16"></span>ἱκανῶς ὀχεῖν τε καὶ βαστάζειν τὰ μέρη τοῦ σώματος, ἢ ὥσπέρ
<span class="lb" data-page="7.586" data-line="17" id="l7.586.17"></span>τι φορτίον φέρειν μὴ δύνασθαι, ἀνάγκη τὸ διακείμενον οὕτω
<span class="lb" data-page="7.586" data-line="18" id="l7.586.18"></span>μόριον ἐν τρόμῳ καθορᾶσθαι. αἱ γὰρ ὑπὲρ τὴν δύναμιν τοῖς
<span class="pb" data-page="7.587" id="p7.587"></span>
<span class="lb" data-page="7.587" data-line="1" id="l7.587.1"></span>ἀσθενέσι κινήσεις βίαιοί τε καὶ πρὸς ἀνάγκην γιγνόμεναι τρομώδεις
<span class="lb" data-page="7.587" data-line="2" id="l7.587.2"></span>εἰσίν. οἶμαί σε πολλάκις ἑωρακέναι βαρὺ φορτίον
<span class="lb" data-page="7.587" data-line="3" id="l7.587.3"></span>ᾑρημένον τινὰ, κᾄπειτα βαδίζειν ἐπιχειροῦντα πρὸς βίαν, ὡς
<span class="lb" data-page="7.587" data-line="4" id="l7.587.4"></span>τρομώδης γίνεται τοῖν σκελοῖν. καὶ γὰρ εἰ καὶ ταῖν χεροῖν
<span class="lb" data-page="7.587" data-line="5" id="l7.587.5"></span>ὑπέρβαρύ τι βαστάζειν ἐπιχειροίη, τρομώδης ἔσται ταῖν χεροῖν.
<span class="lb" data-page="7.587" data-line="6" id="l7.587.6"></span>οὕτω δὲ <span class="milestone ed2page" data-n="7.201" data-unit="ed2page" id="ed2page.7.201"></span>καὶ ἄνθρωπος ὅταν φοβῆται, ἤν τέ τι
<span class="lb" data-page="7.587" data-line="7" id="l7.587.7"></span>ταῖς χερσὶ δρᾷν, ἤν τε βαδίζειν ἐθέλῃ, τρομώδεις μὲν αἱ χεῖρες
<span class="lb" data-page="7.587" data-line="8" id="l7.587.8"></span>αὐτῷ τολμῶντι δι’ αὐτῶν ἐνεργεῖν, τρομώδη δὲ τὰ σκέλη
<span class="lb" data-page="7.587" data-line="9" id="l7.587.9"></span>βαδίζειν ἐπιχειροῦντι. καθαιρεῖ γὰρ ἰσχὺν δυνάμεως οὐδὲν
<span class="lb" data-page="7.587" data-line="10" id="l7.587.10"></span>ἧττον τῶν ἄλλων φόβος. ἢν δὲ ἅπαξ αὕτη καταπέσῃ καὶ
<span class="lb" data-page="7.587" data-line="11" id="l7.587.11"></span>ἀῤῥωστήσῃ, πᾶν ἄχθος γίγνεται, κᾂν παντελῶς ᾖ κουφότατον.
<span class="lb" data-page="7.587" data-line="12" id="l7.587.12"></span>ὥστε καὶ τὸ σῶμα τοῦ ζώου, κοῦφον ὂν πρότερον, οἷα
<span class="lb" data-page="7.587" data-line="13" id="l7.587.13"></span>φορτίον αὐτὴν βαρύνει. γέροντες δ’ ὡσαύτως ἀπ’ ἀσθενείας
<span class="lb" data-page="7.587" data-line="14" id="l7.587.14"></span>τὰ πολλὰ τρομώδεις εἰσὶ, ὅσοις τε διὰ νόσον ἡ τοῦ σώματος
<span class="lb" data-page="7.587" data-line="15" id="l7.587.15"></span>ἰσχὺς ἐπόνησεν, οὐδὲ τούτοις ἄνευ τρόμων αἱ κινήσεις.
<span class="lb" data-page="7.587" data-line="16" id="l7.587.16"></span>ἐν πᾶσι γὰρ τοῖς οὕτως ἔχουσιν ἡ κινοῦσα τὰ μέρη καὶ βαστάζουσα
<span class="lb" data-page="7.587" data-line="17" id="l7.587.17"></span>δύναμις, ἀῤῥωστήσασα νυνὶ, ὅσον ἐπεφύκει πρότερον
<span class="pb" data-page="7.588" id="p7.588"></span>
<span class="lb" data-page="7.588" data-line="1" id="l7.588.1"></span>αἴρειν, οὐκέτι δύναται, καθάπερ ὀκλάζουσα περὶ τὴν κίνησιν.
<span class="lb" data-page="7.588" data-line="2" id="l7.588.2"></span>ἔνθα δ’ ἂν ὅλος ὁ τόνος ἐνδῷ τῆς φύσεως, ἐνταῦθα
<span class="lb" data-page="7.588" data-line="3" id="l7.588.3"></span>τοῦ κουφίζοντος ἀποροῦντα τὰ σώματα τῷ σφετέρῳ βάρει
<span class="lb" data-page="7.588" data-line="4" id="l7.588.4"></span>φέρεται κάτω, καὶ ἔμεινεν ἐνταῦθα. καθάπερ ἐν παραλύσεσιν,
<span class="lb" data-page="7.588" data-line="5" id="l7.588.5"></span>εἰ πᾶσαν τὴν δύναμιν ἡ ἰσχὺς ἐπελελοίπει τελέως· ὅσον
<span class="lb" data-page="7.588" data-line="6" id="l7.588.6"></span>δὲ αὐτῆς λείπεται, τοῦτο πάλιν ὀχεῖν ἐπιχειρεῖ. δύναται δὲ
<span class="lb" data-page="7.588" data-line="7" id="l7.588.7"></span>οὐδὲ νῦν ὅσον βούλεται<span class="milestone ed1page" data-n="3.365" data-unit="ed1page" id="ed1page.3.365"></span> δι’ ἀσθένειαν· ἀλλ’ ὀλίγον μέν
<span class="lb" data-page="7.588" data-line="8" id="l7.588.8"></span>τι κουφίζει, τὸ πλέον δ’ ἀπολείπει, ἀτελῆ καὶ κολοβὴν ἐγκαταλείπουσα
<span class="lb" data-page="7.588" data-line="9" id="l7.588.9"></span>καὶ ταύτῃ τὴν κίνησιν. αὖθις οὖν ἐπιτρέπει τοῖς
<span class="lb" data-page="7.588" data-line="10" id="l7.588.10"></span>σώμασι φέρεσθαι κάτω. τούτου συνεχῶς ἀποτελουμένου, καὶ
<span class="lb" data-page="7.588" data-line="11" id="l7.588.11"></span>τὴν ἄνω φορὰν ἐκδεχομένης ἀεὶ τῆς κάτω, συναπτούσης δὲ αὖ
<span class="lb" data-page="7.588" data-line="12" id="l7.588.12"></span>πάλιν τῆς ἄνω, διπλῆ μὲν καὶ σύνθετος ἡ πᾶσα γίνεται κίνησις,
<span class="lb" data-page="7.588" data-line="13" id="l7.588.13"></span>ἀμειβόντων ἀεὶ τῶν μορίων τοὺς τόπους. ὄνομα δὲ τῷ
<span class="lb" data-page="7.588" data-line="14" id="l7.588.14"></span>πάθει τρόμος, εἰς μὲν τὰ κάτω τῆς φορᾶς τοῖς σώμασι τῷ
<span class="lb" data-page="7.588" data-line="15" id="l7.588.15"></span>σφετέρῳ βάρει γινομένης, ἄνω δὲ αὖ πάλιν ὑπὸ τῆς δυνάμεως
<span class="lb" data-page="7.588" data-line="16" id="l7.588.16"></span>αἰρομένης.
</p>
        </article>

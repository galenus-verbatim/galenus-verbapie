<article xmlns="http://www.w3.org/1999/xhtml" id="urn:cts:greekLit:tlg0057.tlg051.1st1K-grc1:6">
<span class="pb page1" data-page="7.606" id="p7.606"></span>
<span class="milestone ed1page page1" data-n="3.367" data-unit="ed1page" id="ed1page.3.367"></span>
<span class="milestone ed2page page1" data-n="7.207" data-unit="ed2page" id="ed2page.7.207"></span>
          <p>
<span class="lb" data-page="7.606" data-line="15" id="l7.606.15"></span>Τρόμος μὲν δὴ σαφῶς διώρισται παλμοῦ·
<span class="lb" data-page="7.606" data-line="16" id="l7.606.16"></span>ῥίγους δὲ τρόμον διορίσαις ἂν ὧδε. χρὴ δὲ πρότερον, οἷόν
<span class="lb" data-page="7.606" data-line="17" id="l7.606.17"></span>τι τὸ ῥιγοῦν ἐστιν ἐπισκέπτεσθαι. καὶ γὰρ οὖν καὶ τοῦτο
<span class="lb" data-page="7.606" data-line="18" id="l7.606.18"></span>δοκεῖ μὲν εἶναι τῶν πάνυ γνωρίμων, ἔστι δ’ οὐδενὸς ἧττον
<span class="pb" data-page="7.607" id="p7.607"></span>
<span class="lb" data-page="7.607" data-line="1" id="l7.607.1"></span>δυσδιάγνωστον οὐ ταύτῃ μόνον, ὅτι τὴν αἰτίαν εὑρεῖν ἢ
<span class="lb" data-page="7.607" data-line="2" id="l7.607.2"></span>τὴν ἀπ’ αὐτῆς περὶ τὸ σῶμα γινομένην διάθεσιν οὐκ εὐπετὲς,
<span class="lb" data-page="7.607" data-line="3" id="l7.607.3"></span>ἀλλ’ ἔτι τούτων πρότερον, ὅτι ἐν αὐτῇ δοκοῦσί μοι τῇ τῆς
<span class="lb" data-page="7.607" data-line="4" id="l7.607.4"></span>ἐννοίας ὑπογραφῇ σφάλλεσθαι. ῥῖγος γὰρ εἰ μὲν οὕτως
<span class="lb" data-page="7.607" data-line="5" id="l7.607.5"></span>ἁπλῶς κατάψυξιν εἴποις, ὥς τινες ἀπεφήναντο, κατάφωρον
<span class="lb" data-page="7.607" data-line="6" id="l7.607.6"></span>τὸ σφάλμα, πολλῶν μὲν ἰσχυρῶς καταψυχομένων, οὐ μὴν
<span class="lb" data-page="7.607" data-line="7" id="l7.607.7"></span>καὶ ῥιγούντων· ἀλλ’ οὐδ’ εἰ κατάψυξιν ἰσχυρὰν, οὐδὲ τοῦτ’
<span class="lb" data-page="7.607" data-line="8" id="l7.607.8"></span>ἀληθές· οἱ γοῦν <span class="milestone ed1page" data-n="3.368" data-unit="ed1page" id="ed1page.3.368"></span>στομαχικῶς ἀλγοῦντες, ἢ καρδιακῶς,
<span class="lb" data-page="7.607" data-line="9" id="l7.607.9"></span>ἰσχυρῶς μέν εἰσι κατεψυγμένοι, ῥιγοῦσι δὲ οὔ. τὸ δὲ σὺν τρόμῳ
<span class="lb" data-page="7.607" data-line="10" id="l7.607.10"></span>λέγειν κατάψυξιν τὸ ῥῖγος, εἰς ὅπερ οἱ πολλοὶ τῶν ἰατρῶν
<span class="lb" data-page="7.607" data-line="11" id="l7.607.11"></span>ἀπηνέχθησαν, ἀφορμὴν ἔσχηκε τῆς ἀπάτης τὸν βρασμὸν καὶ τὸν
<span class="lb" data-page="7.607" data-line="12" id="l7.607.12"></span>κλόνον τὸν τοῖς σφοδροῖς ῥίγεσιν <span class="milestone ed2page" data-n="7.208" data-unit="ed2page" id="ed2page.7.208"></span>ἐζευγμένον. ἐξελέγχεται
<span class="lb" data-page="7.607" data-line="13" id="l7.607.13"></span>δ’ ἐναργῶς ἐκ τοῦ μήθ’ ἅπασι τοῖς ῥιγοῦσι συμβεβηκέναι, μόνοις
<span class="lb" data-page="7.607" data-line="14" id="l7.607.14"></span>δὲ τοῖς σφοδρῶς, μήθ’ οἷς συμβέβηκε, τρόμου τοῦ γινομένου
<span class="lb" data-page="7.607" data-line="15" id="l7.607.15"></span>πάθους ὄντος, ἀλλά τινος οἷον σεισμοῦ τε καὶ κλόνου. τρόμος
<span class="lb" data-page="7.607" data-line="16" id="l7.607.16"></span>μὲν γὰρ, ὡς ἀπεδείξαμεν, ἄνευ τοῦ προελέσθαι κινεῖν τὸ
<span class="lb" data-page="7.607" data-line="17" id="l7.607.17"></span>μέρος οὐ γίνεται, ὁ δὲ τοῖς σφοδροῖς ῥίγεσι συνεδρεύων κλόνος
<span class="pb" data-page="7.608" id="p7.608"></span>
<span class="lb" data-page="7.608" data-line="1" id="l7.608.1"></span>οὕτω βίαιός τε καὶ μετ’ ἀνάγκης ἐμπίπτει τοῖς σώμασιν,
<span class="lb" data-page="7.608" data-line="2" id="l7.608.2"></span>ὥστε ἀμήχανον ἡσυχάζειν, κᾂν πάνυ τις ἀνδρείως ἀντιτάξηται.
<span class="lb" data-page="7.608" data-line="3" id="l7.608.3"></span>καὶ τρόμος μὲν ἑνὸς πάθος μέρους, ὅλου δὲ τοῦ σώματος
<span class="lb" data-page="7.608" data-line="4" id="l7.608.4"></span>τὸ ῥῖγος. ὅθεν ἔμοιγε καὶ Πλάτωνος ἐπέρχεται θαυμάζειν,
<span class="lb" data-page="7.608" data-line="5" id="l7.608.5"></span>εἰ ταὐτὸν ἡγεῖται τρόμον τε καὶ ῥῖγος. εἰ γὰρ οἱ σὺν
<span class="lb" data-page="7.608" data-line="6" id="l7.608.6"></span>τρόμῳ κατάψυξιν εἰπόντες τὸ ῥῖγος ἥμαρτον, ποῦ γ’ ἂν αὐτὸς
<span class="lb" data-page="7.608" data-line="7" id="l7.608.7"></span>ταὐτὸν εἶναι νομίζων τὸ τρέμειν τῷ ῥιγοῦν ἀληθεύοι;
<span class="lb" data-page="7.608" data-line="8" id="l7.608.8"></span>πρὸς μὲν γὰρ οἷς εἴπομεν ἀτόποις, ἔτι καὶ τοῦτο αὐτῷ μάχεται,
<span class="lb" data-page="7.608" data-line="9" id="l7.608.9"></span>τὸ τρέμειν μέν τινας, οὐδεμίαν αἴσθησιν ἔχοντας ψύξεως,
<span class="lb" data-page="7.608" data-line="10" id="l7.608.10"></span>ἀμήχανον γὰρ εἶναι ῥιγοῦν ἄνευ τοῦ δοκεῖν κατεψύχθαι.
<span class="lb" data-page="7.608" data-line="11" id="l7.608.11"></span>διὰ τοῦτ’ οὖν οὐδ’ ἐκεῖνοί μοι δοκοῦσι πόῤῥω τῆς ἐννοίας
<span class="lb" data-page="7.608" data-line="12" id="l7.608.12"></span>ἔρχεσθαι τοῦ πάθους, ὅσοι καταψύξεως αἴσθησιν ἔφασαν εἶναι
<span class="lb" data-page="7.608" data-line="13" id="l7.608.13"></span>τὸ ῥῖγος. οὐ γὰρ ταὐτὸν δήπου φαίης ἂν ἐψῦχθαί τε καὶ
<span class="lb" data-page="7.608" data-line="14" id="l7.608.14"></span>ψύξεως αἰσθάνεσθαι. τὰ μέν τοι παρειμένα τε καὶ τὰ ναρκώδη
<span class="lb" data-page="7.608" data-line="15" id="l7.608.15"></span>καὶ δυσαίσθητα καὶ τὰ παντελῶς ἀναίσθητα κατέψυκται
<span class="lb" data-page="7.608" data-line="16" id="l7.608.16"></span>πάντα, καὶ τὸ τρομῶδες, καὶ τὸ παράπληκτον, καὶ τὸ ἐπίληπτον,
<span class="lb" data-page="7.608" data-line="17" id="l7.608.17"></span>ὡσαύτως δὲ καὶ τὸ φυσῶδες, καὶ τὸ ὑδαρῶδες, καὶ ﻿
<span class="pb" data-page="7.609" id="p7.609"></span>
<span class="lb" data-page="7.609" data-line="1" id="l7.609.1"></span>τὸ ἐμφυσηματῶδες, καὶ τὸ οἰδηματῶδες ἅπαν ψυχρόν· ἀλλ’
<span class="lb" data-page="7.609" data-line="2" id="l7.609.2"></span>οὐδὲν τούτων αἰσθάνεται τῆς ἐν αὐτῷ ψύξεως, ὅθεν οὐδὲ
<span class="lb" data-page="7.609" data-line="3" id="l7.609.3"></span>ῥιγοῖ· εἰ δ’ αἴσθοιτο, πάντως εὐθὺς καὶ ῥιγώσει. διὰ ταῦτα
<span class="lb" data-page="7.609" data-line="4" id="l7.609.4"></span>τοίνυν φημὶ μὴ καλῶς ὑπολαμβάνειν τὸν Πλάτωνα, ταὐτὸν
<span class="lb" data-page="7.609" data-line="5" id="l7.609.5"></span>εἶναι ῥῖγός τε καὶ τρόμον· οὔτε ἑνός ἐστι μέρους τὸ πάθος
<span class="lb" data-page="7.609" data-line="6" id="l7.609.6"></span>τὸ ῥιγοῦν, ὡς τὸ τρέμειν, οὔτ’ αἴσθησις ψύξεως τοῖς
<span class="lb" data-page="7.609" data-line="7" id="l7.609.7"></span>τρέμουσιν, ὡς τοῖς ῥιγοῦσιν, ἥ τε κίνησις ἐπὶ μὲν τῶν, ἄνευ
<span class="lb" data-page="7.609" data-line="8" id="l7.609.8"></span>τοῦ κινεῖν ἐθέλειν τὰ μέρη, παντάπασιν ἀκούσιος· ἐπὶ δὲ
<span class="lb" data-page="7.609" data-line="9" id="l7.609.9"></span>τῶν τρεμόντων, οὐκ ἄνευ τοῦ περὶ τὸ κινεῖν ὁρμῆς. ἀλλὰ.
<span class="lb" data-page="7.609" data-line="10" id="l7.609.10"></span>Πλάτωνι μὲν ἴσως καὶ συγχωρήσειεν ἄν τις ἐν οὕτω λεπτοῖς
<span class="lb" data-page="7.609" data-line="11" id="l7.609.11"></span>καὶ ἰατρικοῖς πράγμασιν ἁμαρτάνειν, καί τοι τῶν γε ἄλλων
<span class="lb" data-page="7.609" data-line="12" id="l7.609.12"></span>παθῶν τῶν κατὰ τὸ σῶμα σχεδὸν ἁπάντων τὴν γένεσιν ἀκριβῶς
<span class="lb" data-page="7.609" data-line="13" id="l7.609.13"></span>διεξῆλθεν· Ἀθηναίου δὲ ἄξιον θαυμάζειν τοῦ Ἀτταλέως,
<span class="lb" data-page="7.609" data-line="14" id="l7.609.14"></span>πολὺ γὰρ ἔτι καὶ Πλάτωνος ὕστερος γενόμενος οὐκ ἐν τοῖς
<span class="lb" data-page="7.609" data-line="15" id="l7.609.15"></span>περὶ τῆς αἰτίας λογισμοῖς μόνον ἕπεται τῷ Πλάτωνι, τοῦτο
<span class="lb" data-page="7.609" data-line="16" id="l7.609.16"></span>μὲν γὰρ ἀνεκτὸν, ἀλλὰ καὶ περὶ τὴν ἔννοιαν ὁμοίως ἐκείνῳ
<span class="lb" data-page="7.609" data-line="17" id="l7.609.17"></span>φαίνεται συγκεχυμένος. οὔτε γὰρ διωρίσατο ῥίγους καὶ τρόμου
<span class="lb" data-page="7.609" data-line="18" id="l7.609.18"></span>τὴν ἔννοιαν, ὑπογράφων τε τὸ ῥῖγος ὧδέ πώς φησι·
<span class="pb" data-page="7.610" id="p7.610"></span>
<span class="lb" data-page="7.610" data-line="1" id="l7.610.1"></span>τῇ δὴ μάχῃ καὶ τῷ σεισμῷ τούτῳ τρόμος καὶ ῥῖγος ἕπεται,
<span class="lb" data-page="7.610" data-line="2" id="l7.610.2"></span>ψυχρὸν δὲ τὸ πάθος ἅπαν. τοῦτο καὶ τὸ δρῶν αὐτὸ ἔσχεν
<span class="lb" data-page="7.610" data-line="3" id="l7.610.3"></span>ὄνομα, ὥς πού, φησι, καὶ ὁ Πλάτων λέγει. οὗτος γὰρ
<span class="lb" data-page="7.610" data-line="4" id="l7.610.4"></span>αὐτὴν τὴν λέξιν εἴρηκε τοῦ Πλάτωνος. ἔχει δὲ ἡ σύμπασα
<span class="lb" data-page="7.610" data-line="5" id="l7.610.5"></span>τόνδε τὸν τρόπον· τὰ γὰρ δὴ τῶν περὶ τὸ σῶμα ὑγρῶν μεγαλομερέστερα
<span class="lb" data-page="7.610" data-line="6" id="l7.610.6"></span>εἰς τὰς ἐκείνων οὐ δυνάμενα ἕδρας ἐνδῦναι,
<span class="lb" data-page="7.610" data-line="7" id="l7.610.7"></span>συνωθοῦντα ἡμῶν τὰ νοσερὰ (εἰσὶ δὲ τὰ σμικρότατα) ἔξωθεν
<span class="lb" data-page="7.610" data-line="8" id="l7.610.8"></span>τὸν ἕτερον ἐξ ἀνωμάλου κεκινημένον, (οὔτ’) ἀκίνητον δι’ ὁμαλότητα
<span class="lb" data-page="7.610" data-line="9" id="l7.610.9"></span>καὶ τὴν ξύνωσιν ἐπεργαζόμενα πήγνυσι. τὸ δὲ παρὰ
<span class="lb" data-page="7.610" data-line="10" id="l7.610.10"></span>φύσιν συναγόμενον μάχεται κατὰ φύσιν αὐτὸ ἑαυτῷ εἰς τὸ
<span class="lb" data-page="7.610" data-line="11" id="l7.610.11"></span>ἐναντίον ἀπωθοῦν. τῇ δὲ μάχῃ καὶ τούτῳ τῷ σεισμῷ τρόμος
<span class="lb" data-page="7.610" data-line="12" id="l7.610.12"></span>καὶ ῥῖγος ἐτέθη. ψυχρὸν δὲ τὸ πάθος ἅπαν, τοῦτο καὶ τὸ
<span class="lb" data-page="7.610" data-line="13" id="l7.610.13"></span>δρῶν αὐτὸ ἔσχεν ὄνομα. ὅτι μὲν οὔτε τῷ τρόμῳ ταὐτόν ἐστι
<span class="lb" data-page="7.610" data-line="14" id="l7.610.14"></span>τὸ ῥιγοῦν, ἀλλ’ οὐδὲ κατάψυξις <span class="milestone ed2page" data-n="7.209" data-unit="ed2page" id="ed2page.7.209"></span>ἁπλῶς, οὐ μὴν οὐδὲ
<span class="lb" data-page="7.610" data-line="15" id="l7.610.15"></span>κατάψυξις ἰσχυρὰ, σαφῶς ἐπιδέδεικται. τὸ δ’ ὀλίγῳ πρόσθεν
<span class="lb" data-page="7.610" data-line="16" id="l7.610.16"></span>ῥηθὲν, ὡς ἄρα κατάψυξίς ἐστιν, ἀλλ’ αἰσθητὴ, βασανίσωμεν,
<span class="lb" data-page="7.610" data-line="17" id="l7.610.17"></span>εἰ μὴ ψευδῶς εἴρηται. τινὲς γὰρ οὐκ αἰσθητὴν ψύξιν
<span class="lb" data-page="7.610" data-line="18" id="l7.610.18"></span>τὸ ῥῖγος, ἀλλὰ ὀδυνηρὰν εἶναι νομίζουσι. καταψύχεσθαι
<span class="pb" data-page="7.611" id="p7.611"></span>
<span class="lb" data-page="7.611" data-line="1" id="l7.611.1"></span>μὲν γάρ φασιν ἰσχυρῶς πολλοὶ καὶ τῶν ὑγιαινόντων, οἱ μὲν
<span class="lb" data-page="7.611" data-line="2" id="l7.611.2"></span>ἑκόντες, ἐμψύξεως ἐπιθυμίᾳ διατρίψαντες ἐπὶ πλέον ἐν ὕδατι
<span class="lb" data-page="7.611" data-line="3" id="l7.611.3"></span>ψυχρῷ, τινὲς δὲ καὶ χρείᾳ τούτου χρονίζουσιν ἐν τῷ ψυχρῷ,
<span class="lb" data-page="7.611" data-line="4" id="l7.611.4"></span>ῥιγοῦσι δ’ οὐκ εὐθὺς, ὥσπερ οὐδ’ ὁ λελουμένος, εἶθ’
<span class="lb" data-page="7.611" data-line="5" id="l7.611.5"></span>ἑαυτὸν ἐμβαλὼν εἰς ὕδωρ ψυχρόν. οὐδὲ γὰρ οὗτος εἰ μὴ
<span class="lb" data-page="7.611" data-line="6" id="l7.611.6"></span>χρονίσειεν ἐπὶ πολὺ, ῥιγοῖ, καίτοι τῆς γε τοῦ ψυχροῦ ποιότητος
<span class="lb" data-page="7.611" data-line="7" id="l7.611.7"></span>αἰσθάνεται σαφῶς. ὥσθ’ ὅσον οὖν τῷ τῆς ψύξεως
<span class="lb" data-page="7.611" data-line="8" id="l7.611.8"></span>αἰσθάνεσθαι πάντες ἂν εὐθέως ἐῤῥίγουν οὗτοι, εἴπερ ἦν
<span class="lb" data-page="7.611" data-line="9" id="l7.611.9"></span>αἰσθητὴ ψύξις τὸ ῥῖγος. ἀλλ’ οὐ ῥιγοῦσιν, εἰκότως· οὐ
<span class="lb" data-page="7.611" data-line="10" id="l7.611.10"></span>γάρ ἐστιν ἅπασι μετ’ ὀδύνης ἡ ψύξις, ἀλλά τινες αὐτῶν, ὅσοι
<span class="lb" data-page="7.611" data-line="11" id="l7.611.11"></span>θέρους ὥρᾳ μάλιστα μὴ φέροντες τὸ πνῖγος εἰς ψυχρὸν ὕδωρ
<span class="lb" data-page="7.611" data-line="12" id="l7.611.12"></span>ἑαυτοὺς ἐμβάλλουσιν, οὕτω φιληδοῦσι πρὸς τὴν ψύξιν, ὥστε
<span class="lb" data-page="7.611" data-line="13" id="l7.611.13"></span>διατρίβουσιν εἰς τοσοῦτον ἐν αὐτῷ, μέχρις ἂν ἁπτομένῳ
<span class="lb" data-page="7.611" data-line="14" id="l7.611.14"></span>σοι δόξωσιν ἀπεψῦχθαι δίκην κρυστάλλου. ἆρ’ οὖν ἔχοιμεν
<span class="lb" data-page="7.611" data-line="15" id="l7.611.15"></span>ἂν ἤδη τὸ πᾶν, ὀδυνηρὰν ψύξιν ὁρισάμενοι τὸ ῥῖγος, ἤ τινος
<span class="lb" data-page="7.611" data-line="16" id="l7.611.16"></span>ἔτι προσδεῖ; τάχα γὰρ οὐ πᾶν ῥῖγος οὕτως ὁριστέον. ἐπί γέ
<span class="lb" data-page="7.611" data-line="17" id="l7.611.17"></span>τοι τῶν νοσούντων οὐ ταὐτὸν μὲν δοκεῖ τὸ ῥιγοῦν τῷ φρίττειν
<span class="lb" data-page="7.611" data-line="18" id="l7.611.18"></span>ἢ καταψύχεσθαι. λέγομεν οὖν πολλάκις, εἰσβολὴν
<span class="pb" data-page="7.612" id="p7.612"></span>
<span class="lb" data-page="7.612" data-line="1" id="l7.612.1"></span>παροξυσμοῦ τῷδε μέν τινι μετὰ ῥίγους, ἑτέρῳ δέ τινι μετὰ
<span class="lb" data-page="7.612" data-line="2" id="l7.612.2"></span>φρίκης, ἄλλῳ δὲ μετὰ καταψύξεως μόνης γεγονέναι, κᾀν
<span class="lb" data-page="7.612" data-line="3" id="l7.612.3"></span>τοῖς τῶν ἰατρῶν ἁπάντων συγγράμμασιν ἡ αὐτὴ χρῆσίς ἐστι
<span class="lb" data-page="7.612" data-line="4" id="l7.612.4"></span>τῶν ὀνομάτων. ὡς ὅταν μὴ μετὰ βρασμοῦ καὶ κλόνου καταψύχηταί
<span class="lb" data-page="7.612" data-line="5" id="l7.612.5"></span>τις, οὐ ῥιγοῖ οὗτος, ἀλλὰ δεῖ, εἴπερ μέλλει τὸ
<span class="lb" data-page="7.612" data-line="6" id="l7.612.6"></span>πάθος ῥῖγος καλεῖσθαι, τὴν ἀνώμαλόν τε καὶ ἀπροαίρετον
<span class="lb" data-page="7.612" data-line="7" id="l7.612.7"></span>αὐτῷ κίνησιν προσεῖναι. τὸ δ’ ἄνευ ταύτης, εἴγε μηδὲ τὴν
<span class="lb" data-page="7.612" data-line="8" id="l7.612.8"></span>ἐπιφάνειαν ἀνωμάλως κινεῖ, κατάψυξιν καλοῦσιν· εἰ δὲ ταύτην
<span class="lb" data-page="7.612" data-line="9" id="l7.612.9"></span>μὲν ταράττοι τε καὶ σείοι κατά τινας ἐμβολὰς, τὸ δὲ ὅλον
<span class="lb" data-page="7.612" data-line="10" id="l7.612.10"></span>σῶμα μὴ συγκινοῖ, φρίκην ὀνομάζουσιν, ὡς εἶναι τὴν φρίκην
<span class="lb" data-page="7.612" data-line="11" id="l7.612.11"></span>τοῦ δέρματος μόνου πάθος τοιοῦτον, οἷον τοῦ παντὸς
<span class="lb" data-page="7.612" data-line="12" id="l7.612.12"></span>σώματος τὸ ῥῖγος. ἐπὶ δέ γε τῶν ὑγιαινόντων ἑτέρως τὸ
<span class="lb" data-page="7.612" data-line="13" id="l7.612.13"></span>ῥιγοῦν λέγομεν, ἐκτείνοντες ἐπὶ πᾶσαν ὀδυνηρὰν κατάψυξιν.
<span class="lb" data-page="7.612" data-line="14" id="l7.612.14"></span>εἰ δὲ νοσήματος λόγῳ γίγνοιτο ῥῖγος, οὐκ ἀρκεῖ μόνον τοῦτο
<span class="lb" data-page="7.612" data-line="15" id="l7.612.15"></span>φάναι, προσθεῖναι δὲ χρὴ τὴν παντὸς τοῦ σώματος ταραχὴν,
<span class="lb" data-page="7.612" data-line="16" id="l7.612.16"></span>ὃ ἐπαγόμενοί τινες, μετὰ τρόμου κατάψυξιν εἶπον αὐτὸ,
<span class="lb" data-page="7.612" data-line="17" id="l7.612.17"></span>σαφῶς δὲ οὐχ ἡρμήνευσαν. οὐ γὰρ χρὴ τρόμον καλεῖν, ἀλλὰ
<span class="pb" data-page="7.613" id="p7.613"></span>
<span class="lb" data-page="7.613" data-line="1" id="l7.613.1"></span>βρασμόν τινα ἀπροαίρετον ἢ κλόνον, ἢ σεισμὸν, ἢ τοιοῦτον
<span class="lb" data-page="7.613" data-line="2" id="l7.613.2"></span>ἕτερον ἐξευρίσκειν ὄνομα. τὸ γὰρ τοῦ τρόμου κατὰ πάθους
<span class="lb" data-page="7.613" data-line="3" id="l7.613.3"></span>ἰδίου κεῖται· ἐοίκασιν οὖν οἱ τὸ νοσερὸν ῥῖγος ὁριζόμενοι κατάψυξιν
<span class="lb" data-page="7.613" data-line="4" id="l7.613.4"></span>ἄλλο μηδὲν εἰπόντες, ἀλλὰ τὸ τοῖς ὑγιαίνουσι γινόμενον.
<span class="lb" data-page="7.613" data-line="5" id="l7.613.5"></span>καί τοι τὸ νοσερὸν ῥῖγος, ὑπὲρ οὗ τοῖς ἰατροῖς ὁ
<span class="lb" data-page="7.613" data-line="6" id="l7.613.6"></span>πᾶς λόγος; ὁρίζεσθαι προὔκειτο καὶ τοῖς εἰρημένοις ἀνδράσι.
<span class="lb" data-page="7.613" data-line="7" id="l7.613.7"></span>νοσερὸν δὲ καλοῦμεν, ὅταν ἀπὸ μηδενὸς ἔξωθεν αἰτίας βιαίας,
<span class="lb" data-page="7.613" data-line="8" id="l7.613.8"></span>ἀλλ’ ἐξ ἑαυτοῦ τὸ σῶμα τοιαύτην ἴσχει διάθεσιν. οὕτω γὰρ
<span class="lb" data-page="7.613" data-line="9" id="l7.613.9"></span>δὴ, οἶμαι, καὶ Ἱπποκράτης ἔλεγεν· ὑπὸ καύσου ἐχομένῳ, ῥίγεος
<span class="lb" data-page="7.613" data-line="10" id="l7.613.10"></span>ἐπιγενομένου, λύσις. οὔκουν ψυχρὸν ὕδωρ καταχέας τῷ
<span class="lb" data-page="7.613" data-line="11" id="l7.613.11"></span>πυρέττοντι ποιήσεις ῥῖγος, ἀλλ’ ὅταν ἐξ αὐτῆς ἐγείρηται τῆς
<span class="lb" data-page="7.613" data-line="12" id="l7.613.12"></span>ἐν τῷ σώματι διαθέσεως. κατὰ δὲ τὸν αὐτὸν τρόπον εἴρηται
<span class="lb" data-page="7.613" data-line="13" id="l7.613.13"></span>καὶ ταῦτα· μετὰ ῥίγους ἄγνοια, κακόν. κακὸν δὲ καὶ λήθη.
<span class="lb" data-page="7.613" data-line="14" id="l7.613.14"></span>τὰ ἑκταῖα ῥίγεα δύσκριτα. ῥίγεα δ’ ἄρχεται γυναιξὶν ἐξ
<span class="lb" data-page="7.613" data-line="15" id="l7.613.15"></span><span class="milestone ed2page" data-n="7.210" data-unit="ed2page" id="ed2page.7.210"></span>ὀσφύος διὰ νώτου μᾶλλον, ἀτὰρ καὶ ἀνδράσι μᾶλλον
<span class="lb" data-page="7.613" data-line="16" id="l7.613.16"></span>ὄπισθεν ἢ ἔμπροσθεν. ἐν ἅπασι γὰρ τούτοις οὐ τὸ τοῖς
<span class="lb" data-page="7.613" data-line="17" id="l7.613.17"></span>ὑγιαίνουσι<span class="milestone ed1page" data-n="3.369" data-unit="ed1page" id="ed1page.3.369"></span> γινόμενον, ἀλλὰ τὸ νοσῶδες εἴρηται ῥῖγος, ﻿
<span class="pb" data-page="7.614" id="p7.614"></span>
<span class="lb" data-page="7.614" data-line="1" id="l7.614.1"></span>ὅπερ ἐστι κατάψυξις ἀλγεινὴ μετά τινος ἀνωμάλου σεισμοῦ καὶ
<span class="lb" data-page="7.614" data-line="2" id="l7.614.2"></span>κλόνου παντὸς τοῦ σώματος. ὁπότ’ οὖν τί ποτέ ἐστι ῥῖγος
<span class="lb" data-page="7.614" data-line="3" id="l7.614.3"></span>ἐγνώκαμεν, ἑξῆς ἴδωμεν καὶ τίς μὲν ἡ ποιοῦσα τὸ πάθος αἰτία,
<span class="lb" data-page="7.614" data-line="4" id="l7.614.4"></span>τίσι δὲ μάλιστα προηγουμέναις αἰτίαις ἕπεται, καὶ τίσιν
<span class="lb" data-page="7.614" data-line="5" id="l7.614.5"></span>ἐπιγίνεται διαθέσεσιν, ὑπὲρ ἁπάσης τε τῆς γενέσεως αὐτοῦ.
<span class="lb" data-page="7.614" data-line="6" id="l7.614.6"></span>ὅτι μὲν γὰρ τὸ ῥιγοῦν πάθος ἐστὶ τοῦ κατὰ φύσιν θερμοῦ,
<span class="lb" data-page="7.614" data-line="7" id="l7.614.7"></span>σχεδὸν ἅπασιν ὡμολόγηται. δεῖται δὲ πᾶς ὁ λόγος οὗτος ἀκριβοῦς
<span class="lb" data-page="7.614" data-line="8" id="l7.614.8"></span>ἀκροατοῦ καὶ πολὺν μάλιστα νοῦν ἔχοντος. ἐγὼ μὲν γὰρ
<span class="lb" data-page="7.614" data-line="9" id="l7.614.9"></span>εἶπον τοῦ κατὰ φύσιν θερμοῦ πάθος εἶναι τὸ ῥῖγος, ἵνα μή
<span class="lb" data-page="7.614" data-line="10" id="l7.614.10"></span>τις τοῦ ἔξωθεν νομίσας εἰρῆσθαι, καταψεύδεσθαί με δόξειεν
<span class="lb" data-page="7.614" data-line="11" id="l7.614.11"></span>Ἐρασιστράτου καὶ Πραξαγόρου καὶ Φιλοτίμου καὶ Ἀσκληπιάδου
<span class="lb" data-page="7.614" data-line="12" id="l7.614.12"></span>καὶ μυρίων ἄλλων, ὅσοι τὸ θερμὸν οὐκ ἔμφυτον,
<span class="lb" data-page="7.614" data-line="13" id="l7.614.13"></span>ἀλλ’ ἐπίκτητον εἶναι νομίζουσι. πῶς γὰρ. οὖν οὗτοι πάθος
<span class="lb" data-page="7.614" data-line="14" id="l7.614.14"></span>ἐμφύτου θερμοῦ λέγοιεν, οἱ μηδὲ τὴν ἀρχὴν ἔμφυτον εἰδότες
<span class="lb" data-page="7.614" data-line="15" id="l7.614.15"></span>θερμόν; ἀλλ’ ἔμφυτον μὲν, ὥσπερ εἴπομεν, οὐ πάντες ὁμολογοῦσι
<span class="lb" data-page="7.614" data-line="16" id="l7.614.16"></span>τὸ θερμὸν ὑπάρχειν, γένεσιν δὲ ἐπίκτητον αὐτῷ
<span class="lb" data-page="7.614" data-line="17" id="l7.614.17"></span>τεχνώμενοι, διαφερόντως ἄλλος ἄλλην, ἕν τοῦτο πάντες ὁμολογοῦσιν,
<span class="lb" data-page="7.614" data-line="18" id="l7.614.18"></span>ὡς ἔσται τι κατὰ φύσιν ἐν ἑκάστῳ ζώῳ θερμὸν,
<span class="pb" data-page="7.615" id="p7.615"></span>
<span class="lb" data-page="7.615" data-line="1" id="l7.615.1"></span>ἐν τῷ προσήκοντι μέτρῳ θεωρούμενον. καὶ δὴ περὶ τοῦτο
<span class="lb" data-page="7.615" data-line="2" id="l7.615.2"></span>ῥῖγός τε καὶ φρίκην φασὶν ἅπασάν τε γίνεσθαι κατάψυξιν.
<span class="lb" data-page="7.615" data-line="3" id="l7.615.3"></span>Ἀσκληπιάδης γοῦν οὐ μόνον τὸ θερμὸν, ἀλλ’ οὐδ’ ἄλλην τινὰ
<span class="lb" data-page="7.615" data-line="4" id="l7.615.4"></span>τιθεὶς ἔμφυτον δύναμιν, ἅπαντα πυρετὸν ἐπί τισιν ἐμφράξεσιν
<span class="lb" data-page="7.615" data-line="5" id="l7.615.5"></span>ὄγκων ἐν πόροις ἀεὶ συνίστασθαι λέγων, ἐν μεγέθεσι πόρων
<span class="lb" data-page="7.615" data-line="6" id="l7.615.6"></span>τὴν διαφορὰν τιθέμενος αὐτοῦ, οὕτω φιλοτεχνεῖ, δείκνυσί
<span class="lb" data-page="7.615" data-line="7" id="l7.615.7"></span>τε, τίσι μὲν ἀνάγκη ῥῖγος ἐζεῦχθαι, τίσι δ’ οὔ. καὶ
<span class="lb" data-page="7.615" data-line="8" id="l7.615.8"></span>ἔγωγ’ ἂν εἰ μὴ μακρότερόν τε τοῦ καιροῦ τὸν λόγον ἤλπιζον
<span class="lb" data-page="7.615" data-line="9" id="l7.615.9"></span>ἔσεσθαι καὶ ἄλλως οὐ δίκαιον ἡγοῦμαι ὑπὲρ Ἀσκληπιάδου
<span class="lb" data-page="7.615" data-line="10" id="l7.615.10"></span>μὲν ἐπισκέψασθαι μόνου, παρελθεῖν δὲ τὰ τῶν ἄλλων, ἢ πάλιν
<span class="lb" data-page="7.615" data-line="11" id="l7.615.11"></span>ἁπάντων ἐπιχειρῶν μνημονεύειν, εἰς μακρὸν καὶ ἀπέραντον
<span class="lb" data-page="7.615" data-line="12" id="l7.615.12"></span>ἐμπεσεῖν λόγου μῆκος, ἑξῆς ἂν ὑπὲρ ἁπασῶν τῶν δοξῶν
<span class="lb" data-page="7.615" data-line="13" id="l7.615.13"></span>ἐπισκεψάμενος, ἀφ’ ὅτου γε πιθανὸν τὴν ἀφορμὴν ἔσχηκεν
<span class="lb" data-page="7.615" data-line="14" id="l7.615.14"></span>ἑκάστη, καὶ τί μάλιστα τὸ ἀπατῆσαν, ὅπῃ τε σφάλλονται
<span class="lb" data-page="7.615" data-line="15" id="l7.615.15"></span>δείξας, οὕτως ἂν ἐπὶ τὴν ἡμετέραν ἧκον δόξαν. ἀλλὰ τοῦτο
<span class="lb" data-page="7.615" data-line="16" id="l7.615.16"></span>μὲν εἰς ἕτερον ἀναβεβλήσθω καιρόν. οὐδὲ γὰρ Ἀθήναιον
<span class="lb" data-page="7.615" data-line="17" id="l7.615.17"></span>ἐπαινῶ περὶ μὲν Ἀσκληπιάδου καὶ Ἡρακλείδου τοῦ Ποντικοῦ
<span class="pb" data-page="7.616" id="p7.616"></span>
<span class="lb" data-page="7.616" data-line="1" id="l7.616.1"></span>καὶ Στράτωνος τοῦ φυσικοῦ λέγοντά τι, τῶν δ’ ἄλλων οὐδενὸς
<span class="lb" data-page="7.616" data-line="2" id="l7.616.2"></span>μνημονεύοντα, καί τοί γε οὐ τὰς τούτων δόξας μόνον
<span class="lb" data-page="7.616" data-line="3" id="l7.616.3"></span>περὶ ῥίγους, ἀλλ’ ἑτέρας πολὺ πλείους οὐδὲν ἧττον ἐνδόξους
<span class="lb" data-page="7.616" data-line="4" id="l7.616.4"></span>τε καὶ πιθανὰς εἶχεν εἰπεῖν. ἡμεῖς οὖν ἀρχὴν ὁμολογουμένην
<span class="lb" data-page="7.616" data-line="5" id="l7.616.5"></span>λαβόντες, ὡς ἔστι τοῦ κατὰ φύσιν ἐν ἑκάστῳ ζώῳ θερμοῦ
<span class="lb" data-page="7.616" data-line="6" id="l7.616.6"></span>πάθος τὸ ῥῖγος, ἴδωμεν ὅπως γίνεται. προκόψει δ’ ὁ λόγος
<span class="lb" data-page="7.616" data-line="7" id="l7.616.7"></span>ἐπὶ ταῖς Ἱπποκράτους ἀρχαῖς οὐκ ὄγκους καὶ πόρους ἡμῶν
<span class="lb" data-page="7.616" data-line="8" id="l7.616.8"></span>στοιχεῖα τιθεμένων τοῦ σώματος, οὐδὲ κινήσεως ἢ παρατρίψεως
<span class="lb" data-page="7.616" data-line="9" id="l7.616.9"></span>ἤ τινος ἄλλης αἰτίας ἔκγονον τὸ θερμὸν ἀποφαινόντων,
<span class="lb" data-page="7.616" data-line="10" id="l7.616.10"></span>ἀλλὰ τὸ μὲν ὅλον σῶμα σύμπνουν τε καὶ σύῤῥουν
<span class="lb" data-page="7.616" data-line="11" id="l7.616.11"></span>ἡγουμένων, τὸ θερμὸν δ’ οὐκ ἐπίκτητον οὐδ’ ὕστερον τοῦ
<span class="lb" data-page="7.616" data-line="12" id="l7.616.12"></span>ζώου τῆς γενέσεως, ἀλλ’ αὐτὸ πρῶτόν τε καὶ ἀρχέγονον καὶ
<span class="lb" data-page="7.616" data-line="13" id="l7.616.13"></span>ἔμφυτον. καὶ ἥ γε φύσις καὶ ἡ ψυχὴ οὐδὲν ἄλλο ἢ τοῦτ’
<span class="lb" data-page="7.616" data-line="14" id="l7.616.14"></span>ἔστιν, ὥστ’ οὐσίαν αὐτοκίνητόν τε καὶ ἀεικίνητον αὐτὸ νοῶν
<span class="lb" data-page="7.616" data-line="15" id="l7.616.15"></span>οὐκ ἂν ἁμάρτοις. ἕκαστον δὲ τούτων ἰδίᾳ βεβασάνισται,
<span class="lb" data-page="7.616" data-line="16" id="l7.616.16"></span>καί τοι μαθεῖν ἔνεστιν ὑπὲρ αὐτῶν ἑτέρωθι, <span class="milestone ed2page" data-n="7.211" data-unit="ed2page" id="ed2page.7.211"></span>τὸ νῦν δὲ
<span class="lb" data-page="7.616" data-line="17" id="l7.616.17"></span>εἶναι τοῦ λόγου τὸ συνεχὲς ἐρευνητέον. ἅτε γὰρ ἀεικίνητον
<span class="pb" data-page="7.617" id="p7.617"></span>
<span class="lb" data-page="7.617" data-line="1" id="l7.617.1"></span>ὂν τὸ ἔμφυτον θερμὸν, οὔτ’ εἴσω μόνον οὔτ’ ἔξω κινεῖται,
<span class="lb" data-page="7.617" data-line="2" id="l7.617.2"></span>διαδέχεται δ’ ἀεὶ τὴν ἑτέραν αὐτοῦ κίνησιν ἡ ἑτέρα. ταχὺ
<span class="lb" data-page="7.617" data-line="3" id="l7.617.3"></span>γὰρ ἂν ἡ μὲν ἔσω μονὴ κατέπαυσεν εἰς ἀκινησίαν, ἡ δὲ ἐκτὸς
<span class="lb" data-page="7.617" data-line="4" id="l7.617.4"></span>ἐσκέδασέ τε καὶ ταύτῃ διέφθειρεν αὐτό. μέτρια δὲ σβεννύμενον
<span class="lb" data-page="7.617" data-line="5" id="l7.617.5"></span>καὶ μέτρια ἀναπτόμενον, ὡς Ἡράκλειτος ἔλεγεν, ἀεικίνητον
<span class="lb" data-page="7.617" data-line="6" id="l7.617.6"></span>οὕτω μένει. ἀνάπτεται μὲν οὖν τῇ κάτω συννεύσει,
<span class="lb" data-page="7.617" data-line="7" id="l7.617.7"></span>τῆς τροφῆς ὀρεγόμενον· αἰρόμενον δὲ καὶ πάντῃ σκιδνάμενον
<span class="lb" data-page="7.617" data-line="8" id="l7.617.8"></span>σβέννυται. ἀλλὰ τὴν μὲν ἄνω τε καὶ ἔξω φορὰν καὶ ὡς ἄν
<span class="lb" data-page="7.617" data-line="9" id="l7.617.9"></span>τις εἴποι ἐξάπλωσιν ἀπὸ τῆς ἰδίας ἀρχῆς, διότι φύσει θερμόν
<span class="lb" data-page="7.617" data-line="10" id="l7.617.10"></span>ἐστι, κέκτηται· τὴν δ’ εἴσω τε καὶ κάτω, τουτέστιν ἐπὶ τὴν
<span class="lb" data-page="7.617" data-line="11" id="l7.617.11"></span>ἰδίαν ἀρχὴν ὁδὸν, ὅτι ψυχροῦ τι μετέχει· μικτὸν γὰρ ἐκ θερμοῦ
<span class="lb" data-page="7.617" data-line="12" id="l7.617.12"></span>καὶ ψυχροῦ γέγονε. κατὰ μὲν τὸν πρῶτον λόγον τοῦ
<span class="lb" data-page="7.617" data-line="13" id="l7.617.13"></span>θερμοῦ, τοῦτ’ ἔστι αὐτοκίνητον αὐτοῦ, καὶ τούτου μάλιστα
<span class="lb" data-page="7.617" data-line="14" id="l7.617.14"></span>δεῖται πρὸς τὰς ἐνεργείας· μεγάλην δ’ ὅμως αὐτῷ χρείαν καὶ
<span class="lb" data-page="7.617" data-line="15" id="l7.617.15"></span>τὸ ψυχρὸν παρέχει. πέφυκε γὰρ τὸ μὲν θερμὸν εἰς ὕψος αἴρεσθαι
<span class="lb" data-page="7.617" data-line="16" id="l7.617.16"></span>καὶ συμπροσάγειν αὐτῷ τὴν τροφήν· εἰ δὲ μὴ τὸ ψυχρὸν
<span class="lb" data-page="7.617" data-line="17" id="l7.617.17"></span>ἐμποδὼν ἐγένετο, καὶ ἐπὶ μήκιστον προῆκε. γίνεται δ’
<span class="lb" data-page="7.617" data-line="18" id="l7.617.18"></span>ἐμποδὼν τὸ ψυχρὸν τῇ τοιαύτῃ τοῦ θερμοῦ κινήσει, ὡς μὴ
<span class="pb" data-page="7.618" id="p7.618"></span>
<span class="lb" data-page="7.618" data-line="1" id="l7.618.1"></span>ἀπόλοιτο ἐκτεινόμενον. κίνδυνος γὰρ ὑπὸ κουφότητος καὶ
<span class="lb" data-page="7.618" data-line="2" id="l7.618.2"></span>τῆς πρὸς τὸ ἄνω ὁρμῆς ἀποστῆναι τῶν σωμάτων αὐτό. ἀλλὰ
<span class="lb" data-page="7.618" data-line="3" id="l7.618.3"></span>τὸ ψυχρὸν ἐπέχει τε καὶ κωλύει, καὶ τῆς ἄγαν ταύτης κινήσεως
<span class="lb" data-page="7.618" data-line="4" id="l7.618.4"></span>ἀφαιρεῖ τὸ σφοδρόν. ἐπανέλθωμεν οὖν ἐφ’ ἅπερ ἐξ ἀρχῆς
<span class="lb" data-page="7.618" data-line="5" id="l7.618.5"></span>ὑπεθέμεθα, δεικνύντες οἷόν τι πάθος ἐστὶ τῆς ἐμφύτου
<span class="lb" data-page="7.618" data-line="6" id="l7.618.6"></span>θερμασίας τὸ ῥῖγος. ὅτι μὲν γὰρ ἐπειδὰν ἐν τοῖς κατὰ φύσιν
<span class="lb" data-page="7.618" data-line="7" id="l7.618.7"></span>ὅροις μένῃ τῆς κράσεως, ὑγιαίνει τὸ ζῶον, οὐ δεῖται λόγου,
<span class="lb" data-page="7.618" data-line="8" id="l7.618.8"></span>τουτέστιν ὅταν, ὡς Ἱπποκράτης ἔλεγε, μετρίως ἔχῃ τὸ θερμὸν
<span class="lb" data-page="7.618" data-line="9" id="l7.618.9"></span>καὶ τὸ ψυχρὸν τῆς πρὸς ἄλληλα κράσεως· ἢν δὲ τὸ ἕτερον τοῦ
<span class="lb" data-page="7.618" data-line="10" id="l7.618.10"></span>ἑτέρου κρατήσῃ, νοσεῖν ἀνάγκη τὸ ζῶον εἶδος νοσήματος
<span class="lb" data-page="7.618" data-line="11" id="l7.618.11"></span>ἐοικὸς τῇ φύσει τοῦ κρατήσαντος αἰτίου. φλεγμοναὶ μὲν οὖν
<span class="lb" data-page="7.618" data-line="12" id="l7.618.12"></span>καὶ ἐρυσιπέλατα καὶ ἕρπητες καὶ ἄνθρακες καὶ τὰ καυσώδη
<span class="lb" data-page="7.618" data-line="13" id="l7.618.13"></span>καὶ φλογώδη καὶ πάντα τὰ πυρετώδη πάθη, ὅταν ἡ τοῦ
<span class="lb" data-page="7.618" data-line="14" id="l7.618.14"></span>θερμοῦ δύναμις ἐπικρατῇ· σπασμοὶ δ’ αὖ πάλιν καὶ τέτανοι
<span class="lb" data-page="7.618" data-line="15" id="l7.618.15"></span>καὶ παλμοὶ καὶ νάρκαι καὶ παραλύσεις, ἐπιληψίαι τε καὶ
<span class="lb" data-page="7.618" data-line="16" id="l7.618.16"></span>παραπληγίαι, τοῦ ψυχροῦ κρατοῦντος πάθη. ἕν τι τῶν
<span class="lb" data-page="7.618" data-line="17" id="l7.618.17"></span>τοιούτων παθῶν ἐστι καὶ τὸ ῥῖγος τουτὶ, οὐχ ἁπλῶς ὂν κατάψυξις,
<span class="lb" data-page="7.618" data-line="18" id="l7.618.18"></span>ἀλλὰ συναίσθησις, ὅθεν αὐτῷ δεῖ προσθεῖναι καὶ ﻿
<span class="pb" data-page="7.619" id="p7.619"></span>
<span class="lb" data-page="7.619" data-line="1" id="l7.619.1"></span>τὸ ἀθρόον· ἔτι δὲ σφοδρὰν εἶναι χρὴ τὴν κατάψυξιν καὶ
<span class="lb" data-page="7.619" data-line="2" id="l7.619.2"></span>βιαίαν, ὡς εἶναι σαφῶς διοριζόμενον ἀληθεύειν, κατάψυξιν
<span class="lb" data-page="7.619" data-line="3" id="l7.619.3"></span>ἀθρόαν καὶ βίαιον εἶναι τὸ ῥῖγος τοῦ ἐμφύτου θερμοῦ.
<span class="lb" data-page="7.619" data-line="4" id="l7.619.4"></span>πάλιν γὰρ, ὡς ὁ Πλάτων ἔλεγε, τὸ μὲν ἠρέμα καὶ κατὰ μικρὸν
<span class="lb" data-page="7.619" data-line="5" id="l7.619.5"></span>ἀναίσθητον· εἰ δὲ αἰσθητὸν, ἀνάγκη τοῦτο μεγάλως κινεῖν,
<span class="lb" data-page="7.619" data-line="6" id="l7.619.6"></span>καὶ τρέμειν ἀθρόως. ὥστ’ ἔμψυξις ἡ μὲν ἀναίσθητος ἐν
<span class="lb" data-page="7.619" data-line="7" id="l7.619.7"></span>χρόνῳ πλείονι καὶ κατὰ βραχὺ γένοιτ’ ἄν· ἡ δὲ ταχεῖά τε
<span class="lb" data-page="7.619" data-line="8" id="l7.619.8"></span>καὶ μεγάλως ἐξαίρουσα πάντως σὺν αἰσθήσει. οὐδὲ γὰρ
<span class="lb" data-page="7.619" data-line="9" id="l7.619.9"></span>ἂν τὸ τοιοῦτον πάθος διαλάθοι. τὸ δὲ τοιοῦτον πάθος σὺν
<span class="lb" data-page="7.619" data-line="10" id="l7.619.10"></span>αἰσθήσει τῆς ψύξεως οὐχ ἅπαν ὀδυνηρὸν, ἀλλ’ ἔστιν ὅτε καὶ
<span class="lb" data-page="7.619" data-line="11" id="l7.619.11"></span>ἥδιστον. ἔλεγε γὰρ αὖ πάλιν ὁ Πλάτων, ὅτι τὸ μὲν παρὰ
<span class="lb" data-page="7.619" data-line="12" id="l7.619.12"></span>φύσιν καὶ βίαιον γινόμενον ἀθρόον ἐν ἡμῖν πάθος ἀλγεινὸν,
<span class="lb" data-page="7.619" data-line="13" id="l7.619.13"></span>τὸ δὲ εἰς φύσιν ἀπιὸν αὖ πάλιν ἀθρόον ἡδύ. ὥστε
<span class="lb" data-page="7.619" data-line="14" id="l7.619.14"></span>τὸ μὲν ἀθρόον κοινὸν ἀμφοῖν, ἡδέος τε καὶ ἀλγεινοῦ, τοῦ μὴ
<span class="lb" data-page="7.619" data-line="15" id="l7.619.15"></span>λαθεῖν τὸ πάθος ἕνεκεν ἀναγκαίως ἐζευγμένον· ἐπὶ τούτῳ δὲ
<span class="lb" data-page="7.619" data-line="16" id="l7.619.16"></span>τὸ μὲν πρὸς τῷ μὴ λανθάνειν εἰς τὴν φύσιν ἐπανάγον ἡδὺ,
<span class="lb" data-page="7.619" data-line="17" id="l7.619.17"></span>τὸ δ’ ἐξιστὰν τοῦ κατὰ φύσιν ἀλγεινόν. ὅθεν ἓν καὶ ταὐτὸ
<span class="pb" data-page="7.620" id="p7.620"></span>
<span class="lb" data-page="7.620" data-line="1" id="l7.620.1"></span><span class="milestone ed2page" data-n="7.212" data-unit="ed2page" id="ed2page.7.212"></span>τῷ πλήθει ψυχρὸν, τὸ μὲν ἧσε, τὸ δ’ ἠνίασεν. εἰ μὲν
<span class="lb" data-page="7.620" data-line="2" id="l7.620.2"></span>ὑπερτεθερμασμένῳ σώματι προσάγοιτο, πάντως ἧσε τὸ γὰρ
<span class="lb" data-page="7.620" data-line="3" id="l7.620.3"></span>ἄμετρον, τῇ θερμασίᾳ πονούμενον, ἐπὶ τῇ τοῦ λείποντος
<span class="lb" data-page="7.620" data-line="4" id="l7.620.4"></span>εἰσόδῳ ψυχροῦ παρηγορηθὲν, ἥσθη μὲν, ὅτε παρηγορήθη·
<span class="lb" data-page="7.620" data-line="5" id="l7.620.5"></span>τὴν δ’ ἑαυτοῦ φύσιν ἔχον ἢν ἀθρόως ἐμψύχοις, ἀνιάσεις,
<span class="lb" data-page="7.620" data-line="6" id="l7.620.6"></span>πονήσει γὰρ ἐπὶ τῷ τῆς κράσεως ἀμέτρῳ. <span class="milestone ed1page" data-n="3.370" data-unit="ed1page" id="ed1page.3.370"></span>τοῖς γὰρ
<span class="lb" data-page="7.620" data-line="7" id="l7.620.7"></span>κατὰ τὴν φύσιν, ὡς Ἱπποκράτης ἔλεγε, διαλλασσομένοισι καὶ
<span class="lb" data-page="7.620" data-line="8" id="l7.620.8"></span>διαφθειρομένοισιν αἱ ὀδύναι γίνονται. οὐ μόνον οὖν ἀθρόαν
<span class="lb" data-page="7.620" data-line="9" id="l7.620.9"></span>χρὴ καὶ σφοδρὰν εἶναι τὴν ψύξιν, ἵνα ῥῖγος γένηται, ἀλλ’ ἔτι
<span class="lb" data-page="7.620" data-line="10" id="l7.620.10"></span>τούτῳ προσεῖναι δεῖ τὸ βίαιον τοῦ πάθους, τουτέστι τὸ
<span class="lb" data-page="7.620" data-line="11" id="l7.620.11"></span>παρὰ φύσιν, ὥστε ἀθρόαν ψύξιν εἰς τὸ παρὰ φύσιν ἄγουσαν
<span class="lb" data-page="7.620" data-line="12" id="l7.620.12"></span>εἶναι τὸ ῥῖγος. καί μοι δοκεῖ τοῦτο χρῆναι διαφυλάττειν ἐν
<span class="lb" data-page="7.620" data-line="13" id="l7.620.13"></span>τούτῳ τῷ λόγῳ μάλιστα περὶ τὴν τοῦ πάθους γένεσιν, εἰ
<span class="lb" data-page="7.620" data-line="14" id="l7.620.14"></span>μέλλοι τις ἀληθεύειν εἰπὼν, ψύξιν ἀθρόαν καὶ βίαιον ἐν τῷ
<span class="lb" data-page="7.620" data-line="15" id="l7.620.15"></span>ῥίγει γίνεσθαι τοῦ ἐμφύτου θερμοῦ. ψύχεται μὲν οὖν καὶ
<span class="lb" data-page="7.620" data-line="16" id="l7.620.16"></span>διαφορούμενον, ἐπιλείποντος αὐτὸ τοῦ συνέχοντος τόνου, καὶ
<span class="lb" data-page="7.620" data-line="17" id="l7.620.17"></span>τροφῆς ἀποροῦν, ὅθεν ἀνήπτετο· ἀλλ’ οὐδέτερον τούτων
<span class="pb" data-page="7.621" id="p7.621"></span>
<span class="lb" data-page="7.621" data-line="1" id="l7.621.1"></span>αὐτοῦ τῶν παθημάτων ῥῖγος ἐργάζεται, ἢ πάντες ἂν οἱ ἀποθνήσκοντες
<span class="lb" data-page="7.621" data-line="2" id="l7.621.2"></span>ἐῤῥίγουν. ὥστε τὸ διαφθείρεσθαι τὸ θερμὸν ἑνί
<span class="lb" data-page="7.621" data-line="3" id="l7.621.3"></span>γε τρόπῳ κοινὸν ἅπασι τοῖς ἀποθνήσκουσιν· ἀλλ’ οὐ ῥιγοῦσιν,
<span class="lb" data-page="7.621" data-line="4" id="l7.621.4"></span>οὐ γὰρ ἁπλῶς φημι χρῆναι ψύχεσθαι τὸ θερμὸν, ἀλλ’
<span class="lb" data-page="7.621" data-line="5" id="l7.621.5"></span>ἀθρόως τε καὶ βιαίως, τουτέστιν ἐῤῥωμένον αὐτὸ μένον, οὔτε
<span class="lb" data-page="7.621" data-line="6" id="l7.621.6"></span>τὴν οὐσίαν οὔτε τὸν τόνον βεβλαμμένον, ὑπό τινος τῶν ἔξω
<span class="lb" data-page="7.621" data-line="7" id="l7.621.7"></span>αἰτίων ἀνιᾶσθαι. φλόγα δή μοι νόησον ἐκτὸς ποτὲ μὲν
<span class="lb" data-page="7.621" data-line="8" id="l7.621.8"></span>ἀπορίᾳ τῆς ὕλης ὅθεν ἀνήπτετο διαφθειρομένην, ποτὲ δὲ
<span class="lb" data-page="7.621" data-line="9" id="l7.621.9"></span>ἐν ἡλίῳ λαμπρῷ μαραινομένην, αὖθις δ’ ὑφ’ ὕδατος πολλοῦ
<span class="lb" data-page="7.621" data-line="10" id="l7.621.10"></span>κατασβεννυμένην, ἤ πλήθει ξύλων ἐπ’ αὐτῆς σωρευθέντων
<span class="lb" data-page="7.621" data-line="11" id="l7.621.11"></span>καταπνιγομένην. τέτταρες αὗται ἐπ’ αἰτίοις τέτταρσιν οὐ
<span class="lb" data-page="7.621" data-line="12" id="l7.621.12"></span>τὸν αὐτὸν ἅπασαι τρόπον ἀδικοῦσαι τὴν φλόγα. τῆς μὲν
<span class="lb" data-page="7.621" data-line="13" id="l7.621.13"></span>γὰρ ἐν ἡλίῳ μαραινομένης ὁ τόνος σκίδναται, βίᾳ τοῦ περιέχοντος
<span class="lb" data-page="7.621" data-line="14" id="l7.621.14"></span>διαφορούμενος, ἰσχυροτέρα γὰρ ἡ τῶν ἡλιακῶν ἀκτίνων
<span class="lb" data-page="7.621" data-line="15" id="l7.621.15"></span>ῥώμη καὶ διαρκεστέρα τοῦ πυρός· ὅταν δὲ ὕλης ἀποροῦσα
<span class="lb" data-page="7.621" data-line="16" id="l7.621.16"></span>μηκέτι ἀνάπτηται, τῆς οὐσίας ἀπολλυμένης, διαφθείρεται.
<span class="lb" data-page="7.621" data-line="17" id="l7.621.17"></span>τὸ μὲν γὰρ ἀναφθὲν ἀεὶ διαφορεῖται κατὰ τὴν ἔξω
<span class="lb" data-page="7.621" data-line="18" id="l7.621.18"></span>κίνησιν· ἔσω δὲ νεύουσα τοῦ τραφῆναι χάριν, εἶτ’ ἀποροῦσα
<span class="pb" data-page="7.622" id="p7.622"></span>
<span class="lb" data-page="7.622" data-line="1" id="l7.622.1"></span>τοῦ θρέψαντος, ἀσθενῶς οὕτω τὸ δεύτερον ἀποτείνεται.
<span class="lb" data-page="7.622" data-line="2" id="l7.622.2"></span>ὕλης δὲ πλήθει βαρυνθεῖσα καὶ τῆς ἀναπνοῆς στερηθεῖσα,
<span class="lb" data-page="7.622" data-line="3" id="l7.622.3"></span>πνίγεται. ἐπὶ δὲ τῆς ἀφ’ ὕδατος βλάβης οὐδὲ λόγου δεῖ·
<span class="lb" data-page="7.622" data-line="4" id="l7.622.4"></span>μάχη γὰρ ἰσχυρὰ φλογὶ πρὸς ἅπασαν εἰλικρινῆ τε καὶ πολλὴν
<span class="lb" data-page="7.622" data-line="5" id="l7.622.5"></span>ὑγρότητα, ὡς εἰ καὶ τοὔλαιον αὐτῇ προσάγῃς ἀθρόον, ἀνάγκη
<span class="lb" data-page="7.622" data-line="6" id="l7.622.6"></span>ψόφον καὶ σεισμόν τινα γενέσθαι, μονονουχὶ φωνῇ τοῦ
<span class="lb" data-page="7.622" data-line="7" id="l7.622.7"></span>πυρὸς ἐνδεικνυμένου τὸ βίαιον. τοιοῦτον δή τι πάθος περὶ
<span class="lb" data-page="7.622" data-line="8" id="l7.622.8"></span>τὴν ἔμφυτον θερμασίαν νόει τὸ ῥῖγος. οὔτε γὰρ ὅταν δι’
<span class="lb" data-page="7.622" data-line="9" id="l7.622.9"></span>ὕλης ἔνδειαν ἀτροφοῦν τὸ θερμὸν μαραίνηται, οὔθ’ ὅταν ὑπὸ
<span class="lb" data-page="7.622" data-line="10" id="l7.622.10"></span>τοῦ πλήθους αὐτῆς βαρυνόμενον, οὔθ’ ὅταν ἀῤῥωστῆσαν
<span class="lb" data-page="7.622" data-line="11" id="l7.622.11"></span>ὀκλάζῃ, ῥῖγος εὑρήσεις γινόμενον, ἀλλ’ ὅταν ἰσχυρὸν ὂν ἀποτείνεσθαι
<span class="lb" data-page="7.622" data-line="12" id="l7.622.12"></span>δυνάμενον, εἶτα κωλύηται. δι’ αὐτὸ δὲ τοῦτο καὶ
<span class="lb" data-page="7.622" data-line="13" id="l7.622.13"></span>τὸ κλονεῖσθαι τῷ σώματι συμβέβηκε, διπλῆς κᾀνταῦθα καὶ
<span class="lb" data-page="7.622" data-line="14" id="l7.622.14"></span>συνθέτου κινήσεως γενομένης, ὡς ἐπὶ τῶν τρεμόντων, ἕτερον
<span class="lb" data-page="7.622" data-line="15" id="l7.622.15"></span>δὲ τρόπον. ἐκεῖ μὲν γὰρ ἀσθενείᾳ τῆς κινούσης τὸ
<span class="lb" data-page="7.622" data-line="16" id="l7.622.16"></span>σῶμα δυνάμεως ἡ μικτὴ κίνησις ἐγίνετο, καθ’ ὅσον ἂν ἐνδῷ
<span class="lb" data-page="7.622" data-line="17" id="l7.622.17"></span>τοῦ τόνου διαίρουσα τὸ κῶλον, ὑποῤῥέοντος ἀεὶ τοῦ μέρους
<span class="pb" data-page="7.623" id="p7.623"></span>
<span class="lb" data-page="7.623" data-line="1" id="l7.623.1"></span>εἰς τὸ κάτω· νυνὶ δὲ τῆς φυσικῆς <span class="milestone ed2page" data-n="7.213" data-unit="ed2page" id="ed2page.7.213"></span>τοῦ θερμοῦ κινήσεως
<span class="lb" data-page="7.623" data-line="2" id="l7.623.2"></span>ἰσχομένης βίᾳ, τὸ ῥῖγος ἀπαντᾷ. βούλεται μὲν γὰρ ἅτε μήτε
<span class="lb" data-page="7.623" data-line="3" id="l7.623.3"></span>τὴν οὐσίαν μήτε τὸν τόνον βεβλαμμένον, ἀποτείνεσθαί τε καὶ
<span class="lb" data-page="7.623" data-line="4" id="l7.623.4"></span>πάντῃ τοῦ σώματος φέρεσθαι· κωλυόμενον δὲ καὶ βίᾳ συνωθούμενον
<span class="lb" data-page="7.623" data-line="5" id="l7.623.5"></span>εἰς τὸ βάθος, ἐπὶ τὴν ἰδίαν ἀρχὴν καταφεύγει.
<span class="lb" data-page="7.623" data-line="6" id="l7.623.6"></span>μένειν δὲ ἐνταῦθα μὴ δυνάμενον, ἀεικινήτῳ γὰρ οὐσίᾳ τὸ
<span class="lb" data-page="7.623" data-line="7" id="l7.623.7"></span>στῆναι θάνατος, ἀθροῖσαν ἑαυτὸ καὶ οἷον συνεσπειραμένον
<span class="lb" data-page="7.623" data-line="8" id="l7.623.8"></span>γεγονὸς, ὁμαλῶς μὲν οὐκ ἔσω τὴν ἀβίαστον ἀποτείνεται·
<span class="lb" data-page="7.623" data-line="9" id="l7.623.9"></span>σφοδρᾷ δὲ τῇ φορᾷ χρώμενον καὶ οἷον ἀπὸ ὕσπληγγος ἐξαλλόμενον,
<span class="lb" data-page="7.623" data-line="10" id="l7.623.10"></span>ἐνίοτε ἐνίσταται τοῖς ἐνισταμένοις αὐτοῦ τῇ πρόσω
<span class="lb" data-page="7.623" data-line="11" id="l7.623.11"></span>κινήσει, διώσασθαι μὲν ταῦτα, καθαρὰς δὲ αὐτῷ τὰς ὁδοὺς
<span class="lb" data-page="7.623" data-line="12" id="l7.623.12"></span>ἀπεργάσασθαι σπεῦδον. προσκροῦον δ’ αὐτοῖς ἐπεσχέθη
<span class="lb" data-page="7.623" data-line="13" id="l7.623.13"></span>μὲν ἐξ ἀνάγκης τῆς ῥοιζώδους φορᾶς, ἐκλόνησε δὲ κατὰ τὴν
<span class="lb" data-page="7.623" data-line="14" id="l7.623.14"></span>ἔμπτωσιν ὅλον τὸ σῶμα. τά τε γὰρ ἄλλα καὶ ἀτμῶδες νῦν
<span class="lb" data-page="7.623" data-line="15" id="l7.623.15"></span>γεγονὸς, ἐν τῷ προσκρούειν τοῖς ἐνισταμένοις εἴσω πάλιν
<span class="lb" data-page="7.623" data-line="16" id="l7.623.16"></span>ἀποπάλλεται, πληγῇ τι πάσχον ἐοικός· ἐπὶ δὲ τὴν ἀρχὴν
<span class="lb" data-page="7.623" data-line="17" id="l7.623.17"></span>ἀνέρχεται τὸ δεύτερον· ἐντεῦθεν δὲ πάλιν ὁρμηθὲν, ἐμπίπτει
<span class="lb" data-page="7.623" data-line="18" id="l7.623.18"></span>βιαιότερον, αὖθις δ’ ἀποπάλλεται καὶ κατὰ τήνδε τὴν ἔμπτωσιν· ﻿
<span class="pb" data-page="7.624" id="p7.624"></span>
<span class="lb" data-page="7.624" data-line="1" id="l7.624.1"></span>καὶ τοῦτο πολλάκις ἐκ διαδοχῆς γίνεται, ἐφ’ ὅσον μένει
<span class="lb" data-page="7.624" data-line="2" id="l7.624.2"></span>τὰ λυποῦντα. ὀδυνηρόν τε οὖν ταύτῃ τὸ πάθος, ἅτε τοῦ
<span class="lb" data-page="7.624" data-line="3" id="l7.624.3"></span>σώματος ταῖς πληγαῖς πονοῦντος, ἥ τε κίνησις ἀνωμάλως
<span class="lb" data-page="7.624" data-line="4" id="l7.624.4"></span>ἐπάγουσα κατ’ ἀμφοτέρας τὰς κινήσεις τὸ ζῶον. ἐν μὲν γὰρ
<span class="lb" data-page="7.624" data-line="5" id="l7.624.5"></span>τῷ κατὰ φύσιν ἔχειν τὸ συγγενὲς ἡμῶν θερμὸν ὁμαλέσι τε
<span class="lb" data-page="7.624" data-line="6" id="l7.624.6"></span>καὶ ἀκωλύτοις ταῖς διεξόδοις ἐκέχρητο, καιρῷ καὶ μέτρῳ κινήσεως
<span class="lb" data-page="7.624" data-line="7" id="l7.624.7"></span>εἰς αὐτὸ συννεῦον, εἶτ’ ἐξαπλούμενον· ἐν δὲ τῷ ῥιγοῦν
<span class="lb" data-page="7.624" data-line="8" id="l7.624.8"></span>οὔτε συννεύσεις οὔτ’ ἐξαπλώσεις αἱ κινήσεις εἰσὶ, δικαιότερον
<span class="lb" data-page="7.624" data-line="9" id="l7.624.9"></span>δ’ ἂν φαίης εἴσω μὲν ἰὸν αὐτὸ, χρήσομαι δ’ ὀνόμασιν
<span class="lb" data-page="7.624" data-line="10" id="l7.624.10"></span>οὐκ ἐμοῖς, ἀλλ’ ἀνδρῶν παλαιῶν, καθάλλεσθαί τε καὶ
<span class="lb" data-page="7.624" data-line="11" id="l7.624.11"></span>συνωθεῖσθαι καὶ ἀναστέλλεσθαι καὶ συντρέχειν, ἔξω δὲ φερόμενον,
<span class="lb" data-page="7.624" data-line="12" id="l7.624.12"></span>ἐκρήγνυσθαί τε καὶ ἐνσείεσθαι καὶ ἐκπίπτειν καὶ
<span class="lb" data-page="7.624" data-line="13" id="l7.624.13"></span>ἐξάλλεσθαι. καὶ γὰρ αὖ καὶ ταῦτα παλαιῶν ἀνδρῶν ὀνόματα,
<span class="lb" data-page="7.624" data-line="14" id="l7.624.14"></span>καλῶς ἅπαντα κείμενα, καὶ τὸ συμβαῖνον πάθος, ὡς
<span class="lb" data-page="7.624" data-line="15" id="l7.624.15"></span>ἔνι μάλιστα, σαφῶς ἑρμηνεύοντα. τὸ κλονεῖσθαι δέ φημι
<span class="lb" data-page="7.624" data-line="16" id="l7.624.16"></span>πάντα τὰ ἐν τῷ σώματι, καὶ τὸ σείεσθαι, καὶ τὸ βράττεσθαι,
<span class="lb" data-page="7.624" data-line="17" id="l7.624.17"></span>καὶ πᾶσα ἡ κατὰ τὸ ῥιγοῦν ἀνώμαλός τε καὶ ἄτακτος καὶ
<span class="lb" data-page="7.624" data-line="18" id="l7.624.18"></span>ἀβούλητος κίνησις ἐπὶ ταῖς ἀνωμάλοις τε καὶ σφοδραῖς καὶ
<span class="pb" data-page="7.625" id="p7.625"></span>
<span class="lb" data-page="7.625" data-line="1" id="l7.625.1"></span>βιαίοις ἐμπτώσεσί τε καὶ ἀποπάλσεσι τῆς ἐμφύτου θερμασίας
<span class="lb" data-page="7.625" data-line="2" id="l7.625.2"></span>ἀτμώδους γεγενημένης ἐπιτελεῖται. διὰ τοῦτο ἐπὶ τοῖς ῥίγεσιν
<span class="lb" data-page="7.625" data-line="3" id="l7.625.3"></span>ἀναθερμαίνεται πλέον τὸ σῶμα ἢ ὅτε κατὰ φύσιν ἔχον
<span class="lb" data-page="7.625" data-line="4" id="l7.625.4"></span>θερμὸν ἦν. ἐκχέονται δὲ καὶ ἱδρῶτες. ὅταν γὰρ κατὰ πολλὰς
<span class="lb" data-page="7.625" data-line="5" id="l7.625.5"></span>ἐμπτώσεις διώσηται ἀκωλύτως τὰ λυποῦντα καὶ τελέως
<span class="lb" data-page="7.625" data-line="6" id="l7.625.6"></span>ἀναπνεύσῃ, διὰ τρεῖς αἰτίας ἀνάγκη τὸ σῶμα θερμανθῆναι,
<span class="lb" data-page="7.625" data-line="7" id="l7.625.7"></span>ὅτι τε πολλάκις ἀποκλεισθὲν τὸ θερμὸν τῆς ἔξω διαπνοῆς
<span class="lb" data-page="7.625" data-line="8" id="l7.625.8"></span>ἠθροίσθη κατὰ τὸ βάθος· ὅτι τε νῦν ἔξω πᾶν ἐτάθη σφοδρῶς·
<span class="lb" data-page="7.625" data-line="9" id="l7.625.9"></span>καὶ τρίτον ὅτι ταῖς ἐμπτώσεσι καὶ πληγαῖς καὶ βιαίοις
<span class="lb" data-page="7.625" data-line="10" id="l7.625.10"></span>κινήσεσιν ἀνάπτεσθαι πέφυκεν ἡ θερμασία. καὶ ξύλον μὲν
<span class="lb" data-page="7.625" data-line="11" id="l7.625.11"></span>ἢ λίθον παρατρίβων ἐφάψεις ποτὲ πῦρ· τὸ δ’ ἔμφυτον
<span class="lb" data-page="7.625" data-line="12" id="l7.625.12"></span>πνεῦμα, φύσει θερμὸν ὑπάρχον, ἢν σφοδρῶς τύχῃ κινηθὲν,
<span class="lb" data-page="7.625" data-line="13" id="l7.625.13"></span>οὐ πολὺ μᾶλλον ἐξαφθήσεται; ἀλλὰ τοῦτο κᾀπὶ τῶν κατὰ
<span class="lb" data-page="7.625" data-line="14" id="l7.625.14"></span>φύσιν κινήσεων ἐναργῶς ἔστιν ἰδεῖν, ὡς δραμόντες ἄνθρωποι,
<span class="lb" data-page="7.625" data-line="15" id="l7.625.15"></span>καὶ διαπαλαίσαντες, καὶ τριψάμενοι, καί πως ἄλλως κινηθέντες
<span class="lb" data-page="7.625" data-line="16" id="l7.625.16"></span>ἐθερμάνθησαν οὐδὲν ἧττον ἢ εἴ τις ἐν ἡλίῳ θερινῷ καὶ παρὰ
<span class="lb" data-page="7.625" data-line="17" id="l7.625.17"></span>πυρὶ θαλφθείη. πολλάκις δὴ καὶ κατὰ τὴν τοιαύτην ἐκ τοῦ
<span class="lb" data-page="7.625" data-line="18" id="l7.625.18"></span>βάθους ἐπάνοδον οἷον ζέον τὸ θερμὸν ἀποχεῖ τι τῶν ὑγρῶν
<span class="pb" data-page="7.626" id="p7.626"></span>
<span class="lb" data-page="7.626" data-line="1" id="l7.626.1"></span>ἀθρόον, ὃ δὴ καλοῦμεν ἱδρῶτα. διὰ τοῦτο ἐπὶ ῥίγει ψυγέντα
<span class="lb" data-page="7.626" data-line="2" id="l7.626.2"></span>μηκέτι ἀναθερμανθῆναι, πονηρόν· ἡττήθη γὰρ ἐν τῇ
<span class="lb" data-page="7.626" data-line="3" id="l7.626.3"></span>διαμάχῃ τὸ θερμόν. ἡττᾶται δὲ ποτὲ μὲν τῇ ῥώμῃ τοῦ λυποῦντος
<span class="lb" data-page="7.626" data-line="4" id="l7.626.4"></span>αἰτίου κρατηθὲν, ποτὲ δ’ αὐτὸ τυγχάνον ἀσθενέστερον.
<span class="lb" data-page="7.626" data-line="5" id="l7.626.5"></span>οὕτω γοῦν <span class="milestone ed2page" data-n="7.214" data-unit="ed2page" id="ed2page.7.214"></span>εἴρηται κᾀκεῖνο· αἱ ἐκ ῥίγεος καταψύξιες
<span class="lb" data-page="7.626" data-line="6" id="l7.626.6"></span>μὴ ἀναθερμαινόμεναι, κακόν. αὖθις δὲ τὰς διαθέσεις
<span class="lb" data-page="7.626" data-line="7" id="l7.626.7"></span>ἑκατέρας, ἐφ’ αἷς ὀλέθρια γίνεται ῥίγη, διδάσκων ἐρεῖ·
<span class="lb" data-page="7.626" data-line="8" id="l7.626.8"></span>ἐπ’ ὀμμάτων διαστροφῇ, πυρετῷ κοπιώδει, ῥῖγος ὀλέθριον.
<span class="lb" data-page="7.626" data-line="9" id="l7.626.9"></span>τοῦτο μὲν δὴ τὸ ῥῖγος ἰσχυρᾶς αἰτίας ἔκγονον· ἕτερον δὲ δι’
<span class="lb" data-page="7.626" data-line="10" id="l7.626.10"></span>ἀῤῥωστίαν δυνάμεως ὀλέθριον· ἢν ῥῖγος ἐμπέσῃ πυρετῷ μὴ
<span class="lb" data-page="7.626" data-line="11" id="l7.626.11"></span>διαλείποντι, ἤδη ἀσθενέος ἐόντος, θανάσιμον. ἀλλὰ περὶ
<span class="lb" data-page="7.626" data-line="12" id="l7.626.12"></span>μὲν τούτων ἐπιπλέον <span class="milestone ed1page" data-n="3.371" data-unit="ed1page" id="ed1page.3.371"></span>ἑτέρωθι λέγεται.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg051.1st1K-grc1:7">
<span class="pb page1" data-page="7.626" id="p7.626"></span>
<span class="milestone ed1page page1" data-n="3.371" data-unit="ed1page" id="ed1page.3.371"></span>
<span class="milestone ed2page page1" data-n="7.214" data-unit="ed2page" id="ed2page.7.214"></span>
          <p>
<span class="lb" data-page="7.626" data-line="13" id="l7.626.13"></span>Τὸ δὲ νῦν εἶναι σκεπτέον εἰ δικαίως ἀναφέρουσιν
<span class="lb" data-page="7.626" data-line="14" id="l7.626.14"></span>ἅπαντες σχεδὸν αἰτίῳ ψυχρῷ τὸ ῥῖγος. ὅτι μὲν γὰρ
<span class="lb" data-page="7.626" data-line="15" id="l7.626.15"></span>ψυχρὸν τὸ πάθος, ἐναργές· εἰ δὲ καὶ τὸ δρῶν αὐτὸ τοιοῦτον,
<span class="lb" data-page="7.626" data-line="16" id="l7.626.16"></span>ἄξιόν μοι δοκεῖ σκέψεως εἶναι. τριταίου γοῦν ἀκριβοῦς,
<span class="lb" data-page="7.626" data-line="17" id="l7.626.17"></span>εἴπερ τι καὶ ἄλλο, ῥῖγος γνώρισμα. συνεισβάλλουσι γὰρ οἱ
<span class="lb" data-page="7.626" data-line="18" id="l7.626.18"></span>παροξυσμοὶ ῥίγεσι σφοδροῖς, καί τοι τόν γε πυρετὸν τοῦτον
<span class="pb" data-page="7.627" id="p7.627"></span>
<span class="lb" data-page="7.627" data-line="1" id="l7.627.1"></span>οὐκ ἄν τις οὐδὲ μαινόμενος ἐπὶ ψυχρῷ φαίη συνίστασθαι
<span class="lb" data-page="7.627" data-line="2" id="l7.627.2"></span>χυμῷ· καῦσος γάρ ἐστι τῷ γένει, τοσοῦτον ἀποδέων θατέρου
<span class="lb" data-page="7.627" data-line="3" id="l7.627.3"></span>καύσου τοῦ συνεχοῦς, ὅσον διαλείπει τὸ θερμὸν τοῦ πυρετοῦ
<span class="lb" data-page="7.627" data-line="4" id="l7.627.4"></span>καὶ φλογῶδες καὶ περικαές. τὸ δ’ ἄπαυστον δίψος, ἥ τε τῆς
<span class="lb" data-page="7.627" data-line="5" id="l7.627.5"></span>ἐμψύξεως ἐπιθυμία, τό τ’ ἐμεῖν ἀκράτου χολῆς, καὶ ῥᾳστωνεῖν
<span class="lb" data-page="7.627" data-line="6" id="l7.627.6"></span>τοῖς γ’ ἐμέτοις, πῶς οὐκ εἰσὶν ἅπαντα φανερῶς ἐπὶ τῷ
<span class="lb" data-page="7.627" data-line="7" id="l7.627.7"></span>θερμῷ πλεονάζοντι; πῶς οὖν ῥιγοῦσιν ἐν τριταίοις; πῶς δ’
<span class="lb" data-page="7.627" data-line="8" id="l7.627.8"></span>ἐν καύσοις πυρετοῖς τοῖς συνεχέσιν, εἰ μὴ διαλείποντες, ἀλλ’
<span class="lb" data-page="7.627" data-line="9" id="l7.627.9"></span>ἀεὶ καίοντες ἔγκεινται, ῥῖγος ἐπιγίνεται, καὶ κριτικόν γε πυρετοῦ;
<span class="lb" data-page="7.627" data-line="10" id="l7.627.10"></span>ὑπὸ καύσου γάρ, φησιν, ἐχομένῳ, ῥίγεος ἐπιγενομένου,
<span class="lb" data-page="7.627" data-line="11" id="l7.627.11"></span>λύσις. ἀλλὰ καὶ δριμὺ καὶ θερμὸν φάρμακον ἕλκει
<span class="lb" data-page="7.627" data-line="12" id="l7.627.12"></span>προσαχθὲν· ὠδύνησε μὲν τὰ πρῶτα, φρίκην δ’ αὖθις, εἶτ’
<span class="lb" data-page="7.627" data-line="13" id="l7.627.13"></span>ἐπ’ αὐτῇ ῥῖγος ἐργάζεται, καὶ πολλοὺς ἴσμεν ῥιγώσαντάς τε
<span class="lb" data-page="7.627" data-line="14" id="l7.627.14"></span>καὶ πυρέξαντας ἐφ’ ἕλκεσιν ἐρεθισθεῖσιν ὑπὸ δριμέων φαρμάκων.
<span class="lb" data-page="7.627" data-line="15" id="l7.627.15"></span>ἀλλὰ καὶ φλεγμονῆς εἰς ἀπόστημα τρεπομένης ἀνάγκη
<span class="lb" data-page="7.627" data-line="16" id="l7.627.16"></span>ῥῖγός τε καὶ φρίκην συνεδρεῦσαι. πολλῶν δ’ ἄν σε καὶ ἄλλων
<span class="lb" data-page="7.627" data-line="17" id="l7.627.17"></span>ἀνέμνησα διαθέσεων, ἐφ’ ὧν ἐναργῶς ἐπὶ δριμεῖ μᾶλλον ἢ
<span class="pb" data-page="7.628" id="p7.628"></span>
<span class="lb" data-page="7.628" data-line="1" id="l7.628.1"></span>ψυχρῷ χυμῷ συνίσταται ῥῖγός, εἰ μὴ τοῦ λόγου τὸ μῆκος
<span class="lb" data-page="7.628" data-line="2" id="l7.628.2"></span>ἔφευγον. μὴ τοίνυν τῷ ψυχρῷ μόνῳ βιαζόμενοι τὸ ῥῖγος
<span class="lb" data-page="7.628" data-line="3" id="l7.628.3"></span>ἀναφέρωμεν, ἐπεὶ καὶ φοβερὸν ἄκουσμα καὶ θέαμα φρίκην τε
<span class="lb" data-page="7.628" data-line="4" id="l7.628.4"></span>καὶ ῥῖγος ἐργάζεταί ποτε. τοῦτο μέν γε καὶ Πλάτων ἐγίνωσκεν,
<span class="lb" data-page="7.628" data-line="5" id="l7.628.5"></span>οὐ μόνον Ἱπποκράτης. διαλεγόμενος οὖν ὑπὲρ τῶν
<span class="lb" data-page="7.628" data-line="6" id="l7.628.6"></span>ἐπὶ χολῇ ξανθῇ γινομένων νοσημάτων, ἐμνημόνευσε καὶ ῥίγους.
<span class="lb" data-page="7.628" data-line="7" id="l7.628.7"></span>ὅθεν ἄλλων τε πολλῶν χάριν ἐπέρχεταί μοι θαυμάζειν
<span class="lb" data-page="7.628" data-line="8" id="l7.628.8"></span>τῶν μετὰ ταῦτα γενομένων ἰατρῶν, κᾀν τοῖς περὶ τοῦ ῥίγους
<span class="lb" data-page="7.628" data-line="9" id="l7.628.9"></span>λόγοις οὐχ ἥκιστα. πῶς γὰρ οὐ δεινὸν, εἰ Πλάτων μὲν οὐκ
<span class="lb" data-page="7.628" data-line="10" id="l7.628.10"></span>ὢν ἰατρὸς οὐκ ἠγνόησεν, ὅτι καὶ διὰ χολὴν γίνεταί ποτε
<span class="lb" data-page="7.628" data-line="11" id="l7.628.11"></span>ῥῖγος, ἐξευρεῖν τε τὴν αἰτίαν ἐσπούδασεν, οἱ δὲ τοσοῦτον
<span class="lb" data-page="7.628" data-line="12" id="l7.628.12"></span>ἀποδέουσι τοῦτο πάντῃ γινώσκειν, ὥστ’ οὐδ’ ὅτι καὶ διὰ
<span class="lb" data-page="7.628" data-line="13" id="l7.628.13"></span>χολὴν καὶ διὰ δριμὺν ὁντιναοῦν χυμὸν ῥῖγος γίνεται, ἐπίστανται;
<span class="lb" data-page="7.628" data-line="14" id="l7.628.14"></span>ἀλλ’ ἄπορον ἐξευρεῖν τὴν αἰτίαν, ὅπως ἐπὶ δριμεῖ
<span class="lb" data-page="7.628" data-line="15" id="l7.628.15"></span>τε καὶ θερμῷ χυμῷ συνίσταται πάθος ψυχρόν. ἴσως μὲν οὐκ
<span class="lb" data-page="7.628" data-line="16" id="l7.628.16"></span>ἄπορον, εἴγε μηδὲ Πλάτων ἠπόρει· πολὺ δ’ οὖν ἦν ἄμεινον,
<span class="lb" data-page="7.628" data-line="17" id="l7.628.17"></span>εἴπερ ὄντως ἐστὶν ἄπορον, οὐκ ἀνατρέπειν ἐπιχειρεῖν τὸ
<span class="lb" data-page="7.628" data-line="18" id="l7.628.18"></span>πρᾶγμα φαινόμενον ἐναργῶς, ἀλλὰ τῆς αἰτίας ὁμολογῆσαι τὴν ﻿
<span class="pb" data-page="7.629" id="p7.629"></span>
<span class="lb" data-page="7.629" data-line="1" id="l7.629.1"></span>ἄγνοιαν. τὸ δ’ ἀναιρεῖν τὸ φαινόμενον, ὅμοιόν ἐστι τῷ
<span class="lb" data-page="7.629" data-line="2" id="l7.629.2"></span>μηδ’ ὁρᾷν ἡμᾶς ὁμολογεῖν, ὅτι μὴ γινώσκομεν ὅπως ὁρῶμεν.
<span class="lb" data-page="7.629" data-line="3" id="l7.629.3"></span>οὐκοῦν ὅτι μὲν οὐδὲν ἧττον ἐπὶ δριμεῖ τε καὶ θερμῷ
<span class="lb" data-page="7.629" data-line="4" id="l7.629.4"></span><span class="milestone ed2page" data-n="7.215" data-unit="ed2page" id="ed2page.7.215"></span>χυμῷ γένοιτ’ ἂν ῥῖγος, ἢ ἐπὶ ψυχρῷ τε καὶ πηγνύντι,
<span class="lb" data-page="7.629" data-line="5" id="l7.629.5"></span>παντὸς μᾶλλον ἀληθές. εἶτα σκοπεῖν, εἰ ἁπλῶς τὸ
<span class="lb" data-page="7.629" data-line="6" id="l7.629.6"></span>ψυχρὸν ἢ τὸ δριμὺ πλεονάζειν χρὴ εἰς τὸ δυνηθῆναι ῥῖγος
<span class="lb" data-page="7.629" data-line="7" id="l7.629.7"></span>ἐργάσασθαι. ἐφεξῆς δ’ ἐκεῖνο διορισόμεθα, πολλοῖς ἀγνοούμενον,
<span class="lb" data-page="7.629" data-line="8" id="l7.629.8"></span>οὔτε γὰρ ἁπλῶς ψυχροῦ χυμοῦ πλεονάζοντος, οὔθ’
<span class="lb" data-page="7.629" data-line="9" id="l7.629.9"></span>ἁπλῶς δριμέος γίνεται ῥῖγος. ἐπὶ μέν τοι τοῦ ψυχροῦ σαφῶς
<span class="lb" data-page="7.629" data-line="10" id="l7.629.10"></span>ἔμπροσθεν ἔδειξα, τὸ οἰδηματῶδες ἅπαν καὶ τὸ ναρκῶδες
<span class="lb" data-page="7.629" data-line="11" id="l7.629.11"></span>καὶ τὸ παράλυτον καὶ τὸ ὑδαρῶδες ὑπομνήσας· ἐπὶ δὲ τοῦ
<span class="lb" data-page="7.629" data-line="12" id="l7.629.12"></span>θερμοῦ τε καὶ δριμέος νῦν ἐπιδείξω σοι· κακόχυμοι γὰρ ἂν
<span class="lb" data-page="7.629" data-line="13" id="l7.629.13"></span>ἰκτερικοί τε καὶ πυρέττοντες ὀξέως καὶ καυσούμενοι πάντες
<span class="lb" data-page="7.629" data-line="14" id="l7.629.14"></span>ἐῤῥίγουν. οὔτ’ οὖν ἁπλῶς χρὴ πλεονάζειν ἢ ψυχρὸν χυμὸν ἢ
<span class="lb" data-page="7.629" data-line="15" id="l7.629.15"></span>δριμὺ πρὸς ῥίγους γένεσιν· ὑπάρχειν δ’ αὐτῶν ἀναγκαῖον
<span class="lb" data-page="7.629" data-line="16" id="l7.629.16"></span>ἑκατέρῳ τρόπον ἴδιον. εἴη δ’ ἂν ὁ τρόπος, οὐ γὰρ ἀποκνητέον
<span class="lb" data-page="7.629" data-line="17" id="l7.629.17"></span>ἐπὶ πᾶν ἰέναι τῷ λόγῳ τῆς ἀληθείας ἐρῶσιν, ἢ τὸ τοῦ
<span class="pb" data-page="7.630" id="p7.630"></span>
<span class="lb" data-page="7.630" data-line="1" id="l7.630.1"></span>πλήθους μέτρον, ἢ ἡ τοῦ χυμοῦ ποιότης, ἤ τις τόπος τοῦ
<span class="lb" data-page="7.630" data-line="2" id="l7.630.2"></span>σώματος ἐν ᾧ χρὴ τοῦτον ἀθροίζεσθαι. γένοιτο δ’ ἂν καὶ
<span class="lb" data-page="7.630" data-line="3" id="l7.630.3"></span>περὶ τὸ μένειν ἢ κινεῖσθαι καὶ περὶ τὸν τρόπον τῆς κινήσεως
<span class="lb" data-page="7.630" data-line="4" id="l7.630.4"></span>οὐ μικρὰ διαφορά. εἰς ταύτας οὖν αὐτὰς καὶ Πλάτων
<span class="lb" data-page="7.630" data-line="5" id="l7.630.5"></span>ἀφορῶν ἔλεγε· ταύτην δὴ τὴν δύναμιν ἐχουσῶν ἰνῶν ἐν
<span class="lb" data-page="7.630" data-line="6" id="l7.630.6"></span>αἵματι, χολὴ φύσει παλαιὸν αἷμα γεγονυῖα, καὶ πάλιν ἐκ
<span class="lb" data-page="7.630" data-line="7" id="l7.630.7"></span>τῶν σαρκῶν εἰς τοῦτο τετηκυῖα θερμὴ καὶ ὑγρὰ κατ’ ὀλίγον
<span class="lb" data-page="7.630" data-line="8" id="l7.630.8"></span>τὸ πρῶτον ἐμπίπτουσα, πήγνυται διὰ τὴν τῶν ἰνῶν δύναμιν·
<span class="lb" data-page="7.630" data-line="9" id="l7.630.9"></span>πηγνυμένη δὲ καὶ βίᾳ κατασβεννυμένη χειμῶνα καὶ τρόμον
<span class="lb" data-page="7.630" data-line="10" id="l7.630.10"></span>ἐντὸς παρέχει, πλείων δ’ ἐπιῤῥέουσα, τῇ παρ’ αὐτῆς
<span class="lb" data-page="7.630" data-line="11" id="l7.630.11"></span>θερμότητι κρατήσασα τὰς ἶνας, εἰς ἀταξίαν ζέσασα, διέσωσεν.
<span class="lb" data-page="7.630" data-line="12" id="l7.630.12"></span>ἐν τούτοις ὁ Πλάτων ἅπαντ’ ἐπειράθη διελθεῖν, ὅσα
<span class="lb" data-page="7.630" data-line="13" id="l7.630.13"></span>χρὴ γινώσκειν ἐν ἅπασι γένεσι πάθους. τό τε γὰρ εἶδος τοῦ
<span class="lb" data-page="7.630" data-line="14" id="l7.630.14"></span>χυμοῦ εἶπε, χολὴν ὀνομάσας αὐτόν· ἐδήλωσε δὲ καὶ τὴν
<span class="lb" data-page="7.630" data-line="15" id="l7.630.15"></span>ποιότητα, θερμὴν καὶ ὑγρὰν εἰπών· ὅθεν τε ἡ γένεσίς ἐστι
<span class="lb" data-page="7.630" data-line="16" id="l7.630.16"></span>τῇ τοιαύτῃ χολῇ, τηκομένης γὰρ ἔφη γίνεσθαι σαρκὸς αὐτήν.
<span class="lb" data-page="7.630" data-line="17" id="l7.630.17"></span>ἀλλὰ καὶ τὸν τόπον εἰς ὃν ῥεῖ προσέθηκεν, ἐκ τοῦ
<span class="lb" data-page="7.630" data-line="18" id="l7.630.18"></span>δηλοῦσθαι πήγνυσθαι τὴν ἐπιῤῥέουσαν χολὴν ὑπὸ τῶν περιεχομένων
<span class="pb" data-page="7.631" id="p7.631"></span>
<span class="lb" data-page="7.631" data-line="1" id="l7.631.1"></span>ἰνῶν κατὰ τὸ αἷμα. τούτῳ δὲ τῷ λόγω συνῆπται
<span class="lb" data-page="7.631" data-line="2" id="l7.631.2"></span>καὶ ἡ τοῦ πάθους γένεσις, ἐν ὧ χειμῶνα καὶ τρόμον ἔφη γίνεσθαι,
<span class="lb" data-page="7.631" data-line="3" id="l7.631.3"></span>χειμῶνα μὲν ὀνομάσας τὴν ἐν τοῖς ῥίγεσιν αἴσθησιν
<span class="lb" data-page="7.631" data-line="4" id="l7.631.4"></span>τῆς ψύξεως, τρόμον δὲ τὸν ἀνώμαλον σεισμόν τε καὶ
<span class="lb" data-page="7.631" data-line="5" id="l7.631.5"></span>κλόνον, ἐν ᾧ φαμεν οὐ τοῦτον μόνον, ἀλλὰ καὶ τῶν ἰατρῶν
<span class="lb" data-page="7.631" data-line="6" id="l7.631.6"></span>πολλοὺς ἐσφάλθαι. διώρισται γὰρ ἡμῖν ἔμπροσθεν ἡ κατὰ
<span class="lb" data-page="7.631" data-line="7" id="l7.631.7"></span>τὸν τρόμον γενομένη κίνησις τῆς κατὰ τὸ ῥῖγος. ὅταν οὖν,
<span class="lb" data-page="7.631" data-line="8" id="l7.631.8"></span>φησι, νικήσῃ τὰς ἶνας ἐπιῤῥέουσα πλείων, ἐξεθέρμανε τὸ
<span class="lb" data-page="7.631" data-line="9" id="l7.631.9"></span>σῶμα πρὸς τὴν ἑαυτῆς δύναμιν ἀντιμεταβάλλουσα τὰς ἶνας,
<span class="lb" data-page="7.631" data-line="10" id="l7.631.10"></span>ὡς αὐτὴ πρότερον ὑπ’ ἐκείνων μετεβάλλετο. περὶ μὲν οὖν
<span class="lb" data-page="7.631" data-line="11" id="l7.631.11"></span>τῆς ἀληθείας ὧν εἶπεν ὁ Πλάτων οὐ πρόκειται νῦν ἐπισκοπεῖσθαι,
<span class="lb" data-page="7.631" data-line="12" id="l7.631.12"></span>μελλόντων γε ἡμῶν ἐν ἑτέροις ὑπομνήμασιν ἐξηγεῖσθαί
<span class="lb" data-page="7.631" data-line="13" id="l7.631.13"></span>τε ἅμα καὶ κρίνειν ἃ κατὰ τὸν Τίμαιον εἶπεν· ὅτι
<span class="lb" data-page="7.631" data-line="14" id="l7.631.14"></span>δ’ οὐδὲν παρέλιπεν ὧν ἐχρῆν λέγεσθαι τοῖς ἀποφαινομένοις
<span class="lb" data-page="7.631" data-line="15" id="l7.631.15"></span>περὶ ῥίγους, τοῦτο ἤδη πέφηνεν ἐκ τῆς ῥήσεως αὐτοῦ. καὶ
<span class="lb" data-page="7.631" data-line="16" id="l7.631.16"></span>γὰρ τὸν χυμὸν εἶπεν ὑφ’ οὗ γίνεται τὸ ῥῖγος, καὶ τὸν τόπον
<span class="lb" data-page="7.631" data-line="17" id="l7.631.17"></span>εἰς ὃν ῥεῖ, καὶ τὸ τῆς κινήσεως εἶδος, ἔτι τε τὸν τρόπον
<span class="lb" data-page="7.631" data-line="18" id="l7.631.18"></span>καθ’ ὃν ψύχεταί τε καὶ αὖθις ἐκθερμαίνεται τὸ σῶμα.
<span class="pb" data-page="7.632" id="p7.632"></span>
<span class="lb" data-page="7.632" data-line="1" id="l7.632.1"></span>περὶ μὲν οὖν τῆς Πλάτωνος δόξης (καὶ τῆς) κατὰ τὴν ἐξήγησιν
<span class="lb" data-page="7.632" data-line="2" id="l7.632.2"></span>τῶν ἐν τῷ Τιμαίῳ γεγραμμένων ἰατρικῶς ἐπισκεψόμεθα·
<span class="lb" data-page="7.632" data-line="3" id="l7.632.3"></span>νυνὶ δὲ τὴν ἡμετέραν ἀποφαινόμεθα γνώμην, ἐπιδιαρθρώσαντες
<span class="lb" data-page="7.632" data-line="4" id="l7.632.4"></span>ὅσα κατὰ τὴν Ἱπποκράτους δόξαν ὀλίγον ἔμπροσθεν
<span class="lb" data-page="7.632" data-line="5" id="l7.632.5"></span>εἴρηται. ταῖς γὰρ τῶν θερμῶν φαρμάκων ὁμιλίαις
<span class="lb" data-page="7.632" data-line="6" id="l7.632.6"></span>ἐνίοτε μὲν φρίκη μόνη, πολλάκις δὲ καὶ ῥῖγος ἐπιγίνεται,
<span class="lb" data-page="7.632" data-line="7" id="l7.632.7"></span><span class="milestone ed2page" data-n="7.216" data-unit="ed2page" id="ed2page.7.216"></span>καθάπερ ἐν καύσοις τε καὶ τριταίοις πυρετοῖς κινουμένης
<span class="lb" data-page="7.632" data-line="8" id="l7.632.8"></span>τῆς ξανθῆς χολῆς, οὐκ ἐν ταῖς κοιλότησι τῶν ἀγγείων,
<span class="lb" data-page="7.632" data-line="9" id="l7.632.9"></span>ἀλλὰ διὰ τῶν σαρκῶν, ἤτοι τῷ γεννηθῆναι πλείονα τοῦτον
<span class="lb" data-page="7.632" data-line="10" id="l7.632.10"></span>τὸν χυμὸν ἐν αὐταῖς, ἢ τῷ δι’ αὐτῶν ὑπὸ τῆς φύσεως ἐκκαθαίρεσθαι.
<span class="lb" data-page="7.632" data-line="11" id="l7.632.11"></span>κατὰ τοῦτο γὰρ αὐτὸ μόνον καὶ οἱ καῦσοι πυρετοὶ
<span class="lb" data-page="7.632" data-line="12" id="l7.632.12"></span>τῶν τριταίων διαφέρουσι, τῶν μὲν (γὰρ) καύσων ἐν
<span class="lb" data-page="7.632" data-line="13" id="l7.632.13"></span>τοῖς ἀγγείοις ἐχόντων τὴν χολὴν, τῶν δὲ τριταίων ἔξω τῶν
<span class="lb" data-page="7.632" data-line="14" id="l7.632.14"></span>ἀγγείων διὰ τῶν αἰσθητικῶν σωμάτων φερομένην. ἐν γὰρ
<span class="lb" data-page="7.632" data-line="15" id="l7.632.15"></span>τῇ δι’ αὐτῶν φορᾷ, λυποῦσα τῇ δριμύτητι, τὴν ὀδύνην ἐργάζεται.
<span class="lb" data-page="7.632" data-line="16" id="l7.632.16"></span>συμβαίνει τοιγαροῦν ἐν τῷδε δύο τινὰ γίνεσθαι,
<span class="lb" data-page="7.632" data-line="17" id="l7.632.17"></span>συννεύειν μὲν εἰς τὸ βάθος τοῦ σώματος τὸ αἷμα, καὶ διὰ
<span class="lb" data-page="7.632" data-line="18" id="l7.632.18"></span>τοῦτο καταψύχεσθαι τἀκτὸς αὐτοῦ· τὰ μόρια δὲ αὐτὰ τοῦ
<span class="lb" data-page="7.632" data-line="19" id="l7.632.19"></span>σώματος, ἐν οἷς ἡ χολὴ, διὰ τῆς ἀποκριτικῆς τῶν ἀλλοτρίων
<span class="pb" data-page="7.633" id="p7.633"></span>
<span class="lb" data-page="7.633" data-line="1" id="l7.633.1"></span>δυνάμεως ὠθεῖν αὐτὴν ἕκαστον ἐξ ἑαυτοῦ πρὸς τὸ πλησιάζον,
<span class="lb" data-page="7.633" data-line="2" id="l7.633.2"></span>ἄχρις ἂν ἐξ ἁπάντων ἐλαυνομένη, δι’ ἱδρώτων ἢ δι’ ἐμέτων ἢ
<span class="lb" data-page="7.633" data-line="3" id="l7.633.3"></span>καὶ διὰ τῆς κάτω γαστρὸς ἐκκριθείη. τοῦτο δὲ καὶ <span class="milestone ed1page" data-n="3.372" data-unit="ed1page" id="ed1page.3.372"></span>τοῖς
<span class="lb" data-page="7.633" data-line="4" id="l7.633.4"></span>ἠπεπτηκόσιν ἢ κακοχυμίας μεστοῖς, ἢ εἰς ἥλιον θερινὸν ἢ
<span class="lb" data-page="7.633" data-line="5" id="l7.633.5"></span>βαλανεῖον ἀφικομένοις, ἢ γυμναζομένοις συμπίπτει. φρικώδεις
<span class="lb" data-page="7.633" data-line="6" id="l7.633.6"></span>οὖν αὐτίκα γίνονται, καί τινες αὐτῶν καὶ ῥιγοῦσι. χρὴ
<span class="lb" data-page="7.633" data-line="7" id="l7.633.7"></span>γὰρ οὐ μόνον αἴτιον εἶναί τι δακνῶδες ἐν ἡμῖν, ἀλλὰ καὶ
<span class="lb" data-page="7.633" data-line="8" id="l7.633.8"></span>σφοδρῶς κινούμενον, εἰ μέλλει ῥῖγος ἐργάσασθαι. καὶ κοινὸν
<span class="lb" data-page="7.633" data-line="9" id="l7.633.9"></span>τοῦτο συμβέβηκεν ἀμφοτέρῳ τῷ γένει τῶν αἰτίων, ὅσα
<span class="lb" data-page="7.633" data-line="10" id="l7.633.10"></span>τε ψυχρὰ καὶ ὅσα θερμὰ ταῖς δυνάμεσίν ἐστι, τὸ κινεῖν ὀδυνηρῶς
<span class="lb" data-page="7.633" data-line="11" id="l7.633.11"></span>τὸ σῶμα. καὶ διὰ τοῦτο τοῖς τεταρταίοις πυρετοῖς
<span class="lb" data-page="7.633" data-line="12" id="l7.633.12"></span>καὶ τοῖς τριταίοις συνεισβάλλει ῥῖγος, καί τοι ὑπὸ χυμῶν
<span class="lb" data-page="7.633" data-line="13" id="l7.633.13"></span>ἐναντίων τῇ δυνάμει συνισταμένοις, ψυχρὸς μὲν γὰρ ὁ μελαγχολικὸς
<span class="lb" data-page="7.633" data-line="14" id="l7.633.14"></span>χυμὸς, θερμὸς δὲ ὁ τῆς ξανθῆς χολῆς. οὐχ ἁπλῶς
<span class="lb" data-page="7.633" data-line="15" id="l7.633.15"></span>δὲ πλεονάζειν αὐτοὺς ἔφην χρῆναι μέλλοντας ἐργάσασθαι ἢ
<span class="lb" data-page="7.633" data-line="16" id="l7.633.16"></span>φρίκην ἢ ῥῖγος, ἀλλὰ καὶ διὰ τῶν αἰσθητικῶν σωμάτων φέρεσθαι
<span class="lb" data-page="7.633" data-line="17" id="l7.633.17"></span>κινουμένους σφοδρότερον. ἐν ᾧ δὲ συννεύει μὲν εἰς
<span class="lb" data-page="7.633" data-line="18" id="l7.633.18"></span>τὸ βάθος τοῦ σώματος καὶ τὰ σπλάγχνα τὸ αἷμα, καὶ σὺν ﻿
<span class="pb" data-page="7.634" id="p7.634"></span>
<span class="lb" data-page="7.634" data-line="1" id="l7.634.1"></span>αὐτῷ δηλονότι καὶ ἡ θερμασία, ψυχρά τε καὶ ἄναιμα γίνεται
<span class="lb" data-page="7.634" data-line="2" id="l7.634.2"></span>τά τε κατὰ τὸ δέρμα μόρια καὶ σκελῶν καὶ χειρῶν τὰ τελευταῖα,
<span class="lb" data-page="7.634" data-line="3" id="l7.634.3"></span>διότι πλεῖστον ἀφέστηκε τῶν σπλάγχνων. ἐὰν μὲν
<span class="lb" data-page="7.634" data-line="4" id="l7.634.4"></span>οὖν ἐν τῷ βάθει συμβῇ σβεσθῆναι τὴν ἔμφυτον θερμασίαν,
<span class="lb" data-page="7.634" data-line="5" id="l7.634.5"></span>ἢ πνιγεῖσαν ὑπὸ τοῦ μὴ διαπνεῖσθαι πρὸς τοὐκτὸς, ἢ ἐκνικηθεῖσαν
<span class="lb" data-page="7.634" data-line="6" id="l7.634.6"></span>ὑπὸ τῶν ψυχρῶν αἰτίων, ἀποθνήσκει τὸ ζῶον·
<span class="lb" data-page="7.634" data-line="7" id="l7.634.7"></span>ἐὰν δὲ συννεύσῃ μὲν εἰς τὸ βάθος, ἀντίσχῃ δὲ τοῖς βιασαμένοις
<span class="lb" data-page="7.634" data-line="8" id="l7.634.8"></span>αἰτίοις ἀθροισθεῖσα, κατὰ τοῦτο καθάπερ ὄργανον γίνεται
<span class="lb" data-page="7.634" data-line="9" id="l7.634.9"></span>τῆς τῶν ἀλλοτρίων ἀποκριτικῆς δυνάμεως τῆς ἐν ἅπαντι
<span class="lb" data-page="7.634" data-line="10" id="l7.634.10"></span>μορίῳ τοῦ σώματος ὑπαρχούσης. πεφυκυῖα γὰρ ἤδη καὶ
<span class="lb" data-page="7.634" data-line="11" id="l7.634.11"></span>αὐτὴ καθ’ ἑαυτὴν ἐκκρίνειν τὰ λυποῦντα, πολλῷ μᾶλλον ἐργάζεται
<span class="lb" data-page="7.634" data-line="12" id="l7.634.12"></span>μετὰ τῆς ἐκ βάθους ἀναφερομένης θερμασίας, συνεκβαλλούσης
<span class="lb" data-page="7.634" data-line="13" id="l7.634.13"></span>αὐτὰ τῇ ῥύμῃ τῆς φορᾶς εἰς ὅ τι περ ἂν εὐπετέστερον
<span class="lb" data-page="7.634" data-line="14" id="l7.634.14"></span>αὐτῇ γένηται. πολλάκις μὲν οὖν διὰ τοῦ δέρματος
<span class="lb" data-page="7.634" data-line="15" id="l7.634.15"></span>ἐκβάλλει τὰ λυποῦντα, πολλάκις δὲ δι’ ἐμέτων καὶ τῆς κάτω
<span class="lb" data-page="7.634" data-line="16" id="l7.634.16"></span>γαστρός. οὐ μόνον δ’ ἐπὶ τῆς ξανθῆς ἢ μελαίνης χολῆς
<span class="lb" data-page="7.634" data-line="17" id="l7.634.17"></span>ῥῖγος, ἀλλὰ καὶ ἐπὶ τῷ ψυχρῷ πάνυ φλέγματι φιλεῖ γίνεσθαι·
<span class="lb" data-page="7.634" data-line="18" id="l7.634.18"></span>καλεῖ δὲ ὑαλώδη τὸν χυμὸν τοῦτον ὁ Πραξαγόρας.
<span class="lb" data-page="7.634" data-line="19" id="l7.634.19"></span>ἀλλὰ τό γε τοιοῦτον ῥῖγος οὔτε σφοδρόν ἐστι, καί τοι διαμένον
<span class="pb" data-page="7.635" id="p7.635"></span>
<span class="lb" data-page="7.635" data-line="1" id="l7.635.1"></span>ἡμέραις ἐνίοτε πλείοσιν ἐφεξῆς· ἡσυχαζόντων δὲ καὶ
<span class="lb" data-page="7.635" data-line="2" id="l7.635.2"></span>μηδόλως κινουμένων, ἡσυχάζει καὶ αὐτό· κινηθεῖσι δὲ εὐθέως
<span class="lb" data-page="7.635" data-line="3" id="l7.635.3"></span>ἕπεται κατὰ τὰ μέτρα τῆς κινήσεως, ἐπὶ μὲν ταῖς ἰσχυροτέραις
<span class="lb" data-page="7.635" data-line="4" id="l7.635.4"></span>καὶ συντόνοις κινήσεσι σφοδρότερον, ἐπὶ δὲ ταῖς
<span class="lb" data-page="7.635" data-line="5" id="l7.635.5"></span>ἀσθενέσι βραχύτερον. εἶδον τοῦτο τὸ σύμπτωμα γυναιξὶ
<span class="lb" data-page="7.635" data-line="6" id="l7.635.6"></span>μᾶλλον ἢ ἀνδράσι γινόμενον, καὶ γυναιξὶ ταῖς ἀργότατα διαιτωμέναις
<span class="lb" data-page="7.635" data-line="7" id="l7.635.7"></span>καὶ λουτροῖς ἐπὶ τροφῇ χρωμέναις. εἶδον δὲ καὶ
<span class="lb" data-page="7.635" data-line="8" id="l7.635.8"></span>νεανίσκῳ τινὶ τῶν ἡμετέρων συμφοιτητῶν ἐν Ἀλεξανδρείᾳ
<span class="lb" data-page="7.635" data-line="9" id="l7.635.9"></span>γινόμενον, ἡνίκα πρῶτον εἰς αὐτὴν κατεπλεύσαμεν ἐν ἀρχῇ
<span class="lb" data-page="7.635" data-line="10" id="l7.635.10"></span>φθινοπώρου. προσηνέγκατο δὲ οὗτος ἐφεξῆς ἡμέραις πλείοσι
<span class="lb" data-page="7.635" data-line="11" id="l7.635.11"></span>φοινίκων<span class="milestone ed2page" data-n="7.217" data-unit="ed2page" id="ed2page.7.217"></span> βαλάνους πολλὰς ἁπαλὰς καὶ νέας, ἐπὶ λουτροῖς
<span class="lb" data-page="7.635" data-line="12" id="l7.635.12"></span>τε καὶ πρὸ τούτων, ἦσαν δὲ οὐκ ἀκριβῶς αἵ γε πλείους
<span class="lb" data-page="7.635" data-line="13" id="l7.635.13"></span>αὐτῶν πέπειροι. συνέβη δὲ αὐτῷ τό γε πρῶτον ἀπὸ σφοδρᾶς
<span class="lb" data-page="7.635" data-line="14" id="l7.635.14"></span>ἄρξασθαι φρίκης ἐπὶ γυμνασίῳ τε καὶ λουτρῷ, δι’ ἣν
<span class="lb" data-page="7.635" data-line="15" id="l7.635.15"></span>καὶ προσδοκήσας πυρέξειν, κατεκλίθη τε καὶ σκεπάσας ἑαυτὸν
<span class="lb" data-page="7.635" data-line="16" id="l7.635.16"></span>ἱματίοις ἔμεινεν ἥσυχος. ὡς δὲ διελθούσης ὅλης τῆς
<span class="lb" data-page="7.635" data-line="17" id="l7.635.17"></span>νυκτὸς ἀπύρετος ἦν, ἐξανίστατο μὲν ἕωθεν ἐπὶ τὰ συνήθη,
<span class="lb" data-page="7.635" data-line="18" id="l7.635.18"></span>φρικώδης δ’ ἐν τούτῳ γιγνόμενος αὖθις κατακλιθεὶς ἡσύχαζεν
<span class="pb" data-page="7.636" id="p7.636"></span>
<span class="lb" data-page="7.636" data-line="1" id="l7.636.1"></span>ἄχρι τῆς κατὰ τὸ βαλανεῖον ὥρας. ἐξαναστάντι δὲ αὐτῷ πάλιν
<span class="lb" data-page="7.636" data-line="2" id="l7.636.2"></span>ὡς ἐπὶ τὸ λουτρὸν ἡ φρίκη μείζων ἐγένετο, καὶ ἦν τὸ
<span class="lb" data-page="7.636" data-line="3" id="l7.636.3"></span>σύμπτωμα ῥῖγος καὶ ἤδη μικρόν. τότ’ οὖν ἡγησάμενος ἐκ
<span class="lb" data-page="7.636" data-line="4" id="l7.636.4"></span>παντὸς τρόπου πυρέξειν, ἔτι καὶ μᾶλλον ἐφ’ ἡσυχίας αὑτὸν
<span class="lb" data-page="7.636" data-line="5" id="l7.636.5"></span>συνέσχεν. ἐπεὶ δὲ καὶ διὰ τῆς ἡμέρας ὅλης καὶ διὰ τῆς
<span class="lb" data-page="7.636" data-line="6" id="l7.636.6"></span>ἐπιούσης νυκτὸς ἀποπειρώμενος ἐξεῦρεν ἑαυτὸν ἐπὶ μὲν
<span class="lb" data-page="7.636" data-line="7" id="l7.636.7"></span>ταῖς μετρίαις κινήσεσι φρίττοντα, ῥιγοῦντα δὲ, εἴ ποτε μειζόνως
<span class="lb" data-page="7.636" data-line="8" id="l7.636.8"></span>κινηθείη, συμβούλοις ἡμῖν ἐχρῆτο περὶ τῶν ποιητέων.
<span class="lb" data-page="7.636" data-line="9" id="l7.636.9"></span>ἀναμνησθεὶς οὖν ἐγὼ κατὰ τὴν ἡμετέραν Ἀσίαν γυναικὶ
<span class="lb" data-page="7.636" data-line="10" id="l7.636.10"></span>τοιοῦτόν τι συμβεβηκὸς, ἀδεέστερόν τε τὸν ἑταῖρον ἐποίησα
<span class="lb" data-page="7.636" data-line="11" id="l7.636.11"></span>καὶ προὐτρεψάμην χρῆσθαι τοῖς θερμαίνουσί τε καὶ τέμνουσι
<span class="lb" data-page="7.636" data-line="12" id="l7.636.12"></span>πάχος χυμῶν ἐδέσμασί τε καὶ πόμασι καὶ φαρμάκοις. ἐκεῖνός
<span class="lb" data-page="7.636" data-line="13" id="l7.636.13"></span>τε οὖν οὕτω κατέστη, καὶ μετὰ ταῦτα τοῖς ὁμοίως πάσχουσιν
<span class="lb" data-page="7.636" data-line="14" id="l7.636.14"></span>ἐν ἀρχῇ μὲν ἔδωκα τὸ διὰ τῶν τριῶν πεπέρεων φάρμακον,
<span class="lb" data-page="7.636" data-line="15" id="l7.636.15"></span>ἐφεξῆς δὲ τὸ διὰ τῆς καλαμίνθης ἡμέτερον, εἶτα
<span class="lb" data-page="7.636" data-line="16" id="l7.636.16"></span>τὸ δι’ ὀποῦ Κυρηναϊκοῦ καὶ καστορίου συντιθέμενον, ὃ καὶ
<span class="lb" data-page="7.636" data-line="17" id="l7.636.17"></span>ταῖς τεταρταϊκαῖς περιόδοις ἐστὶν ὠφελιμώτατον, καὶ μάλισθ’
<span class="lb" data-page="7.636" data-line="18" id="l7.636.18"></span>ὅταν ὑπὸ ῥίγους σφοδροῦ χειμάζωνται. μὴ θαυμάσῃς δὲ
<span class="pb" data-page="7.637" id="p7.637"></span>
<span class="lb" data-page="7.637" data-line="1" id="l7.637.1"></span>παρὰ τοῖς παλαιοῖς ἰατροῖς εὑρὼν γεγραμμένον ἐπὶ τοῖς
<span class="lb" data-page="7.637" data-line="2" id="l7.637.2"></span>ἄνευ κρύους ῥίγεσιν ἐξ αὐτῆς τῆς ἐν τῷ σώματι διαθέσεως
<span class="lb" data-page="7.637" data-line="3" id="l7.637.3"></span>ὁρμωμένοις ἐξ ἀνάγκης ἕπεσθαι πυρετόν. οὔτε γὰρ λουτροῖς
<span class="lb" data-page="7.637" data-line="4" id="l7.637.4"></span>τοσούτοις ἐπὶ τροφαῖς οὔτ’ ἀργῷ βίῳ χρωμένοις τοῖς
<span class="lb" data-page="7.637" data-line="5" id="l7.637.5"></span>παλαιοῖς οὐδὲν τοιοῦτον συνέπιπτε· νυνὶ δ’ ἄμφω ταῦτα
<span class="lb" data-page="7.637" data-line="6" id="l7.637.6"></span>πλεονάσαντα καὶ τουτὶ τὸ καλούμενον ἀνεκθέρμαντον ῥῖγος
<span class="lb" data-page="7.637" data-line="7" id="l7.637.7"></span>ἐργάζεται, νέον τι καὶ ξένον σύμπτωμα, διὰ τὸ νέον τῆς
<span class="lb" data-page="7.637" data-line="8" id="l7.637.8"></span>διαίτης· ἅπασί τε τοῖς οὕτω παθοῦσιν ἤτοι τάσεως ἢ βάρους
<span class="lb" data-page="7.637" data-line="9" id="l7.637.9"></span>αἴσθησις γίνεται κατὰ τὸ δεξιὸν ὑποχόνδριον, ἔνθα κεῖται
<span class="lb" data-page="7.637" data-line="10" id="l7.637.10"></span>τὸ ἧπαρ, ἐμφραττομένων δηλονότι τῶν κατ’ αὐτὸ φλεβῶν
<span class="lb" data-page="7.637" data-line="11" id="l7.637.11"></span>ὑπὸ τοῦ πάχους τῶν χυμῶν. ὥσπερ δὲ βάρους καὶ
<span class="lb" data-page="7.637" data-line="12" id="l7.637.12"></span>τάσεως τῆς κατὰ τὸ σπλάγχνον οἱ πάσχοντες ἴσχουσιν αἴσθησιν,
<span class="lb" data-page="7.637" data-line="13" id="l7.637.13"></span>οὕτω καὶ τοῦ ῥίγους αἰσθάνονται διαφέροντος τοῦ ἐν
<span class="lb" data-page="7.637" data-line="14" id="l7.637.14"></span>τεταρταίοις τε καὶ τριταίοις πυρετοῖς. ἐν μὲν γὰρ τοῖς τεταρταίοις
<span class="lb" data-page="7.637" data-line="15" id="l7.637.15"></span>τοιοῦτο γίνεσθαί φασιν αὐτοῖς τὸ ῥῖγος, οἷόν περ
<span class="lb" data-page="7.637" data-line="16" id="l7.637.16"></span>ὅταν ὁδοιπορήσωσι διὰ κρύους ἰσχυροῦ. ὡσαύτως δὲ κατὰ
<span class="lb" data-page="7.637" data-line="17" id="l7.637.17"></span>τοὺς τριταίους καὶ τοὺς καύσους πυρετοὺς, ὡς ὑπὸ βελονῶν
<span class="lb" data-page="7.637" data-line="18" id="l7.637.18"></span>ὀξέων τε καὶ λεπτῶν κεντούμενοι τὰς σάρκας αἰσθάνονται
<span class="pb" data-page="7.638" id="p7.638"></span>
<span class="lb" data-page="7.638" data-line="1" id="l7.638.1"></span>πολλάκις. ἐγὼ μὲν οὖν καὶ αὐτὸς ἄπειρός εἰμι τοῦ τῶν τεταρταίων
<span class="lb" data-page="7.638" data-line="2" id="l7.638.2"></span>ῥίγους, ἔμπειρος δὲ θατέρου, τετράκις μὲν ἐν
<span class="lb" data-page="7.638" data-line="3" id="l7.638.3"></span>νεότητι πυρέξας τριταῖον πυρετὸν, καῦσον δὲ ἅπαξ. ὥστε
<span class="lb" data-page="7.638" data-line="4" id="l7.638.4"></span>ἔχω μαρτυρεῖν τῇ λελεγμένῃ τοῦ ῥίγους ποιότητι κατὰ τοιαῦτα
<span class="lb" data-page="7.638" data-line="5" id="l7.638.5"></span>παθήματα. τὸ δὲ τῶν τεταρταίων οἱ πειραθέντες ἄχρι
<span class="lb" data-page="7.638" data-line="6" id="l7.638.6"></span>καὶ τῶν ὀστῶν φασι διήκειν, ὅταν ᾖ σφοδρὸν, ὅμοιον ὑπάρχον
<span class="lb" data-page="7.638" data-line="7" id="l7.638.7"></span>τοῖς ἐκ τοῦ περιέχοντος ἰσχυρῶς ψυχροῦ γιγνομένοις ῥίγεσιν.
<span class="lb" data-page="7.638" data-line="8" id="l7.638.8"></span>ἀλλὰ καὶ τοῦτ’ ἔχομεν προσθεῖναι τριταίοις τε καὶ
<span class="lb" data-page="7.638" data-line="9" id="l7.638.9"></span>καύσοις πυρετοῖς, οὐχ ὑπάρχον τοῖς τεταρταίοις. καὶ γὰρ
<span class="lb" data-page="7.638" data-line="10" id="l7.638.10"></span>διψῶσιν οἱ πλεῖστοι καὶ θερμασίας αἰσθάνονται κατὰ τὸ
<span class="lb" data-page="7.638" data-line="11" id="l7.638.11"></span>βάθος ἐν αὐτῷ τοῦ ῥίγους τῷ χρόνῳ, ὧν οὐδέτερον ὑπάρχει
<span class="lb" data-page="7.638" data-line="12" id="l7.638.12"></span>τοῖς ἐν τεταρταίῳ πυρετῷ ῥιγοῦσιν.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg053.1st1K-grc1:3">
<span class="pb page1" data-page="7.672" id="p7.672"></span>
<span class="milestone ed1page page1" data-n="3.374" data-unit="ed1page" id="ed1page.3.374"></span>
<span class="milestone ed2page page1" data-n="7.180" data-unit="ed2page" id="ed2page.7.180"></span>
          <p>
<span class="lb" data-page="7.672" data-line="10" id="l7.672.10"></span>Ἴσως οὖν ἄμεινον ἡμᾶς ἐπισκέψασθαι τὴν
<span class="lb" data-page="7.672" data-line="11" id="l7.672.11"></span>αἰτίαν ἥτις ποτέ ἐστι, δι’ ἣν γηράσκει τά τε ζῶα καὶ τὰ φυτὰ
<span class="lb" data-page="7.672" data-line="12" id="l7.672.12"></span>σύμπαντα. φαίνεται γὰρ δὴ ξηραινόμενα καὶ τοιοῦτόν τι
<span class="lb" data-page="7.672" data-line="13" id="l7.672.13"></span>πάθος εἶναι τὸ γῆρας, εἰ καί τινες ἑτέρως ὑπέλαβον, ψυχρούς
<span class="lb" data-page="7.672" data-line="14" id="l7.672.14"></span>τε καὶ ὑγροὺς ἀποφηνάμενοι τοὺς γέροντας· ἐπιδέδεικται δὲ
<span class="lb" data-page="7.672" data-line="15" id="l7.672.15"></span>αὐτῶν ἡ αἰτία τῆς ἀπάτης ἐν τοῖς περὶ κράσεων γράμμασιν.
<span class="lb" data-page="7.672" data-line="16" id="l7.672.16"></span>ἆρ’ οὖν διὰ τοῦτο ξηραίνεται, δι’ ὃ λέγουσί τινες,
<span class="lb" data-page="7.672" data-line="17" id="l7.672.17"></span>ὡς ἡ σύμφυτος τοῖς ζώοις θερμασία καθάπερ τι πῦρ ὑπάρχουσα,
<span class="lb" data-page="7.672" data-line="18" id="l7.672.18"></span>τὴν αὔξησιν ἐκ τῆς ὕλης, ὅθεν ἀνάπτεται, λαμβάνει;
<span class="pb" data-page="7.673" id="p7.673"></span>
<span class="lb" data-page="7.673" data-line="1" id="l7.673.1"></span>ταύτῃ γὰρ ἐνδέδεται καὶ ταύτης ἀχώριστός ἐστι, καὶ πάντα
<span class="lb" data-page="7.673" data-line="2" id="l7.673.2"></span>ἐκ ταύτης ἐστὶν αὐτῇ. τὰ μὲν οὖν νεογενῆ ζῶν, καθάπερ
<span class="lb" data-page="7.673" data-line="3" id="l7.673.3"></span>καὶ τὰ φυτὰ, σύμπαντά ἐστιν ὑγρὰ, καὶ διὰ τοῦθ’ ὥσπερ
<span class="lb" data-page="7.673" data-line="4" id="l7.673.4"></span>ἐγκαταπνιγομένη τῷ πλήθει τῆς ὑγρότητος ἑαυτὴν ἀναφέρει
<span class="lb" data-page="7.673" data-line="5" id="l7.673.5"></span>μόλις, ὁμιχλώδης τέ τις οὖσα καὶ βραδεῖα καὶ δυσκίνητος·
<span class="lb" data-page="7.673" data-line="6" id="l7.673.6"></span>ἐν δὲ τῷ χρόνῳ προϊόντι <span class="milestone ed2page" data-n="7.181" data-unit="ed2page" id="ed2page.7.181"></span>καὶ ταύτης περιγίνεται, καὶ
<span class="lb" data-page="7.673" data-line="7" id="l7.673.7"></span>τῆς ὕλης ἐγκρατὴς ἁπάσης καθίσταται. καὶ οὕτως οὐχ ὁμιχλώδης
<span class="lb" data-page="7.673" data-line="8" id="l7.673.8"></span>ἐστὶ καὶ θολερὰ καὶ καπνώδης, ἀλλὰ καθαρά τε καὶ
<span class="lb" data-page="7.673" data-line="9" id="l7.673.9"></span>αἰθερώδης γινομένη, τὰς ἑαυτῆς κινήσεις ἁπάσας ἀκωλύτως
<span class="lb" data-page="7.673" data-line="10" id="l7.673.10"></span>ἐπιδείκνυται, καὶ τὸ σύμπαν εἰπεῖν, ὥσπερ αἱ φλόγες, ὅταν
<span class="lb" data-page="7.673" data-line="11" id="l7.673.11"></span>ἐμπέσωσιν ὑγροῖς ξύλοις, ἐν ἀρχῇ μὲν ὑποτύφονταί τε καὶ
<span class="lb" data-page="7.673" data-line="12" id="l7.673.12"></span>οἷον καταπνίγονται μικραὶ παντάπασιν οὖσαι καὶ ἀσθενεῖς,
<span class="lb" data-page="7.673" data-line="13" id="l7.673.13"></span>ἐν δὲ τῷ χρόνῳ προήκοντι κατὰ βραχὺ μὲν ἐκλάμπουσί τε καὶ
<span class="lb" data-page="7.673" data-line="14" id="l7.673.14"></span>αὔξονται, κατὰ βραχὺ δὲ τῆς ὕλης ἐγκρατεῖς γίνονται, καὶ
<span class="lb" data-page="7.673" data-line="15" id="l7.673.15"></span>τέλος ἐπὶ μήκιστον αἴρονται μέγεθος, ὅταν ἁπάσης κρατήσωσιν,
<span class="lb" data-page="7.673" data-line="16" id="l7.673.16"></span>ὅπερ ἐστὶν αὐταῖς ἀκμή τε καὶ ῥώμη· κᾄπειτα ἐντεῦθεν
<span class="lb" data-page="7.673" data-line="17" id="l7.673.17"></span>ἤδη τῆς τροφῆς ἐπιλειπούσης ταύτης, μαραίνονταί
<span class="lb" data-page="7.673" data-line="18" id="l7.673.18"></span>τε καὶ σβέννυνται· κατὰ τὸν αὐτὸν τρόπον ἡ ἐν ἡμῖν, φασι,
<span class="pb" data-page="7.674" id="p7.674"></span>
<span class="lb" data-page="7.674" data-line="1" id="l7.674.1"></span>θερμότης ἐνδεδεμένη τῷ τοῦ ζώου σώματι καθάπερ ὕλῃ τινὶ,
<span class="lb" data-page="7.674" data-line="2" id="l7.674.2"></span>τὸ μὲν πρῶτον ὑγρά τίς ἐστι καὶ ἀσθενὴς, αὐξανομένη δὲ
<span class="lb" data-page="7.674" data-line="3" id="l7.674.3"></span>μέχρι τῆς τῶν ἀκμαζόντων ἡλικίας ἐκλάμπει τε καὶ αὐξάνεται
<span class="lb" data-page="7.674" data-line="4" id="l7.674.4"></span>καὶ ἐπὶ πλεῖστον αἴρεται μεγέθους καὶ μιμεῖται τοῦ πυρὸς τὴν
<span class="lb" data-page="7.674" data-line="5" id="l7.674.5"></span>φλόγα· τοὐντεῦθεν δὲ τροφῆς ἀπορίᾳ μαραίνεται κατὰ
<span class="lb" data-page="7.674" data-line="6" id="l7.674.6"></span>βραχὺ, καὶ τοῦτό ἐστι τὸ γῆρας, ὕστερον δὲ ἤδη καὶ ἀποσβέννυται
<span class="lb" data-page="7.674" data-line="7" id="l7.674.7"></span>παντελῶς, ὅπερ ἐστὶν ὁ θάνατος. οὗτος ὁ λόγος εὐδοκιμεῖ
<span class="lb" data-page="7.674" data-line="8" id="l7.674.8"></span>παρὰ πᾶσιν ὀλίγου δεῖν τοῖς νεωτέροις ἰατροῖς τε
<span class="lb" data-page="7.674" data-line="9" id="l7.674.9"></span>καὶ φιλοσόφοις, οὐκ ὢν ἀληθὴς, ἐμοὶ γοῦν κριτῇ, παραβάλλων
<span class="lb" data-page="7.674" data-line="10" id="l7.674.10"></span>γέ τοι τὴν φλόγα τοῦ πυρὸς τῇ τῶν ζώων θερμασίᾳ,
<span class="lb" data-page="7.674" data-line="11" id="l7.674.11"></span>μηδὲ τοῦτ’ αἰσθανόμενος, ὡς ταῖς μὲν φλοξὶν ἡ γένεσις ἐκ
<span class="lb" data-page="7.674" data-line="12" id="l7.674.12"></span>τῆς κατὰ τὴν ὕλην ἐστὶ φθορᾶς, ὅθεν περιεξάπτονται, τὰ
<span class="lb" data-page="7.674" data-line="13" id="l7.674.13"></span>ζῶα δὲ οὐχ οὕτως ὑπὸ τοῦ διαπλάττοντος αὐτὰ τῆς ἐμφύτου
<span class="lb" data-page="7.674" data-line="14" id="l7.674.14"></span>θερμότητος ἔτυχεν, ἀλλ’ ὡς αὐξηθησόμενα καὶ διοικηθησόμενα
<span class="lb" data-page="7.674" data-line="15" id="l7.674.15"></span>παρ’ αὐτῆς, οὐδέ ἐστί τις χρόνος ἐν ᾧ διὰ πάσης αὐτῆς
<span class="lb" data-page="7.674" data-line="16" id="l7.674.16"></span>οὐκ ἐκτέταται τὸ σύμφυτον ἡμῖν θερμὸν δυνάμεις ἔχον, οὐχ
<span class="lb" data-page="7.674" data-line="17" id="l7.674.17"></span>αἷς διαπλάττει μόνον, ἀλλὰ καὶ πολλὰς ἑτέρας. καὶ γὰρ ἕλκει
<span class="lb" data-page="7.674" data-line="18" id="l7.674.18"></span>τὴν τροφὴν ἐφ’ ἑαυτὸ, καὶ τὴν ὕλην διοικεῖ καὶ προστίθησι
<span class="pb" data-page="7.675" id="p7.675"></span>
<span class="lb" data-page="7.675" data-line="1" id="l7.675.1"></span>καὶ προσφύει καὶ ὁμοιοῖ, καὶ συλλήβδην εἰπεῖν ἅπαντα
<span class="lb" data-page="7.675" data-line="2" id="l7.675.2"></span>τἀναντία ταῖς φλοξὶν ἀπεργάζεται περὶ τὴν σύμφυτον ὕλην
<span class="lb" data-page="7.675" data-line="3" id="l7.675.3"></span>ἑαυτῇ. τίς γὰρ φλὸξ αὐξάνει ὕλην, ᾗπερ ἐνεδέθη; τίς δ’
<span class="lb" data-page="7.675" data-line="4" id="l7.675.4"></span>ἐκείνῃ τὴν τροφὴν ἐξομοιοῖ μᾶλλόν περ ἢ τὴν ὕλην ἑαυτῇ;
<span class="lb" data-page="7.675" data-line="5" id="l7.675.5"></span>τίς δὲ τοσαύτας μηχανὰς ἕνεκα τοῦ διασώζεσθαι ὕλην ἐξευρίσκει,
<span class="lb" data-page="7.675" data-line="6" id="l7.675.6"></span>τὰ μὲν ἀμφιεννῦσα καὶ ἀποστέγουσα τῶν μορίων, ὡς
<span class="lb" data-page="7.675" data-line="7" id="l7.675.7"></span>μηδὲν αὐτοῖς ἔξωθεν πλεονάζειν, τὰ δὲ διατρυπῶσα καὶ ἀνευρύνουσα
<span class="lb" data-page="7.675" data-line="8" id="l7.675.8"></span>καὶ ὀχετοὺς ἐντιθεῖσα, τοὺς μὲν ὥσθ’ ἕλκειν δι’ αὐτῶν
<span class="lb" data-page="7.675" data-line="9" id="l7.675.9"></span>τὴν τροφὴν, τοὺς δ’ εἰς ἀνάψυξίν τε καὶ ἀναπνοὴν, ἐξοχετεύουσά
<span class="lb" data-page="7.675" data-line="10" id="l7.675.10"></span>τε τὰ περιττώματα, δι’ ἄλλων μὲν τὰ παχέα, δι’
<span class="lb" data-page="7.675" data-line="11" id="l7.675.11"></span>ἄλλων δὲ τὰ λεπτά; λάθοιμ’ ἂν ἐνταῦθα μεταφέρων ἅπασαν
<span class="lb" data-page="7.675" data-line="12" id="l7.675.12"></span>τὴν περὶ χρείας μορίων πραγματείαν, εἰ τὰ τῆς φύσεως
<span class="lb" data-page="7.675" data-line="13" id="l7.675.13"></span>ἔργα πάνθ’ ἑξῆς καταλέγοιμι. καὶ μὴν ταὐτὸν εἶναί φασιν
<span class="lb" data-page="7.675" data-line="14" id="l7.675.14"></span>ἔμφυτον θερμὸν καὶ φύσιν οἱ τῆς εἰρημένης δόξης ἡγεμόνες.
<span class="lb" data-page="7.675" data-line="15" id="l7.675.15"></span>οὔκουν ὀρθῶς ὁμοιοῦσι καὶ παραβάλλουσιν αὐτὸ ταῖς
<span class="lb" data-page="7.675" data-line="16" id="l7.675.16"></span>φλοξὶ καὶ φθείρειν οἴονται τὰ σώματα τοῦτο. Ἱπποκράτης
<span class="lb" data-page="7.675" data-line="17" id="l7.675.17"></span>εἶπε, καὶ ἀποκτείνει τοίνυν ἡμᾶς τὸ θερμὸν, ὅπερ <span class="milestone ed1page" data-n="3.375" data-unit="ed1page" id="ed1page.3.375"></span>ἔφυσε
<span class="lb" data-page="7.675" data-line="18" id="l7.675.18"></span>τὰ σώματα. πρῶτον μὲν δὴ φήσομεν, ὦ βέλτιστοι, ﻿
<span class="pb" data-page="7.676" id="p7.676"></span>
<span class="lb" data-page="7.676" data-line="1" id="l7.676.1"></span>τῶν γνησίων οὐκ ἔστιν Ἱπποκράτους βιβλίων, ἐν ᾧ τοῦτο
<span class="lb" data-page="7.676" data-line="2" id="l7.676.2"></span>λέγεται. δεύτερον δὲ, εἰ καὶ δόγμα ἐστὶν Ἱπποκράτους,
<span class="lb" data-page="7.676" data-line="3" id="l7.676.3"></span>ἐχρῆν ἐξηγεῖσθαι αὐτὸ ὅπως εἴρηται, καί τινα φέρειν ἀπόδειξιν.
<span class="lb" data-page="7.676" data-line="4" id="l7.676.4"></span>εἰ δὲ ἐξ ὧν ἀποροῦσιν ἀποδείξεων, ἐκ τούτων πιστεύεσθαι
<span class="lb" data-page="7.676" data-line="5" id="l7.676.5"></span>δικαιοῦσιν, οὐκ ὀρθῶς γινώσκουσιν. ἀληθὲς μέν
<span class="lb" data-page="7.676" data-line="6" id="l7.676.6"></span>ἐστι τὸ διὰ τὴν ἔμφυτον θερμότητα γηράσκειν τε τὰ σώματα
<span class="lb" data-page="7.676" data-line="7" id="l7.676.7"></span><span class="milestone ed2page" data-n="7.182" data-unit="ed2page" id="ed2page.7.182"></span>καὶ τελευτῶντα διαφθείρεσθαι· ψευδὴς δὲ ὁ τρόπος ὃν
<span class="lb" data-page="7.676" data-line="8" id="l7.676.8"></span>οὗτοί φασιν. οὐ γὰρ ὡς ἡ φλὸξ τὰ ξύλα, ταύτῃ καὶ τὸ
<span class="lb" data-page="7.676" data-line="9" id="l7.676.9"></span>σύμφυτον θερμὸν τῶν ζώων ἀναλίσκει τὰ σώματα· τουτὶ
<span class="lb" data-page="7.676" data-line="10" id="l7.676.10"></span>μὲν γὰρ ἴσως οἰκεῖόν ἐστι τοῖς ὑπὸ τῶν πυρετῶν διαφθειρομένοις
<span class="lb" data-page="7.676" data-line="11" id="l7.676.11"></span>παράδειγμα, καὶ τό γε παρ’ Ἱπποκράτους λεγόμενον
<span class="lb" data-page="7.676" data-line="12" id="l7.676.12"></span>ἐν τῇ προγεγραφυίᾳ ῥήσει τοιοῦτόν τι δηλοῦν ἔοικε· τὸ
<span class="lb" data-page="7.676" data-line="13" id="l7.676.13"></span>μέν τοι ξηραίνεσθαι τὰ σώματα κατά τινα φυσικὴν ἀκολουθίαν,
<span class="lb" data-page="7.676" data-line="14" id="l7.676.14"></span>καὶ γίνεσθαι τοῦτο διὰ τὴν ἔμφυτον θερμότητα, παντὸς
<span class="lb" data-page="7.676" data-line="15" id="l7.676.15"></span>μᾶλλον ἀληθές ἐστιν, ὡς κᾀν τῷ πρώτῳ τῶν ὑγιεινῶν
<span class="lb" data-page="7.676" data-line="16" id="l7.676.16"></span>ἐπιδέδεικται, ῥηθῆναι δὲ ἀναγκαῖόν ἐστι τῷ λόγῳ καὶ νῦν
<span class="lb" data-page="7.676" data-line="17" id="l7.676.17"></span>οὐδὲν ἧττον.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg054.1st1K-grc1:16">
<span class="pb page1" data-page="7.730" id="p7.730"></span>
<span class="milestone ed1page page1" data-n="3.357" data-unit="ed1page" id="ed1page.3.357"></span>
<span class="milestone ed2page page1" data-n="7.321" data-unit="ed2page" id="ed2page.7.321"></span>
          <p>
<span class="lb" data-page="7.730" data-line="3" id="l7.730.3"></span>Κιρσοὺς δὲ καὶ τὰς ἄλλας ἁπάσας φλέβας
<span class="lb" data-page="7.730" data-line="4" id="l7.730.4"></span>εὐρυνομένας ὀνομάζουσιν οἱ παλαιοί. κιρσοὺς δὲ καὶ ταύτας
<span class="lb" data-page="7.730" data-line="5" id="l7.730.5"></span>οἱ νεώτεροι καλοῦσιν ἰατροὶ, τὸ ι΄ στοιχεῖον μετὰ τοῦ κ΄
<span class="lb" data-page="7.730" data-line="6" id="l7.730.6"></span>στοιχείου τιθέντες, οὐ καθάπερ οἱ Ἀθηναῖοι. γίνονται δὲ
<span class="lb" data-page="7.730" data-line="7" id="l7.730.7"></span>καὶ κατὰ τὰ σκέλη κιρσοὶ διὰ ἀῤῥωστίαν τῶν τῇδε φλεβῶν,
<span class="lb" data-page="7.730" data-line="8" id="l7.730.8"></span>καὶ μᾶλλον ὅταν αἷμα παχὺ πλεονάζῃ κατὰ τὸ σῶμα. περιτοναίου
<span class="lb" data-page="7.730" data-line="9" id="l7.730.9"></span>δὲ τρωθέντος, ἢ ῥαγέντος, εἶτα μὴ συμφύντος, ὄγκος
<span class="lb" data-page="7.730" data-line="10" id="l7.730.10"></span>μαλακὸς γίνεται κατὰ τὸ χωρίον. εἰ δὲ καὶ κατὰ τὸν βουβῶνα
<span class="lb" data-page="7.730" data-line="11" id="l7.730.11"></span>γένοιτο, καλοῦσι βουβωνοκήλην. εἰ δὲ κατὰ τὸν ὀμφαλὸν
<span class="lb" data-page="7.730" data-line="12" id="l7.730.12"></span>συμβαίη τοῦτο, καλοῦσιν ἐξομφάλους ἔνιοι τῶν ἰατρῶν τοὺς
<span class="lb" data-page="7.730" data-line="13" id="l7.730.13"></span>ᾧδε πάσχοντας. ἔστι δ’ οὐ τοῦ περιτοναίου μόνου οὐδὲν τῶν
<span class="lb" data-page="7.730" data-line="14" id="l7.730.14"></span>παθῶν τούτων, ἀλλὰ χρὴ πάντως καὶ τὴν τοῦ μυὸς ἀπονεύρωσιν
<span class="lb" data-page="7.730" data-line="15" id="l7.730.15"></span>παθεῖν, ἣν ἐν ταῖς ἀνατομικαῖς ἐγχειρήσεσιν ὁποία τίς
<span class="lb" data-page="7.730" data-line="16" id="l7.730.16"></span>ἐστιν ἐδήλωσα. ταυτὶ μὲν οὖν τὰ πάθη τῶν ἐγκαρσίων μυῶν
<span class="lb" data-page="7.730" data-line="17" id="l7.730.17"></span>ἐστιν, αἱ δ’ ἐν τῷ βουβῶνι κῆλαι τῶν λοξῶν, ἤτοι ῥηγνυμένης,
<span class="lb" data-page="7.730" data-line="18" id="l7.730.18"></span>ἢ ἀνευρυσμένης αὐτῶν τῆς κατὰ τοῦτο τὸ χωρίον ἀπονευρώσεως
<span class="pb" data-page="7.731" id="p7.731"></span>
<span class="lb" data-page="7.731" data-line="1" id="l7.731.1"></span>ἅμα τῷ περιτοναίῳ χιτῶνι. γίγνονται δὲ καὶ ἄλλοι
<span class="lb" data-page="7.731" data-line="2" id="l7.731.2"></span>τῶν ταύτῃ χωρίων ὄγκοι, διά τι τῶν ὑποκειμένων σπλάγχνων
<span class="lb" data-page="7.731" data-line="3" id="l7.731.3"></span>ἐξαιρόμενον. εἴρηται δὲ καὶ τὰ πάθη τὰ τοὺς ὄγκους αὐτῶν
<span class="lb" data-page="7.731" data-line="4" id="l7.731.4"></span>ἐργαζόμενα. φλεγμοναὶ γάρ εἰσι καὶ σκίῤῥοι καὶ ἀποστήματα
<span class="lb" data-page="7.731" data-line="5" id="l7.731.5"></span>καὶ ὅσα τοιαῦτα. κατὰ δὲ τοὺς ὑδερικοὺς ἀθροίζεται
<span class="lb" data-page="7.731" data-line="6" id="l7.731.6"></span>ταύτῃ πλῆθος, ὑδατῶδες μὲν ἐν τοῖς ἀσκίταις, πνευματῶδες
<span class="lb" data-page="7.731" data-line="7" id="l7.731.7"></span>δὲ ἐν τοῖς τυμπανίταις, φλεγματῶδες δὲ ἐν τοῖς ἀνὰ σάρκα
<span class="lb" data-page="7.731" data-line="8" id="l7.731.8"></span>καὶ λευκοφλεγματίαις ὀνομαζομένοις.
</p>
        </article>

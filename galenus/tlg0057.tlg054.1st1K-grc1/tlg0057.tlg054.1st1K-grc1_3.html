<article xmlns="http://www.w3.org/1999/xhtml" id="urn:cts:greekLit:tlg0057.tlg054.1st1K-grc1:3">
<span class="pb page1" data-page="7.715" id="p7.715"></span>
<span class="milestone ed1page page1" data-n="3.354" data-unit="ed1page" id="ed1page.3.354"></span>
<span class="milestone ed2page page1" data-n="7.315" data-unit="ed2page" id="ed2page.7.315"></span>
          <p>
<span class="lb" data-page="7.715" data-line="1" id="l7.715.1"></span>Ὅταν δὲ ἐν τῷ χρόνῳ κρατήσῃ μὲν ἡ φύσις,
<span class="lb" data-page="7.715" data-line="2" id="l7.715.2"></span>πεφθῇ δὲ σύμπαν τὸ ῥεῦμα, καὶ γένηται πύον, ἐκτὸς ὠθεῖται
<span class="lb" data-page="7.715" data-line="3" id="l7.715.3"></span>τῆς σαρκὸς, ὑπὸ τῆς ἐν αὐτῇ δυνάμεως ἀποκριτικῆς τῶν
<span class="lb" data-page="7.715" data-line="4" id="l7.715.4"></span>ἀλλοτρίων. ἔνθα μὲν οὖν ἤτοι πόρος ἐστὶ φυσικὸς ἀξιόλογος,
<span class="lb" data-page="7.715" data-line="5" id="l7.715.5"></span>οἷον ὀχετός τις ἐκροῆς περιττωμάτων παρεσκευασμένος,
<span class="lb" data-page="7.715" data-line="6" id="l7.715.6"></span>ἢ αὐτὸ τὸ χωρίον ἐνταῦθα ἀραιὸν, τοῦ πύου τὸ μέν τι διαπνεῖται,
<span class="lb" data-page="7.715" data-line="7" id="l7.715.7"></span>τὸ δὲ αἰσθητῶς ἐκρεῖ· ἔνθα δὲ περίκειται τὸ δέρμα
<span class="lb" data-page="7.715" data-line="8" id="l7.715.8"></span>πυκνὸν καὶ σκληρὸν, οἷον τὸ ἔξωθεν ἡμῶν ἐστιν, ἴσχεται
<span class="lb" data-page="7.715" data-line="9" id="l7.715.9"></span>ἐνταῦθα τὸ πύον, ἀφίστησί τε τῆς ὑποκειμένης αὐτῷ σαρκὸς,
<span class="lb" data-page="7.715" data-line="10" id="l7.715.10"></span>εἶτα καὶ διαβιβρώσκει τῇ δριμύτητι καὶ διεξέρχεται πρὸς τοὐκτὸς,
<span class="lb" data-page="7.715" data-line="11" id="l7.715.11"></span>εἰ μή τις φθάσῃ σχάσας αὐτό. κρατηθείσης δὲ τῆς φύσεως
<span class="lb" data-page="7.715" data-line="12" id="l7.715.12"></span>ὑπὸ τοῦ ῥεύματος, οὐκέτι εἰς πύον, ἀλλ’ εἰς <span class="milestone ed1page" data-n="3.355" data-unit="ed1page" id="ed1page.3.355"></span>ἀλλόκοτόν
<span class="lb" data-page="7.715" data-line="13" id="l7.715.13"></span>τινα μεταβολὴν ἄλλοτε ἀλλοίαν ἀφικνεῖται τὸ αἷμα.
<span class="lb" data-page="7.715" data-line="14" id="l7.715.14"></span>καλεῖται δὲ κοινῇ μὲν σύμπαντα τὰ τοιαῦτα πρὸς τῶν πλείστων
<span class="lb" data-page="7.715" data-line="15" id="l7.715.15"></span>ἰατρῶν ἀποστήματα, καὶ μάλισθ’ ὅσα διὰ βάθους ἔνδον
<span class="lb" data-page="7.715" data-line="16" id="l7.715.16"></span>ἐστίν· ἔνιοι δὲ οὐχ ἅπαντα προσαγορεύειν οὕτω δικαιοῦσιν,
<span class="lb" data-page="7.715" data-line="17" id="l7.715.17"></span>ἀλλ’ ἐκεῖνα μόνον, ὅσα τὴν ἀλλοίωσιν εἰς διαφθορὰν ἑτέραν
<span class="lb" data-page="7.715" data-line="18" id="l7.715.18"></span>τινὰ, οὐκ εἰς τὸ συνηθές τε καὶ χρηστὸν ἴσχει πύον. ὡς τά γε
<span class="pb" data-page="7.716" id="p7.716"></span>
<span class="lb" data-page="7.716" data-line="1" id="l7.716.1"></span>ἐκπυΐσκοντα ἅπαντα <span class="milestone ed2page" data-n="7.316" data-unit="ed2page" id="ed2page.7.316"></span>τινὲς μὲν ἐμπυήματα προσαγορεύουσιν,
<span class="lb" data-page="7.716" data-line="2" id="l7.716.2"></span>ἔνιοι δὲ διαπυήματα, καθάπερ καὶ αὐτὸ ἐκπυΐσκειν,
<span class="lb" data-page="7.716" data-line="3" id="l7.716.3"></span>καὶ διαπυΐσκειν· ἔνιοι δὲ οὐχ οὕτως, ἀλλ’ ὅταν ἐν σπλάγχνῳ
<span class="lb" data-page="7.716" data-line="4" id="l7.716.4"></span>γένηταί τι τοιοῦτον, ἐκεῖνο μόνον ἐμπύημα προσαγορεύουσι,
<span class="lb" data-page="7.716" data-line="5" id="l7.716.5"></span>καὶ τοὺς οὕτω πάσχοντας ἐμπύους· ἄλλοι δ’ αὖ τινες ἰατροὶ
<span class="lb" data-page="7.716" data-line="6" id="l7.716.6"></span>μόνους ἐκείνους ὀνομάζειν ἐμπύους δικαιοῦσιν, οἷς ἤθροισται
<span class="lb" data-page="7.716" data-line="7" id="l7.716.7"></span>πύον ἐν τῇ μεταξὺ θώρακός τε καὶ πνεύμονος χώρᾳ. τῶν
<span class="lb" data-page="7.716" data-line="8" id="l7.716.8"></span>μὲν οὖν ὀνομάτων, ὅπερ ἀεί μοι λέλεκται, φροντίζειν χρὴ τοσοῦτον,
<span class="lb" data-page="7.716" data-line="9" id="l7.716.9"></span>ὡς ἑρμηνεύεσθαι σαφῶς τὸ δηλούμενον· αὐτὰ δὲ
<span class="lb" data-page="7.716" data-line="10" id="l7.716.10"></span>τὰ πράγματα, περὶ ὧν ὁ λόγος, εὑρίσκειν οὕτως σπουδαστέον,
<span class="lb" data-page="7.716" data-line="11" id="l7.716.11"></span>ὡς μηδὲν ἐξ αὐτῶν διαλάθοι. σύμπαντα γὰρ ταῦτα
<span class="lb" data-page="7.716" data-line="12" id="l7.716.12"></span>παρασκευαστικὰ πρὸς τὴν θεραπευτικήν εἰσι μέθοδον, ἐν ᾗ
<span class="lb" data-page="7.716" data-line="13" id="l7.716.13"></span>τὰς διαθέσεις, οὐ τὰς προσηγορίας αὐτῶν ἰώμεθα. τούτων
<span class="lb" data-page="7.716" data-line="14" id="l7.716.14"></span>τοίνυν ἀεὶ μεμνημένους ἐπὶ τὰ λείποντα αὖθις τῶν πραγμάτων
<span class="lb" data-page="7.716" data-line="15" id="l7.716.15"></span>ἰτέον.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg054.1st1K-grc1:4">
<span class="pb page1" data-page="7.716" id="p7.716"></span>
<span class="milestone ed1page page1" data-n="3.355" data-unit="ed1page" id="ed1page.3.355"></span>
<span class="milestone ed2page page1" data-n="7.316" data-unit="ed2page" id="ed2page.7.316"></span>
          <p>
<span class="lb" data-page="7.716" data-line="16" id="l7.716.16"></span>Ὅταν ἀποδείρῃ τὰ σώματα τὸ πύον, ἀποστήσῃ
<span class="lb" data-page="7.716" data-line="17" id="l7.716.17"></span>τε καὶ διαστήσῃ τῶν ὑποκειμένων τὰ περιέχοντα, κᾄπειτα
<span class="lb" data-page="7.716" data-line="18" id="l7.716.18"></span>κενωθέντος αὐτοῦ καθ’ ὁντιναοῦν τρόπον, ἀδυνατήσει
<span class="lb" data-page="7.716" data-line="19" id="l7.716.19"></span>τὰ διαστάντα τὴν ἀρχαίαν ἀπολαβεῖν κατάστασιν, ὀνομάζεται
<span class="pb" data-page="7.717" id="p7.717"></span>
<span class="lb" data-page="7.717" data-line="1" id="l7.717.1"></span>τὸ πάθος κόλπος. εἰ δὲ μὴ ταχέως τις αὐτὸν θεραπεύσῃ,
<span class="lb" data-page="7.717" data-line="2" id="l7.717.2"></span>τυλοῦται καὶ σκληρὸς γίνεται τῷ χρόνῳ, καὶ οὐχ οἷός τέ ἐστι
<span class="lb" data-page="7.717" data-line="3" id="l7.717.3"></span>κολλᾶσθαι τοῖς ὑποκειμένοις αὐτῷ. προστέλλεται μέντοι ξηρανθεὶς
<span class="lb" data-page="7.717" data-line="4" id="l7.717.4"></span>ὑπό τε φαρμάκων καὶ διαίτης, ὡς δοκεῖν ὑγιὲς ἀμέμπτως
<span class="lb" data-page="7.717" data-line="5" id="l7.717.5"></span>ὑπάρχειν τὸ μόριον. εἰ μὲν δὴ διὰ παντὸς ἀκριβῶς τις
<span class="lb" data-page="7.717" data-line="6" id="l7.717.6"></span>διαιτώμενος, ὑγιεινὸν ἀληθῶς ἔχει καὶ ἀπέριττον τὸ σῶμα,
<span class="lb" data-page="7.717" data-line="7" id="l7.717.7"></span>προσεσταλμένος ὁ κόλπος μένει· περιττώματος δέ τινος ὑποτραφέντος,
<span class="lb" data-page="7.717" data-line="8" id="l7.717.8"></span>αὖθις πληροῦται καὶ γίνεται πάλιν ὅ περ ἐξ ἀρχῆς
<span class="lb" data-page="7.717" data-line="9" id="l7.717.9"></span>ἦν ἀπόστημα· καὶ αὖθίς γε, δεόντως ἰωμένων, ἐκκενοῦται
<span class="lb" data-page="7.717" data-line="10" id="l7.717.10"></span>καὶ ξηραίνεται καὶ προστέλλεται, καὶ ἀεὶ πολὺ ῥᾴονα
<span class="lb" data-page="7.717" data-line="11" id="l7.717.11"></span>ἅπαντ’ αὐτῷ γίνεται ταῦτα τῶν ἐξ ἀρχῆς ἀποστάντων. οὔτε
<span class="lb" data-page="7.717" data-line="12" id="l7.717.12"></span>γὰρ ὀδυνᾶται διασπώμενα τὰ μόρια, διέστηκε γὰρ ἤδη· καὶ
<span class="lb" data-page="7.717" data-line="13" id="l7.717.13"></span>πληροῦται τάχιστα, ῥᾳδίως ὑποδεχομένου τοῦ κόλπου τὸ
<span class="lb" data-page="7.717" data-line="14" id="l7.717.14"></span>ῥεῦμα· καὶ δὴ καὶ κενοῦται ταχέως, ὡδοποιημένων αὐτῷ τῶν
<span class="lb" data-page="7.717" data-line="15" id="l7.717.15"></span>ἐκροῶν, ὡς ὅταν γε κολληθῶσιν αὐτὰ, πάλιν ὀδυνῶνται,
<span class="lb" data-page="7.717" data-line="16" id="l7.717.16"></span>ῥηγνυμένου τοῦ ἀποστήματος. οὐ μόνον δὲ ἐκ φλεγμονῆς ἡ
<span class="lb" data-page="7.717" data-line="17" id="l7.717.17"></span>γένεσις τοῖς ἀποστήμασιν, ἀλλὰ καὶ εὐθὺς ἐξ ἀρχῆς ἐνίοτε δι’
<span class="pb" data-page="7.718" id="p7.718"></span>
<span class="lb" data-page="7.718" data-line="1" id="l7.718.1"></span>ἄλλον χυμὸν ὁντιναοῦν ἀποδέροντα τῷ χρόνῳ καὶ ἀφιστάντα
<span class="lb" data-page="7.718" data-line="2" id="l7.718.2"></span>τῶν ὑποκειμένων τὰ περιέχοντα. καὶ τοίνυν καὶ τμηθέντων,
<span class="lb" data-page="7.718" data-line="3" id="l7.718.3"></span>παντοίαν ἰδέαν ὑγρῶν τε καὶ στερεῶν σωμάτων ἐντὸς ἔχοντα
<span class="lb" data-page="7.718" data-line="4" id="l7.718.4"></span>φαίνεται. καὶ γὰρ βορβόρῳ, καὶ οὔρῳ, καὶ θρόμβῳ καὶ
<span class="lb" data-page="7.718" data-line="5" id="l7.718.5"></span>χυλῷ μελιτώδει, καὶ μυξώδει, καὶ ὀστοῖς, καὶ λίθοις, καὶ
<span class="lb" data-page="7.718" data-line="6" id="l7.718.6"></span>πώροις, ὄνυξί τε καὶ θριξὶν, ἐν ἀποστήμασιν εὑρίσκεται
<span class="lb" data-page="7.718" data-line="7" id="l7.718.7"></span>παραπλήσια σώματα, καὶ μὴν καὶ ζῶα πολλάκις εὕρηνται,
<span class="lb" data-page="7.718" data-line="8" id="l7.718.8"></span>σχεδὸν ἅπασι τοῖς ἐκ σηπεδόνος ἔχουσι τὴν γένεσιν
<span class="lb" data-page="7.718" data-line="9" id="l7.718.9"></span>ὁμοιότατα.
</p>
        </article>

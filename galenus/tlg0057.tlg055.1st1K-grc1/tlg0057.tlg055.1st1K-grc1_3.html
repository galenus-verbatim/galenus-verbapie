<article xmlns="http://www.w3.org/1999/xhtml" id="urn:cts:greekLit:tlg0057.tlg055.1st1K-grc1:3">
<span class="pb page1" data-page="7.736" id="p7.736"></span>
<span class="milestone ed1page page1" data-n="1.250" data-unit="ed1page" id="ed1page.1.250"></span>
<span class="milestone ed2page page1" data-n="7.171" data-unit="ed2page" id="ed2page.7.171"></span>
          <p>
<span class="lb" data-page="7.736" data-line="15" id="l7.736.15"></span>Αὐτίκα γέ τοι ῥεύματος θερμοῦ κατασκήψαντος
<span class="lb" data-page="7.736" data-line="16" id="l7.736.16"></span>εἰς μῦν, πρῶτον μὲν αἱ μείζους ἀρτηρίαι καὶ φλέβες ἐμπίπλανταί
<span class="lb" data-page="7.736" data-line="17" id="l7.736.17"></span>τε καὶ διατείνονται, μετὰ ταῦτα δὲ αἱ μικρότεραι,
<span class="lb" data-page="7.736" data-line="18" id="l7.736.18"></span>καὶ τοῦτο γίνεται μέχρι τῶν σμικροτάτων· ἐν αἷς ὅταν ἰσχυρῶς
<span class="pb" data-page="7.737" id="p7.737"></span>
<span class="lb" data-page="7.737" data-line="1" id="l7.737.1"></span>σφηνωθῇ καὶ μηκέτι στέγηται τὸ ῥεῦμα, τὸ μέν τι κατὰ τὸ
<span class="lb" data-page="7.737" data-line="2" id="l7.737.2"></span>στόμα, τὸ δέ τι καὶ διὰ τῶν χιτώνων αὐτῶν διηθεῖται πρὸς
<span class="lb" data-page="7.737" data-line="3" id="l7.737.3"></span>τὸ ἐκτός· κᾀν τούτῳ πίμπλανται ῥεύματος αἱ μεταξὺ χῶραι
<span class="lb" data-page="7.737" data-line="4" id="l7.737.4"></span>τῶν πρώτων σωμάτων, ὥστε καὶ θερμαίνεσθαι καὶ περικλύζεσθαι
<span class="lb" data-page="7.737" data-line="5" id="l7.737.5"></span>πανταχόθεν ὑπὸ τῆς ὑγρότητος ἅπαντα. τὰ νεῦρα
<span class="lb" data-page="7.737" data-line="6" id="l7.737.6"></span>δέ ἐστι ταῦτα καὶ ὑμένες καὶ σύνδεσμοι καὶ σάρκες αὐταί.
<span class="lb" data-page="7.737" data-line="7" id="l7.737.7"></span>πρὸ δὲ τούτων αἱ ἀρτηρίαι καὶ φλέβες, αἳ δὴ καὶ πρώτως
<span class="lb" data-page="7.737" data-line="8" id="l7.737.8"></span>καὶ μάλιστα ποικίλως ὀδυνῶνται. καὶ γὰρ ἔνδοθεν ὑπὸ τοῦ
<span class="lb" data-page="7.737" data-line="9" id="l7.737.9"></span>ῥεύματος θερμαίνονταί τε καὶ διατείνονται καὶ διασπῶνται,
<span class="lb" data-page="7.737" data-line="10" id="l7.737.10"></span>κᾀκ τῶν ἔξωθεν θερμαίνονται ἅμα καὶ θλίβονται καὶ βαρύνονται·
<span class="lb" data-page="7.737" data-line="11" id="l7.737.11"></span>τὰ δ’ ἄλλα μόρια, τὰ <span class="milestone ed2page" data-n="7.172" data-unit="ed2page" id="ed2page.7.172"></span>μὲν ἐν τῷ θερμαίνεσθαι
<span class="lb" data-page="7.737" data-line="12" id="l7.737.12"></span>μόνον ἢ θλίβεσθαι, τὰ δὲ τῷ συναμφοτέρῳ κάμνει. καὶ καλεῖται
<span class="lb" data-page="7.737" data-line="13" id="l7.737.13"></span>μὲν τὸ νόσημα φλεγμονὴ, δυσκρασία δέ ἐστιν ἀνώμαλος
<span class="lb" data-page="7.737" data-line="14" id="l7.737.14"></span>τοῦ μυός. τὸ μὲν γὰρ αἷμα τὸ κατ’ αὐτὸν ἤδη ζέει·
<span class="lb" data-page="7.737" data-line="15" id="l7.737.15"></span>συνεκθερμαίνει δὲ αὐτῷ πρώτους μὲν καὶ μάλιστα τοὺς χιτῶνας
<span class="lb" data-page="7.737" data-line="16" id="l7.737.16"></span>τῶν ἀρτηριῶν καὶ φλεβῶν· ἤδη δὲ καὶ τὰ ἐκτὸς αὐτῶν,
<span class="lb" data-page="7.737" data-line="17" id="l7.737.17"></span>οἷς περικέχυται, πάντα. καὶ δυοῖν γε θάτερον ἀναγκαῖον
<span class="lb" data-page="7.737" data-line="18" id="l7.737.18"></span>ἀπαντῆσαι· νικήσαντος μὲν τοῦ ῥεύματος, φθορὰν γίνεσθαι ﻿
<span class="pb" data-page="7.738" id="p7.738"></span>
<span class="lb" data-page="7.738" data-line="1" id="l7.738.1"></span>τῶν νικηθέντων σωμάτων· νικηθέντος δὲ, τὴν εἰς τὸ κατὰ
<span class="lb" data-page="7.738" data-line="2" id="l7.738.2"></span>φύσιν ἐπάνοδον τῷ μυΐ. καὶ δὴ νικάσθω πρότερον τὸ ῥεῦμα,
<span class="lb" data-page="7.738" data-line="3" id="l7.738.3"></span>βέλτιον γὰρ ἀπὸ τῶν κρειττόνων ἄρχεσθαι, διττὸς ἐν τούτῳ
<span class="lb" data-page="7.738" data-line="4" id="l7.738.4"></span>τρόπος ἔσται τῆς ἰάσεως, ἢ διαφορηθέντος ἅπαντος τοῦ κατασκήψαντος
<span class="lb" data-page="7.738" data-line="5" id="l7.738.5"></span>ὑγροῦ, ἢ πεφθέντος. ἀλλ’ ἡ μὲν διαφόρησις
<span class="lb" data-page="7.738" data-line="6" id="l7.738.6"></span>εὐκταιοτάτη τῶν ἰάσεών ἐστι· τῇ πέψει δὲ ἕπεται δύο ταῦτ’
<span class="lb" data-page="7.738" data-line="7" id="l7.738.7"></span>ἐξ ἀνάγκης, πύου γένεσις καὶ ἀπόστασις. ἀφίσταται δὲ ποτὲ
<span class="lb" data-page="7.738" data-line="8" id="l7.738.8"></span>μὲν εἰς τὴν μεγίστην καὶ ἀκυροτάτην τῶν παρακειμένων κοιλοτήτων,
<span class="lb" data-page="7.738" data-line="9" id="l7.738.9"></span>ἥπερ δὴ καὶ βελτίστη τῶν ἀποστάσεών ἐστιν·
<span class="lb" data-page="7.738" data-line="10" id="l7.738.10"></span>ἐνίοτε δὲ εἰς τὴν μεγίστην μὲν οὐ μὴν ἄκυρον, ἢ εἰς ἄκυρον
<span class="lb" data-page="7.738" data-line="11" id="l7.738.11"></span>μὲν οὐ μεγίστην δέ. τοῖς μὲν οὖν κατὰ γαστέρα καλλίστη
<span class="lb" data-page="7.738" data-line="12" id="l7.738.12"></span>τῶν ἀποστάσεών ἐστιν ἡ εἰς τὴν ἐντὸς εὐρυχωρίαν, εἰς ἣν
<span class="lb" data-page="7.738" data-line="13" id="l7.738.13"></span>καὶ συῤῥήγνυνται τὰ πολλά· μοχθηρὰ δὲ ἡ ὑπὸ τὸ περιτόναιον.
<span class="lb" data-page="7.738" data-line="14" id="l7.738.14"></span>οὕτω δὲ καὶ τοῖς κατὰ τὸν ἐγκέφαλον ἡ μὲν εἰς
<span class="lb" data-page="7.738" data-line="15" id="l7.738.15"></span>τὰς ἐμπροσθίους κοιλίας ἀγαθὴ, μοχθηρὰ δὲ ἡ ὑπὸ τὰς
<span class="lb" data-page="7.738" data-line="16" id="l7.738.16"></span>μήνιγγας καὶ εἰς τὴν ὄπισθεν κοιλίαν. αἱ δὲ κατὰ τὰς πλευρὰς
<span class="lb" data-page="7.738" data-line="17" id="l7.738.17"></span>ἀποστάσεις εἰς τὰς τοῦ θώρακος εὐρυχωρίας ἐκρήγνυνται·
<span class="lb" data-page="7.738" data-line="18" id="l7.738.18"></span>καὶ τῶν μὲν μυῶν ὑπὸ τὸ δέρμα, τῶν δὲ σπλάγχνων ἢ εἰς
<span class="pb" data-page="7.739" id="p7.739"></span>
<span class="lb" data-page="7.739" data-line="1" id="l7.739.1"></span>τὰς ἀρτηρίας καὶ τὰς φλέβας τὰς ἐν αὐτοῖς, ἢ ὑπὸ τὸν ὑμένα
<span class="lb" data-page="7.739" data-line="2" id="l7.739.2"></span>τὸν περιέχοντα, καθάπερ τι δέρμα καὶ αὐτὸν ὑπάρχοντα τοῖς
<span class="lb" data-page="7.739" data-line="3" id="l7.739.3"></span>σπλάγχνοις. εἰ δὲ νικηθείη τὰ σώματα πρὸς τοῦ ῥεύματος, εἰς
<span class="lb" data-page="7.739" data-line="4" id="l7.739.4"></span>τοσαύτην μὲν ἀφίξεται δηλονότι δυσκρασίαν, ὡς καὶ τὴν ἐνέργειαν
<span class="lb" data-page="7.739" data-line="5" id="l7.739.5"></span>αὐτῶν ἀπολέσθαι καὶ φθαρῆναι τῷ χρόνῳ· παύσεται δὲ
<span class="lb" data-page="7.739" data-line="6" id="l7.739.6"></span>ὀδυνώμενα τότε πρῶτον, ὅταν ἐξομοιωθῇ τῷ μεταβάλλοντι.
<span class="lb" data-page="7.739" data-line="7" id="l7.739.7"></span>οὐ γὰρ ἐν τῷ μεταβεβλῆσθαι τὴν κρᾶσιν, ἀλλ’ ἐν τῷ μεταβάλλεσθαι
<span class="lb" data-page="7.739" data-line="8" id="l7.739.8"></span>πονεῖ τὰ μόρια, καθότι καὶ ὁ θαυμαστὸς Ἱπποκράτης
<span class="lb" data-page="7.739" data-line="9" id="l7.739.9"></span>ἔλεγεν· τοῖσι γὰρ τὴν φύσιν διαλλαττομένοισι καὶ
<span class="lb" data-page="7.739" data-line="10" id="l7.739.10"></span>διαφθειρομένοισιν αἱ ὀδύναι γίγνονται. διαλλάττεται δὲ καὶ
<span class="lb" data-page="7.739" data-line="11" id="l7.739.11"></span>διαφθείρεται τὴν φύσιν ἕκαστον θερμαινόμενον, ἢ ψυχόμενον,
<span class="lb" data-page="7.739" data-line="12" id="l7.739.12"></span>ἢ ξηραινόμενον, ἢ ὑγραινόμενον, ἢ τῆς συνεχείας λυόμενον· ἐπὶ
<span class="lb" data-page="7.739" data-line="13" id="l7.739.13"></span>μὲν ταῖς ἀνωμάλοις δυσκρασίαις διὰ τὸ θερμαίνεσθαι ἢ ψύχεσθαι
<span class="lb" data-page="7.739" data-line="14" id="l7.739.14"></span>μάλιστα, δραστικώταται γὰρ αὗται αἱ ποιότητες, ἤδη δὲ
<span class="lb" data-page="7.739" data-line="15" id="l7.739.15"></span>καὶ διὰ τὸ ὑγραίνεσθαί τε καὶ ξηραίνεσθαι· ἐν δὲ τῷ πεινῇν ἢ
<span class="lb" data-page="7.739" data-line="16" id="l7.739.16"></span>διψῇν, ἐπιλειπούσης ἔνθα μὲν τῆς ὑγρᾶς οὐσίας, ἔνθα δὲ τῆς
<span class="lb" data-page="7.739" data-line="17" id="l7.739.17"></span>ξηρᾶς· ἐν δὲ τῷ τιτρώσκεσθαι καὶ διαβιβρώσκεσθαι καὶ τείνεσθαι
<span class="lb" data-page="7.739" data-line="18" id="l7.739.18"></span>καὶ θλίβεσθαι καὶ ἀνασπᾶσθαι, τῆς συνεχείας λυομένης.
</p>
        </article>

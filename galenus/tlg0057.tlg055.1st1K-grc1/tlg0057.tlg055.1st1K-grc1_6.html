<article xmlns="http://www.w3.org/1999/xhtml" id="urn:cts:greekLit:tlg0057.tlg055.1st1K-grc1:6">
<span class="pb page1" data-page="7.744" id="p7.744"></span>
<span class="milestone ed1page page1" data-n="1.251" data-unit="ed1page" id="ed1page.1.251"></span>
<span class="milestone ed2page page1" data-n="7.174" data-unit="ed2page" id="ed2page.7.174"></span>
          <p>
<span class="lb" data-page="7.744" data-line="7" id="l7.744.7"></span>Εἰ δὲ δὴ καὶ τὸ μὲν εἴη θερμότερον αὐτῶν,
<span class="lb" data-page="7.744" data-line="8" id="l7.744.8"></span>τὸ δὲ ψυχρότερον, ἀλλὰ τοσούτῳ θερμότερον ἢ
<span class="lb" data-page="7.744" data-line="9" id="l7.744.9"></span>ψυχρότερον, ὡς μὴ λυπεῖν τὸ πλησιάσαν· ἢ οὕτως ἂν ἦν
<span class="lb" data-page="7.744" data-line="10" id="l7.744.10"></span>ἀλλήλοις λυπηρὰ καὶ κατὰ φύσιν ἔχοντα τὰ μόρια, ὡς
<span class="lb" data-page="7.744" data-line="11" id="l7.744.11"></span>διαφέροντά γε καὶ αὐταῖς ταῖς κράσεσι. σὰρξ μὲν γὰρ
<span class="lb" data-page="7.744" data-line="12" id="l7.744.12"></span>θερμὸν μόριον, ὀστοῦν δὲ ψυχρόν. ἀλλὰ καὶ τούτων καὶ
<span class="lb" data-page="7.744" data-line="13" id="l7.744.13"></span>τῶν ἄλλων ἁπάντων ἀνώδυνος ἡ ἀνωμαλία τῷ μέτρῳ τῆς
<span class="lb" data-page="7.744" data-line="14" id="l7.744.14"></span>ὑπεροχῆς. οὕτω γοῦν καὶ τὸ περιέχον ἡμᾶς οὐκ ἀνιᾷ, πρὶν
<span class="lb" data-page="7.744" data-line="15" id="l7.744.15"></span>εἰς ἄμετρόν τε ψύξιν ἢ θερμασίαν ἐκτραπῆναι· τῶν δ’ ἐν τῷ
<span class="lb" data-page="7.744" data-line="16" id="l7.744.16"></span>μέσῳ διαφορῶν αὐτοῦ, καίτοι παμπόλλων οὐσῶν καὶ σαφῆ
<span class="lb" data-page="7.744" data-line="17" id="l7.744.17"></span>τὴν ὑπεροχὴν ἐχουσῶν, ἀλύπως αἰσθανόμεθα. κινδυνεύει
<span class="lb" data-page="7.744" data-line="18" id="l7.744.18"></span>τοιγαροῦν ἐκ τῶνδε κᾀκεῖνος ὁ λόγος ἔχειν ἐπιείκειαν, ὥς που
<span class="pb" data-page="7.745" id="p7.745"></span>
<span class="lb" data-page="7.745" data-line="1" id="l7.745.1"></span>καὶ Ἱπποκράτης φησὶν, ὁ φάσκων ἕλκη πάντ’ εἶναι τὰ νοσήματα.
<span class="lb" data-page="7.745" data-line="2" id="l7.745.2"></span>συνεχείας μὲν γὰρ λύσις τὸ ἕλκος, αἱ δ’ ἄμετροι θερμασίαι
<span class="lb" data-page="7.745" data-line="3" id="l7.745.3"></span>καὶ ψύξεις πλησίον ἥκουσι τοῦ λύειν τὴν συνέχειαν.
<span class="lb" data-page="7.745" data-line="4" id="l7.745.4"></span>ἡ μὲν γὰρ πολλὴ θερμασία τῷ διακρίνειν τε καὶ διατέμνειν τῆς
<span class="lb" data-page="7.745" data-line="5" id="l7.745.5"></span>οὐσίας τὸ συνεχὲς, ἡ δ’ ἄκρα ψύξις τῷ πιλεῖν τε καὶ συνωθεῖν
<span class="lb" data-page="7.745" data-line="6" id="l7.745.6"></span>εἴσω τὰ μὲν ἐκπιέζει, τὰ δὲ θλᾷ. καὶ τοῦτόν γέ τις
<span class="lb" data-page="7.745" data-line="7" id="l7.745.7"></span>ὅρον τιθέμενος ἀμετρίας θερμοῦ καὶ ψυχροῦ, τάχ’ ἂν οὐκ ἄπο
<span class="lb" data-page="7.745" data-line="8" id="l7.745.8"></span>τρόπου γιγνώσκειν δόξειεν. εἴτε δὲ οὗτος εἴτε ἄλλος τις ὅρος
<span class="lb" data-page="7.745" data-line="9" id="l7.745.9"></span>ἐστὶ τῆς ἀμετρίας, ἀλλὰ τό γ’ ἐν τῷ πρὸς τὶ πᾶσαν ἀμετρίαν
<span class="lb" data-page="7.745" data-line="10" id="l7.745.10"></span>ὑπάρχειν ἤδη που πρόδηλον. οὐ γὰρ ὡσαύτως ὑπὸ τῶν θερμῶν
<span class="lb" data-page="7.745" data-line="11" id="l7.745.11"></span>ἢ ψυχρῶν ἅπαν τὸ σῶμα διατίθεται. καὶ διὰ τοῦτο τινὰ
<span class="lb" data-page="7.745" data-line="12" id="l7.745.12"></span>μὲν οἰκείους ἔχει τοὺς χυμοὺς ἀλλήλοις ζῶα, <span class="milestone ed2page" data-n="7.175" data-unit="ed2page" id="ed2page.7.175"></span>τινὰ δ’ οὐ
<span class="lb" data-page="7.745" data-line="13" id="l7.745.13"></span>μόνον οἰκείους ἔχει, ἀλλὰ καὶ φθαρτικοὺς, οἷον ἄνθρωπος καὶ
<span class="lb" data-page="7.745" data-line="14" id="l7.745.14"></span>ἔχιδνα. τὸ γοῦν σίελον ὀλέθριόν ἐστιν ἑκατέρῳ τὸ τοῦ ἑτέρου.
<span class="lb" data-page="7.745" data-line="15" id="l7.745.15"></span>οὕτω γοῦν καὶ σκορπίον ἀναιρήσεις ἐπιπτύων νῆστις, οὐ μὴν
<span class="lb" data-page="7.745" data-line="16" id="l7.745.16"></span>ἄνθρωπός γε ἄνθρωπον ἀναιρήσει δάκνων, οὐδὲ ἔχις ἔχιν,
<span class="lb" data-page="7.745" data-line="17" id="l7.745.17"></span>οὐδ’ ἀσπίδα ἀσπίς. τὸ μὲν γὰρ ὅμοιον οἰκεῖον εἶναι καὶ φίλιον,
<span class="pb" data-page="7.746" id="p7.746"></span>
<span class="lb" data-page="7.746" data-line="1" id="l7.746.1"></span>τὸ δ’ ἐναντίον ἐχθρὸν καὶ ἀνιαρόν. αὐξάνεται οὖν
<span class="lb" data-page="7.746" data-line="2" id="l7.746.2"></span>ἅπαντα καὶ τρέφεται πρὸς τῶν ὁμοίων, ἀναιρεῖται δὲ καὶ
<span class="lb" data-page="7.746" data-line="3" id="l7.746.3"></span>φθείρεται πρὸς τῶν ἐναντίων. καὶ διὰ τοῦτο ἡ μὲν τῆς ὑγείας
<span class="lb" data-page="7.746" data-line="4" id="l7.746.4"></span>φυλακὴ διὰ τῶν ὁμοίων, ἡ δὲ τῶν νοσημάτων ἀναίρεσις διὰ
<span class="lb" data-page="7.746" data-line="5" id="l7.746.5"></span>τῶν ἐναντίων. ἀλλὰ περὶ μὲν τούτων ἕτερος λόγος. ὁ δ’ ἑκτικὸς
<span class="lb" data-page="7.746" data-line="6" id="l7.746.6"></span>ἐκεῖνος πυρετὸς ὁ τὴν ἕξιν ἤδη τοῦ ζώου κατειληφὼς
<span class="lb" data-page="7.746" data-line="7" id="l7.746.7"></span>ἀναίσθητός ἐστι τῷ κάμνοντι. τῶν δ’ ἄλλων πυρετῶν οὐδεὶς
<span class="lb" data-page="7.746" data-line="8" id="l7.746.8"></span>ἀναίσθητος, ἀλλ’ οἱ μὲν μᾶλλον, οἱ δὲ ἧττον ἀνιαροὶ τοῖς νοσοῦσιν.
<span class="lb" data-page="7.746" data-line="9" id="l7.746.9"></span>ἔνιοι δ’ αὐτῶν καὶ ῥῖγος ἐπιφέρουσι. γίνεται γὰρ οὖν δὴ καὶ
<span class="lb" data-page="7.746" data-line="10" id="l7.746.10"></span>τοῦτο τὸ σύμπτωμα, καθάπερ καὶ ἄλλα πολλὰ, πρὸς τῆς ἀνωμάλου
<span class="lb" data-page="7.746" data-line="11" id="l7.746.11"></span>δυσκρασίας. εἰπεῖν δ’ οὐκ ἐγχωρεῖ τὸν τρόπον αὐτῆς τῆς γενέσεως
<span class="lb" data-page="7.746" data-line="12" id="l7.746.12"></span>ἐν τῷ ἐνεστῶτι λόγῳ, πρὶν ἀποδεῖξαι περὶ τῶν φυσικῶν
<span class="lb" data-page="7.746" data-line="13" id="l7.746.13"></span>δυνάμεων, ὅσαι τέ εἰσι καὶ ὁποῖαι, καὶ ὅ τι δρᾷν ἑκάστη πέφυκεν.
<span class="lb" data-page="7.746" data-line="14" id="l7.746.14"></span>ἀλλ’ ἐν ταῖς τῶν συμπτωμάτων αἰτίαις ὑπὲρ ἁπάντων εἰρήσεται.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg055.1st1K-grc1:8">
<span class="pb page1" data-page="7.748" id="p7.748"></span>
<span class="milestone ed1page page1" data-n="1.252" data-unit="ed1page" id="ed1page.1.252"></span>
<span class="milestone ed2page page1" data-n="7.176" data-unit="ed2page" id="ed2page.7.176"></span>
          <p>
<span class="lb" data-page="7.748" data-line="15" id="l7.748.15"></span>Ἀλγοῦσι δὲ καὶ ὅσοι καταψυχόμενοι σφοδρῶς
<span class="lb" data-page="7.748" data-line="16" id="l7.748.16"></span>ὑπὸ κρύους καρτεροῦ προεθυμήθησαν ἐκθερμῆναι ταχέως
<span class="lb" data-page="7.748" data-line="17" id="l7.748.17"></span>ἑαυτοὺς, καὶ πολλοί γε αὐτῶν ἐπενέγκαντες ἀθρόως τῷ πυρὶ
<span class="lb" data-page="7.748" data-line="18" id="l7.748.18"></span>τὰς χεῖρας, ἀλγήματος αἰσθάνονται σφοδροῦ κατὰ τὰς ῥίζας
<span class="pb" data-page="7.749" id="p7.749"></span>
<span class="lb" data-page="7.749" data-line="1" id="l7.749.1"></span>τῶν ὀνύχων. εἶτά τις οὕτως ὁρῶν ἐναργῶς ὀδύνης αἰτίαν γιγνομένην
<span class="lb" data-page="7.749" data-line="2" id="l7.749.2"></span>τὴν ἀνώμαλον δυσκρασίαν, ἔτ’ ἀπιστεῖ περὶ τῶν ἐντὸς
<span class="lb" data-page="7.749" data-line="3" id="l7.749.3"></span>ἀλγημάτων, ἢ θαυμάζει, πῶς χωρὶς φλεγμονῆς ὀδυνῶνται
<span class="lb" data-page="7.749" data-line="4" id="l7.749.4"></span>πολλάκις, ἢ τὸ κῶλον, ἢ τοὺς ὀδόντας, ἢ τῶν ἄλλων τι μορίων;
<span class="lb" data-page="7.749" data-line="5" id="l7.749.5"></span>οὔτε γὰρ τῶν τοιούτων διαθέσεων οὐδὲν θαυμαστὸν,
<span class="lb" data-page="7.749" data-line="6" id="l7.749.6"></span>οὐδὲ πῶς ἅμα ῥιγοῦσι καὶ πυρέττουσιν ἔνιοι τῶν νοσούντων.
<span class="lb" data-page="7.749" data-line="7" id="l7.749.7"></span>καὶ γὰρ εἰ φλεγματώδης χυμὸς ψυχρὸς, ὃν ὁ Πραξαγόρας
<span class="lb" data-page="7.749" data-line="8" id="l7.749.8"></span>ὑαλοειδῆ καλεῖ, καὶ πικρόχολος καὶ θερμὸς ἅμα πλεονάζοιέν τε
<span class="lb" data-page="7.749" data-line="9" id="l7.749.9"></span>καὶ κινοῖντο διὰ τῶν αἰσθητικῶν σωμάτων, οὐδὲν θαυμαστὸν
<span class="lb" data-page="7.749" data-line="10" id="l7.749.10"></span>ἀμφοτέρων ὁμοίως αἰσθάνεσθαι τὸν ἄῤῥωστον. οὐδὲ γὰρ εἰ
<span class="lb" data-page="7.749" data-line="11" id="l7.749.11"></span>στήσαις ἄνθρωπον ἐν ἡλίῳ θερμῷ, καὶ προσβρέχοις ὕδωρ ψυχρὸν,
<span class="lb" data-page="7.749" data-line="12" id="l7.749.12"></span>ἀδύνατον αὐτὸν μὴ οὐχ ἅμα καὶ τῆς ἀπὸ τοῦ ἡλίου θερμότητος
<span class="lb" data-page="7.749" data-line="13" id="l7.749.13"></span>αἰσθάνεσθαι καὶ τῆς ἀπὸ τοῦ ὕδατος ψυχρότητος.
<span class="lb" data-page="7.749" data-line="14" id="l7.749.14"></span>ἀλλ’ ἐνταῦθα μὲν ἔξωθέν ἐστιν ἀμφότερα καὶ κατὰ τὰ μεγάλα
<span class="lb" data-page="7.749" data-line="15" id="l7.749.15"></span>προσπίπτει μόρια· κατὰ δὲ τοὺς ἠπιάλους πυρετοὺς ἔνδοθέν
<span class="lb" data-page="7.749" data-line="16" id="l7.749.16"></span>τε καὶ κατὰ μικρὸν, καὶ διὰ τοῦτο σύμπαν ἀμφοτέρων αἰσθάνεσθαι
<span class="lb" data-page="7.749" data-line="17" id="l7.749.17"></span>τὸ σῶμα δοκεῖ. τῷ γὰρ δὴ ἐλαχίστῳ παρεσπάρθαι τό
<span class="lb" data-page="7.749" data-line="18" id="l7.749.18"></span>τε θερμὸν καὶ ψυχρὸν οὐδέν ἐστιν αὐτῆς λαβεῖν μόριον αἰσθητὸν,
<span class="pb" data-page="7.750" id="p7.750"></span>
<span class="lb" data-page="7.750" data-line="1" id="l7.750.1"></span>ἐν ᾧ θάτερον οὐχ ὑπάρχει. κατὰ μέντοι τὴν εἰσβολὴν τῶν
<span class="lb" data-page="7.750" data-line="2" id="l7.750.2"></span>παροξυσμῶν ἔνιοι τῶν πυρεττόντων καὶ ῥιγοῦσι καὶ διψῶσι
<span class="lb" data-page="7.750" data-line="3" id="l7.750.3"></span>καὶ ἀμφοτέρων αἰσθάνονται, ψύξεως ἀμέτρου καὶ θέρμης,
<span class="lb" data-page="7.750" data-line="4" id="l7.750.4"></span>ἀλλ’ οὐ κατ’ αὐτὸν τὸν τόπον· ἐναργῶς γὰρ ἔχουσι διορίσαι τὰ
<span class="lb" data-page="7.750" data-line="5" id="l7.750.5"></span>θερμαινόμενα μόρια τῶν ψυχομένων. ἔνδοθεν μὲν γὰρ καὶ κατ’
<span class="lb" data-page="7.750" data-line="6" id="l7.750.6"></span>αὐτὰ τὰ σπλάγχνα θερμασίας, ἐν δὲ τοῖς ἔξωθεν μορίοις ἅπασι
<span class="lb" data-page="7.750" data-line="7" id="l7.750.7"></span>τῆς ψύξεως αἰσθάνονται. ἔτι δὲ καὶ οἱ λειπυρίαι καλούμενοι
<span class="lb" data-page="7.750" data-line="8" id="l7.750.8"></span>πυρετοὶ διὰ παντὸς τοιοῦτοι, καί τι γένος ὀλεθρίων καύσων.
<span class="lb" data-page="7.750" data-line="9" id="l7.750.9"></span>ὅπερ οὖν ἐν τούτοις κατὰ τὰ μεγάλα μόρια, τοῦτ’ ἐν τοῖς
<span class="lb" data-page="7.750" data-line="10" id="l7.750.10"></span>ἠπιάλοις κατὰ σμικρὰ συμπέπτωκεν. ἀνώμαλος μὲν γὰρ δυσκρασία
<span class="lb" data-page="7.750" data-line="11" id="l7.750.11"></span>καὶ ἡ τούτων τῶν πυρετῶν· ἀνώμαλος δὲ καὶ ἡ τῶν
<span class="lb" data-page="7.750" data-line="12" id="l7.750.12"></span>ἄλλων ἁπάντων, πλὴν τῶν ἑκτικῶν ὀνομαζομένων· ἀνώμαλος
<span class="lb" data-page="7.750" data-line="13" id="l7.750.13"></span>δὲ καὶ τοῖς ῥιγοῦσι μὲν, οὐκ ἐπιπυρέττουσι δέ. σπάνιον μὲν
<span class="lb" data-page="7.750" data-line="14" id="l7.750.14"></span>γὰρ τὸ σύμπτωμα, γίνεται μὴν ὅλως καὶ γυναιξὶ καί τισιν
<span class="lb" data-page="7.750" data-line="15" id="l7.750.15"></span>ἀνδράσιν ἐνίοτε. χρὴ δὲ πάντως ἀργὸν προηγεῖσθαι βίον, ἤ τι
<span class="lb" data-page="7.750" data-line="16" id="l7.750.16"></span>πλῆθος ἐδεσμάτων ἐν χρόνῳ πλείονι προσενηνέχθαι τὸν ἄνθρωπον,
<span class="lb" data-page="7.750" data-line="17" id="l7.750.17"></span>ἔξ οὗ χυμὸς ἀργὸς καὶ ψυχρὸς καὶ ὠμὸς καὶ φλεγματώδης
<span class="lb" data-page="7.750" data-line="18" id="l7.750.18"></span>γεννᾶται, ὁποῖόν τινα καὶ Πραξαγόρας ἡγήσατο τὸν
<span class="pb" data-page="7.751" id="p7.751"></span>
<span class="lb" data-page="7.751" data-line="1" id="l7.751.1"></span>ὑαλοειδῆ. πάλαι δὲ, ὡς ἔοικεν, οὐδεὶς οὕτως ἔπασχεν, ὅτι μηδεὶς
<span class="lb" data-page="7.751" data-line="2" id="l7.751.2"></span><span class="milestone ed2page" data-n="7.177" data-unit="ed2page" id="ed2page.7.177"></span>τοσοῦτον ἀργῶς καὶ πλησμίως διῃτᾶτο, καὶ διὰ τοῦτο
<span class="lb" data-page="7.751" data-line="3" id="l7.751.3"></span>γέγραπται παρὰ τοῖς παλαιοῖς ἰατροῖς ἕπεσθαι ῥίγει πυρετόν·
<span class="lb" data-page="7.751" data-line="4" id="l7.751.4"></span>ἀλλὰ καὶ ἡμῖν αὐτοῖς καὶ ἄλλοις πολλοῖς τῶν νεωτέρων ἰατρῶν
<span class="lb" data-page="7.751" data-line="5" id="l7.751.5"></span>ὦπται πολλάκις ῥῖγος ᾧ πυρετὸς οὐκ ἐπηκολούθησε. σύνθετος
<span class="lb" data-page="7.751" data-line="6" id="l7.751.6"></span>δ’ ἐκ ταύτης ἐστὶ τῆς δυσκρασίας καὶ προσέτι τῆς τῶν
<span class="lb" data-page="7.751" data-line="7" id="l7.751.7"></span>πυρεττόντων ὁ ἠπίαλος. οὕτω δ’ ὀνομάζω τὸν πυρετὸν ἐκεῖνον,
<span class="lb" data-page="7.751" data-line="8" id="l7.751.8"></span>ᾧ διὰ παντὸς ἄμφω συμβέβηκεν· ᾧ δὲ ἡγεῖται μὲν ῥῖγος,
<span class="lb" data-page="7.751" data-line="9" id="l7.751.9"></span>ἕπεται δ’ ὁ πυρετὸς, ὡς ἐν τριταίοις καὶ τεταρταίοις, οὐ
<span class="lb" data-page="7.751" data-line="10" id="l7.751.10"></span>καλῶ τοῦτον ἠπίαλον. ὥστε διὰ τῶν ἀνωμάλων δυσκρασιῶν
<span class="lb" data-page="7.751" data-line="11" id="l7.751.11"></span>ὁ ἠπίαλος συμπέπλεκται, καὶ οἱ λοιποὶ δὲ πυρετοὶ σχεδὸν
<span class="lb" data-page="7.751" data-line="12" id="l7.751.12"></span>ἅπαντες, πλὴν τῶν ἑκτικῶν ὀνομαζομένων.
</p>
        </article>

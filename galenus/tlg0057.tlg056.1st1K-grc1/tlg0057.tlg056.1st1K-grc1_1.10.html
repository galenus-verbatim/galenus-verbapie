<article xmlns="http://www.w3.org/1999/xhtml" id="urn:cts:greekLit:tlg0057.tlg056.1st1K-grc1:1.10">
<span class="pb page1" data-page="7.778" id="p7.778"></span>
<span class="milestone ed1page page1" data-n="3.170" data-unit="ed1page" id="ed1page.3.170"></span>
<span class="milestone ed2page page1" data-n="7.228" data-unit="ed2page" id="ed2page.7.228"></span>
            <p>
<span class="lb" data-page="7.778" data-line="9" id="l7.778.9"></span>Ὥστε κᾀκ τῶν εἰρημένων ἤδη πρόδηλον
<span class="lb" data-page="7.778" data-line="10" id="l7.778.10"></span>ὑπάρχει, ὡς αὐτὴ μὲν καθ’ ἑαυτὴν ὀδύνη περί τι τῶν ἀναπνευστικῶν
<span class="lb" data-page="7.778" data-line="11" id="l7.778.11"></span>ὀργάνων γενομένη μικρὸν καὶ βραδὺ καὶ πυκνὸν
<span class="lb" data-page="7.778" data-line="12" id="l7.778.12"></span>ἐργάσεται τὸ πνεῦμα· μετὰ φλογώσεως δὲ μικρὸν μὲν ἔτι καὶ
<span class="lb" data-page="7.778" data-line="13" id="l7.778.13"></span>νῦν ὁμοίως, ἀλλὰ πυκνότερόν γε τοῦ διὰ μόνην τὴν ὀδύνην
<span class="lb" data-page="7.778" data-line="14" id="l7.778.14"></span>καὶ ἤδη κατά τι ταχύτερον· ἡ δὲ διὰ μόνην τὴν πύρωσιν γιγνομένη
<span class="lb" data-page="7.778" data-line="15" id="l7.778.15"></span>δύσπνοια πρόσθεν ἐδείχθη μέγα καὶ ταχὺ καὶ πυκνὸν
<span class="lb" data-page="7.778" data-line="16" id="l7.778.16"></span>ἐργαζομένη τὸ πνεῦμα. ὥστε σαφής ἐστι καὶ εὐδιόριστος τῶν
<span class="lb" data-page="7.778" data-line="17" id="l7.778.17"></span>θ’ ἁπλῶν ἑκατέρα καὶ ἡ ἐξ ἀμφοῖν σύνθετος. ἡ μὲν γὰρ
<span class="lb" data-page="7.778" data-line="18" id="l7.778.18"></span>ἐπὶ μόνῳ τῷ πλήθει τῆς θερμασίας, εἰ καὶ πυκνὸν ἐργάζεται
<span class="pb" data-page="7.779" id="p7.779"></span>
<span class="lb" data-page="7.779" data-line="1" id="l7.779.1"></span>τὸ πνεῦμα παραπλησίως τῇ διὰ μόνην τὴν ὀδύνην, ἀλλὰ τῷ
<span class="lb" data-page="7.779" data-line="2" id="l7.779.2"></span>μεγέθει καὶ τῷ τάχει σαφῶς διορίζεται· ἡ δ’ ἐξ ἀμφοῖν τῶν
<span class="lb" data-page="7.779" data-line="3" id="l7.779.3"></span>αἰτίων συνελθόντων τῆς μὲν διὰ τὴν φλόγωσιν μόνῃ τῇ
<span class="lb" data-page="7.779" data-line="4" id="l7.779.4"></span>μικρότητι διαφέρει, τῆς δὲ διὰ τὴν ὀδύνην μεγέθει καὶ τάχει·
<span class="lb" data-page="7.779" data-line="5" id="l7.779.5"></span>καὶ μὲν δὴ καὶ ἡ διὰ τὴν κατάψυξίν γε τῆς κατὰ φύσιν θερμασίας
<span class="lb" data-page="7.779" data-line="6" id="l7.779.6"></span>δύσπνοια σαφέσι τισὶ γνωρίσμασιν ἁπασῶν τούτων
<span class="lb" data-page="7.779" data-line="7" id="l7.779.7"></span><span class="milestone ed2page" data-n="7.229" data-unit="ed2page" id="ed2page.7.229"></span>διορίζεται. μικρὸν γὰρ αὕτη γε ὡς ἐδείκνυτο καὶ βραδὺ
<span class="lb" data-page="7.779" data-line="8" id="l7.779.8"></span>καὶ ἀραιὸν ἐργάζεται τὸ πνεῦμα· τῶν δ’ ἄλλων οὐδεμιᾷ συμβέβηκεν
<span class="lb" data-page="7.779" data-line="9" id="l7.779.9"></span>ἅμα βραδύτης καὶ ἀραιότης. ἀλλ’ ὅσον μὲν ἐπὶ ταῖς
<span class="lb" data-page="7.779" data-line="10" id="l7.779.10"></span>ἐνδείαις τε καὶ πλεονεξίαις τῆς θερμασίας, ἡ τῆς ἀναπνοῆς
<span class="lb" data-page="7.779" data-line="11" id="l7.779.11"></span>ἰδέα τοῦ κατὰ φύσιν ἐξίσταται ῥυθμοῦ, ταῦτα καὶ τοῖς σφυγμοῖς
<span class="lb" data-page="7.779" data-line="12" id="l7.779.12"></span>ὡσαύτως ἔχει· τὰ δ’ ἐπὶ ταῖς ὀδυνηραῖς τῶν ὀργάνων
<span class="lb" data-page="7.779" data-line="13" id="l7.779.13"></span>διαθέσεσιν οὐκέθ’ ὡσαύτως, ἀλλ’ ὅπη παραλλάττει σαφῶς,
<span class="lb" data-page="7.779" data-line="14" id="l7.779.14"></span>οἶμαι, δέδεικται. αἱ λοιπαὶ μέντοι διαθέσεις τῶν ὀργάνων,
<span class="lb" data-page="7.779" data-line="15" id="l7.779.15"></span>ὅσαι χωρὶς ἀλγήματος ἐπ’ ἐμφράξεσιν ἢ σκιῤῥώσεσιν ἢ θλίψεσιν
<span class="lb" data-page="7.779" data-line="16" id="l7.779.16"></span>ἢ ὅλως στενοχωρίαις τισὶ γίνονται, παραπλησίως ἐργάζονται
<span class="lb" data-page="7.779" data-line="17" id="l7.779.17"></span>τὰς ἀλλοιώσεις ἑκατέραις ταῖς ἐνεργείαις ψυχικαῖς τε
<span class="lb" data-page="7.779" data-line="18" id="l7.779.18"></span>καὶ ζωτικαῖς. μικρὸν γὰρ ἐπ’ αὐτοῖς καὶ ταχὺ καὶ πυκνὸν
<span class="pb" data-page="7.780" id="p7.780"></span>
<span class="lb" data-page="7.780" data-line="1" id="l7.780.1"></span>γίνεται τὸ πνεῦμα· μικρὸν μὲν, ὅτι διὰ τὴν στενοχωρίαν τῶν
<span class="lb" data-page="7.780" data-line="2" id="l7.780.2"></span>ὑποδεχομένων ἔλαττον τοῦ δέοντος ἕλκεται· πυκνὸν δὲ, ὅτι
<span class="lb" data-page="7.780" data-line="3" id="l7.780.3"></span>τὰ τῆς χρείας οὐ πληροῦται· διὰ δὲ τὴν αὐτὴν αἰτίαν καὶ
<span class="lb" data-page="7.780" data-line="4" id="l7.780.4"></span>ταχύ. δέδεικται δὲ ἐν τοῖς περὶ σφυγμῶν ὑπομνήμασιν, ὅτι
<span class="lb" data-page="7.780" data-line="5" id="l7.780.5"></span>τὸ μέγεθος τῆς διαστολῆς, ὅταν μὲν ἱκανῶς πληροῖ τὴν χρείαν,
<span class="lb" data-page="7.780" data-line="6" id="l7.780.6"></span>οὐδὲν δεῖται τάχους, ὅταν δ’ ἀπολείπηται κατά τι, τηνικαῦτα
<span class="lb" data-page="7.780" data-line="7" id="l7.780.7"></span>ἤδη καὶ εἰς τάχος ἡ τροπὴ γίνεται, τῆς δυνάμεως ἐῤῥωμένης,
<span class="lb" data-page="7.780" data-line="8" id="l7.780.8"></span>καὶ ὅταν μηδὲ τοῦθ’ ἱκανὸν ᾖ, τότε καὶ εἰς πυκνότητα. διὰ
<span class="lb" data-page="7.780" data-line="9" id="l7.780.9"></span>ταῦτα μὲν δὴ μικρὸν καὶ ταχὺ καὶ πυκνὸν γίνεται τὸ πνεῦμα
<span class="lb" data-page="7.780" data-line="10" id="l7.780.10"></span>κατὰ τοὺς σφυγμοὺς καὶ τὰς ἀναπνοὰς ἐν ταῖς προειρημέναις
<span class="lb" data-page="7.780" data-line="11" id="l7.780.11"></span>διαθέσεσιν, ἐῤῥέθη δ’ ἐν τοῖς περὶ σφυγμῶν, ὅτι καὶ ἀνώμαλον,
<span class="lb" data-page="7.780" data-line="12" id="l7.780.12"></span>καὶ τοῦτ’ ἔστι μάλιστα τὸ ἴσιον αὐτῶν γνώρισμα, καὶ
<span class="lb" data-page="7.780" data-line="13" id="l7.780.13"></span>ὁ τῆς αἰτίας λογισμὸς ἐν ἐκείνοις εἴρηται, καὶ ὅτι γε κατὰ μὲν
<span class="lb" data-page="7.780" data-line="14" id="l7.780.14"></span>αὐτὰ τὰ τὰς ἐμφράξεις ἔχοντα μόρια, καὶ ὅσα τούτοις κοινωνεῖ,
<span class="lb" data-page="7.780" data-line="15" id="l7.780.15"></span>τὰ τῆς ἀνωμαλίας μάλιστα εὔδηλα, καὶ ἡ μικρότης
<span class="lb" data-page="7.780" data-line="16" id="l7.780.16"></span>τῶν σφυγμῶν ἢ διὰ παντὸς ἢ ὡς τὸ πολὺ συνεδρεύει·
<span class="lb" data-page="7.780" data-line="17" id="l7.780.17"></span>κατὰ δὲ τἄλλα τὸ μέγεθος μᾶλλον. εἰ δὲ
<span class="lb" data-page="7.780" data-line="18" id="l7.780.18"></span>πλησίον τῆς ἀρχῆς εἴη τὸ πάθημα, κοινὸν οὕτω γίνεται
<span class="pb" data-page="7.781" id="p7.781"></span>
<span class="lb" data-page="7.781" data-line="1" id="l7.781.1"></span>πάσαις ταῖς ἀρτηρίαις. ταῦτα μὲν οὖν ἐν ἐκείνοις εἴρηταί
<span class="lb" data-page="7.781" data-line="2" id="l7.781.2"></span>τε καὶ δέδεικται.
</p>
          </article>

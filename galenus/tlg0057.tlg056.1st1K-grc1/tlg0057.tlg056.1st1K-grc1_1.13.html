<article xmlns="http://www.w3.org/1999/xhtml" id="urn:cts:greekLit:tlg0057.tlg056.1st1K-grc1:1.13">
<span class="pb page1" data-page="7.793" id="p7.793"></span>
<span class="milestone ed1page page1" data-n="3.172" data-unit="ed1page" id="ed1page.3.172"></span>
<span class="milestone ed2page page1" data-n="7.233" data-unit="ed2page" id="ed2page.7.233"></span>
            <p>
<span class="lb" data-page="7.793" data-line="8" id="l7.793.8"></span>Πῶς δ’ ἄν τις διαγινώσκοι κάλλιστα μεγάλην
<span class="lb" data-page="7.793" data-line="9" id="l7.793.9"></span>τε καὶ μικρὰν ἀναπνοὴν, οἶδα γὰρ καὶ τοῦτ’ ἀναβαλλόμενος
<span class="lb" data-page="7.793" data-line="10" id="l7.793.10"></span>ἐν τοῖς ἔμπροσθεν, ἤδη λεγέσθω. πρόχειρον μὲν γὰρ ἦν,
<span class="lb" data-page="7.793" data-line="11" id="l7.793.11"></span>οὐδὲν διαφέρειν, ἢ τῷ μεγέθει τῆς διαστάσεως τῶν ἀναπνευστικῶν
<span class="lb" data-page="7.793" data-line="12" id="l7.793.12"></span>ὀργάνων, ἢ τῷ πλήθει τῆς εἰσπνεομένης οὐσίας διαγιγνώσκεσθαι
<span class="lb" data-page="7.793" data-line="13" id="l7.793.13"></span>τὴν μεγάλην εἰσπνοὴν, ὥσπερ ἀμέλει καὶ λέγουσί
<span class="lb" data-page="7.793" data-line="14" id="l7.793.14"></span>τινες, ἀνάλογον ἀεὶ δεῖν ἔχειν ἡγούμενοι <span class="milestone ed2page" data-n="7.234" data-unit="ed2page" id="ed2page.7.234"></span>τῷ ποσῷ τῆς
<span class="lb" data-page="7.793" data-line="15" id="l7.793.15"></span>ὀργάνων τὸ ποσὸν τῆς εἰσπνοῆς· οὐ μὴν ἔν γε τῷ καθόλου
<span class="lb" data-page="7.793" data-line="16" id="l7.793.16"></span>τὸ τοιοῦτον ἀληθές ἐστιν, ἀλλὰ δεῖταί τινος διορισμοῦ. ἐχόντων
<span class="lb" data-page="7.793" data-line="17" id="l7.793.17"></span>γὰρ κατὰ φύσιν τῶν ὀργάνων, ἀνάλογος ἀεὶ ταῖς διαστολαῖς
<span class="pb" data-page="7.794" id="p7.794"></span>
<span class="lb" data-page="7.794" data-line="1" id="l7.794.1"></span>αὐτῶν ἡ ποσότης τοῦ πνεύματος· οὐ μὴν ὅταν γε καὶ
<span class="lb" data-page="7.794" data-line="2" id="l7.794.2"></span>παρὰ φύσιν ᾖ διακείμενα, ἀλλ’ ἐνδέχεταί ποτε διΐστασθαι
<span class="lb" data-page="7.794" data-line="3" id="l7.794.3"></span>μὲν ἐπὶ πλεῖστον τὸν θώρακα, βραχὺ δ’ εἰσπνεῖσθαι τὸν ἔξωθεν
<span class="lb" data-page="7.794" data-line="4" id="l7.794.4"></span>ἀέρα. πολλαὶ γάρ εἰσιν διαθέσεις, εἴ τι μεμνήμεθα τῶν
<span class="lb" data-page="7.794" data-line="5" id="l7.794.5"></span>προειρημένων, ὑφ’ ὧν ὁ πνεύμων στενοχωρούμενος ἀδυνατεῖ
<span class="lb" data-page="7.794" data-line="6" id="l7.794.6"></span>τὸν ἱκανὸν ἀέρα δέξασθαι· οὔκουν ἀνάλογον πάντων τῶν
<span class="lb" data-page="7.794" data-line="7" id="l7.794.7"></span>ἀναπνευστικῶν ὀργάνων ταῖς διαθέσεσιν, ἀλλὰ μόνον τῶν
<span class="lb" data-page="7.794" data-line="8" id="l7.794.8"></span>τραχειῶν ἀρτηριῶν αἱ εἰσπνοαὶ γίγνονται. ἀλλὰ τούτων οὐδὲ
<span class="lb" data-page="7.794" data-line="9" id="l7.794.9"></span>μιᾷ τῶν αἰσθήσεων οἷόν τε διαγνῶναι τὴν διαστολήν· οὐκ
<span class="lb" data-page="7.794" data-line="10" id="l7.794.10"></span>οὖν οὐδὲ προσέχειν χρὴ τὸν νοῦν τοῖς ἀναπνευστικοῖς ὀργάνοις,
<span class="lb" data-page="7.794" data-line="11" id="l7.794.11"></span>ὁπόταν τὸ ποσὸν τῆς εἰσπνοῆς διαγνῶναι βουλώμεθα.
<span class="lb" data-page="7.794" data-line="12" id="l7.794.12"></span>ἀρκεῖ γὰρ μόνον αὐτὸν ἐπισκοπεῖσθαι τὸν ἀέρα, πόσος μὲν
<span class="lb" data-page="7.794" data-line="13" id="l7.794.13"></span>εἰσπνέεται, πόσος δ’ αὖ ἐκπνέεται. οὐδὲ γὰρ τοῖς τῆς γαστρὸς
<span class="lb" data-page="7.794" data-line="14" id="l7.794.14"></span>ὄγκοις τεκμαιρόμεθά τι περὶ πλήθους ἐδεσμάτων, ἀλλ’
<span class="lb" data-page="7.794" data-line="15" id="l7.794.15"></span>ἀρκεῖ κᾀνταῦθα τὸ ποσὸν μόνον ἐπισκοπεῖσθαι τῶν ἐσθιομένων.
<span class="lb" data-page="7.794" data-line="16" id="l7.794.16"></span>ἐπεὶ δ’ ἐν ταῖς ἐκπνοαῖς ποτὲ μὲν ἀργοῦσι παντελῶς
<span class="lb" data-page="7.794" data-line="17" id="l7.794.17"></span>οἱ μύες, ἐπιτρέποντες τῷ θώρακι καταπίπτοντι τὴν οἰκείαν
<span class="lb" data-page="7.794" data-line="18" id="l7.794.18"></span>ἀπολαμβάνειν κατάστασιν, ποτὲ δ’ ἐνεργοῦντες ἐπὶ πλέον
<span class="pb" data-page="7.795" id="p7.795"></span>
<span class="lb" data-page="7.795" data-line="1" id="l7.795.1"></span>αὐτὸν<span class="milestone ed1page" data-n="3.173" data-unit="ed1page" id="ed1page.3.173"></span> συστέλλουσιν, ἀπεδείχθη γὰρ ἡμῖν πολλάκις περὶ
<span class="lb" data-page="7.795" data-line="2" id="l7.795.2"></span>τούτων, αἱ μὲν χωρὶς τῆς τούτων συντονίας συστολαὶ τοῦ
<span class="lb" data-page="7.795" data-line="3" id="l7.795.3"></span>θώρακος οὐκ ἄν ποτε μεγάλην ἐκπνοὴν ἐργάσαιντο, αἱ δὲ
<span class="lb" data-page="7.795" data-line="4" id="l7.795.4"></span>μετὰ ταύτης, αἵπερ δὴ καὶ ἐκφυσήσεις εἰσὶ, ὡς καὶ τοῦτ’
<span class="lb" data-page="7.795" data-line="5" id="l7.795.5"></span>ἐδείχθη, δημιουργοὶ τοῦ μεγέθους εἰσίν. ἀλλ’ οὐδ’ ἐπὶ τούτων
<span class="lb" data-page="7.795" data-line="6" id="l7.795.6"></span>γυμνοῦντας τὸν ἄνθρωπον ὁρᾷν ἀξιῶ τὴν τάσιν τῶν
<span class="lb" data-page="7.795" data-line="7" id="l7.795.7"></span>μυῶν, ἀλλ’ ἀρκεῖ τὸ μετ’ ἐκφυσήσεως εἶδος τῆς ἐκπνοῆς γνώρισμα
<span class="lb" data-page="7.795" data-line="8" id="l7.795.8"></span>τίθεσθαι μέγιστον. ἐπειγούσης γοῦν τῆς χρείας ἀθρόον
<span class="lb" data-page="7.795" data-line="9" id="l7.795.9"></span>ἐκπνεῖν ἀναγκαζόμεθα, ὥσπερ καὶ ὅταν ἡ τῆς εἰσπνοῆς ἐπείγῃ
<span class="lb" data-page="7.795" data-line="10" id="l7.795.10"></span>χρεία, πολὺν καὶ ἀθρόον ἕλκομεν τὸν ἔξωθεν ἀέρα.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg056.1st1K-grc1:1.17">
<span class="pb page1" data-page="7.797" id="p7.797"></span>
<span class="milestone ed1page page1" data-n="3.173" data-unit="ed1page" id="ed1page.3.173"></span>
<span class="milestone ed2page page1" data-n="7.235" data-unit="ed2page" id="ed2page.7.235"></span>
            <p>
<span class="lb" data-page="7.797" data-line="13" id="l7.797.13"></span>Καὶ μὲν δὴ καὶ ἀνώμαλός τίς ἐστιν ἀναπνοὴ,
<span class="lb" data-page="7.797" data-line="14" id="l7.797.14"></span>καθάπερ καὶ σφυγμὸς, ἥ τ’ ἐν ἀθροίσματι τῶν κινήσεων
<span class="lb" data-page="7.797" data-line="15" id="l7.797.15"></span>καὶ κατὰ μίαν κίνησιν· ὡσαύτως δὲ καὶ τεταγμένη καὶ
<span class="lb" data-page="7.797" data-line="16" id="l7.797.16"></span>ἄτακτος ἀναπνοὴ γίγνοιτ’ ἂν, ὥσπερ καὶ σφυγμὸς, ὅσαι τε
<span class="lb" data-page="7.797" data-line="17" id="l7.797.17"></span>διαφοραὶ τῶν ἀνωμάλων σφυγμῶν τῶν τε κατὰ μίαν κίνησιν
<span class="lb" data-page="7.797" data-line="18" id="l7.797.18"></span>καὶ τῶν ἐν πλείοσι συνισταμένων, τοσαῦται καὶ τῶν ἀναπνοῶν. ﻿
<span class="pb" data-page="7.798" id="p7.798"></span>
<span class="lb" data-page="7.798" data-line="1" id="l7.798.1"></span>ἀλλ’ ὅπερ ἔφην ἐν ἀρχῇ εὐθὺς τοῦ λόγου, παντάπασιν
<span class="lb" data-page="7.798" data-line="2" id="l7.798.2"></span>ὀλιγώρως ὑπὲρ ἀναπνοῆς ἐπραγματεύσαντο πάντες, καὶ
<span class="lb" data-page="7.798" data-line="3" id="l7.798.3"></span>τὴν αἰτίαν τῆς περὶ ταύτην ῥᾳθυμίας αὐτῶν εἴποιμι ἂν ἐπὶ
<span class="lb" data-page="7.798" data-line="4" id="l7.798.4"></span>προήκοντι τῷ λόγῳ. νυνὶ δὲ τὸ προκείμενον ἡμῖν περαντέον,
<span class="lb" data-page="7.798" data-line="5" id="l7.798.5"></span>ἀπὸ τῆς κατὰ μίαν κίνησιν ἀνωμαλίας ἀρξαμένοις, ὅτι καὶ
<span class="lb" data-page="7.798" data-line="6" id="l7.798.6"></span>κατὰ φύσιν δόξειεν ἂν ἥδε μεταξὺ τετάχθαι τῶν ἀκριβῶς
<span class="lb" data-page="7.798" data-line="7" id="l7.798.7"></span>ἁπλῶν καὶ τῶν ὁμολογουμένως συνθέτων. ἠμφισβήτει γοῦν
<span class="lb" data-page="7.798" data-line="8" id="l7.798.8"></span>ποτέ τις ὑπὲρ αὐτῆς πρὸς ἡμᾶς, ὡς οὐ σύνθετος, οὐκ ἂν ἄλλως
<span class="lb" data-page="7.798" data-line="9" id="l7.798.9"></span>τοῦτο παθὼν, εἰ μὴ πλησίον ἦν τῶν ἀπλῶν. ἀλλ’ ὅτι
<span class="lb" data-page="7.798" data-line="10" id="l7.798.10"></span>μὲν σύνθετός ἐστιν ἐνθένδε δῆλον, εἴ τις ἀρχόμενος μὲν εἰσπνεῖν
<span class="lb" data-page="7.798" data-line="11" id="l7.798.11"></span>ταχέως ἐπισπᾶται τὸν ἀέρα, τελευτῶν δὲ βραδέως, ἢ
<span class="lb" data-page="7.798" data-line="12" id="l7.798.12"></span>ἔμπαλιν ἐκ βραδείας τῆς ἀρχῆς εἰς ταχὺ μεθίσταται τὸ τέλος,
<span class="lb" data-page="7.798" data-line="13" id="l7.798.13"></span>οὐκ ἂν οὔτε ταχεῖαν οὔτε βραδεῖαν ἁπλῶς ταύτην φαίημεν
<span class="lb" data-page="7.798" data-line="14" id="l7.798.14"></span>εἶναι τὴν εἰσπνοὴν, ἀλλὰ σύνθετον δηλονότι, τὸ μέν τι μόριον
<span class="lb" data-page="7.798" data-line="15" id="l7.798.15"></span>ἑαυτῆς ἔχουσαν ὠκὺ, τὸ δέ τι βραδύ. κατὰ ταὐτὸν δὲ
<span class="lb" data-page="7.798" data-line="16" id="l7.798.16"></span>καὶ τὴν ἐκπνοὴν, εἰ παντοίως ἀλλοιοῦται, μεταπιπτούσης τῆς
<span class="lb" data-page="7.798" data-line="17" id="l7.798.17"></span>κινήσεως ἢ ἐκ βραδυτῆτος εἰς τάχος, ἢ ἔμπαλιν ἐκ τάχους εἰς
<span class="pb" data-page="7.799" id="p7.799"></span>
<span class="lb" data-page="7.799" data-line="1" id="l7.799.1"></span>βραδυτῆτα, συγκεῖσθαι φήσομεν <span class="milestone ed2page" data-n="7.236" data-unit="ed2page" id="ed2page.7.236"></span>ἐξ ἐναντίως ἐχόντων
<span class="lb" data-page="7.799" data-line="2" id="l7.799.2"></span>πρὸς ἄλληλα τῶν μορίων, καὶ διὰ τοῦτο μηδ’ ἁπλῆν ἀλλὰ
<span class="lb" data-page="7.799" data-line="3" id="l7.799.3"></span>σύνθετον ὑπάρχειν. ὡσαύτως δὲ καὶ ὅταν ἡσυχία τις σχίζῃ
<span class="lb" data-page="7.799" data-line="4" id="l7.799.4"></span>τε καὶ διακόπτῃ τὴν ἑτέραν τῶν κινήσεων, ἤτοι τὴν εἰσπνοὴν
<span class="lb" data-page="7.799" data-line="5" id="l7.799.5"></span>ἢ τὴν ἐκπνοὴν, σύνθετον καὶ τότε φήσομεν εἶναι τὴν διῃρημένην,
<span class="lb" data-page="7.799" data-line="6" id="l7.799.6"></span>ἥ τις ἂν εἴη. ὦπται δέ ποτε σπανίως οὐ θάτερον
<span class="lb" data-page="7.799" data-line="7" id="l7.799.7"></span>μόνον, ἀλλ’ ἀμφότερα τὰ μόρια τῆς ὅλης ἀναπνοῆς κατὰ τὸν
<span class="lb" data-page="7.799" data-line="8" id="l7.799.8"></span>αὐτὸν ἄνθρωπον οὕτως ἔχοντα, καὶ γίγνεσθαι μάλιστα τὸ
<span class="lb" data-page="7.799" data-line="9" id="l7.799.9"></span>τοιοῦτον, ὅταν ὑγρῶν πλῆθος ἠθροισμένον ἐν ταῖς τραχείαις
<span class="lb" data-page="7.799" data-line="10" id="l7.799.10"></span>ἀρτηρίαις ἀποπνίγῃ τὸν ἄνθρωπον, ἐκ πλευρίτιδος ὀλεθρίας
<span class="lb" data-page="7.799" data-line="11" id="l7.799.11"></span>ἢ περιπνευμονίας μὴ ἐκκαθαρθείσης ἢ ἐμπυήματος αὐτόθι
<span class="lb" data-page="7.799" data-line="12" id="l7.799.12"></span>συστάντος, ὥστε κατὰ τοῦτο τὰς ἀναπνοὰς ὁμολογεῖν τοῖς
<span class="lb" data-page="7.799" data-line="13" id="l7.799.13"></span>σφυγμοῖς. ἐδείκνυτο γὰρ οὖν καὶ ἐπ’ ἐκείνων ἐμφράξεσιν
<span class="lb" data-page="7.799" data-line="14" id="l7.799.14"></span>ὀργάνων καὶ θλίψεσι καὶ ὅλως στενοχωρίαις ἡ ἀνωμαλία γιγνομένη.
<span class="lb" data-page="7.799" data-line="15" id="l7.799.15"></span>καὶ τοίνυν ὅσα περὶ τῶν ἄλλων ἀρτηριῶν τῶν
<span class="lb" data-page="7.799" data-line="16" id="l7.799.16"></span>καθ’ ὅλον τὸ ζῶον ἐν τῷ δευτέρῳ περὶ τῶν ἐν σφυγμοῖς αἰτίων
<span class="lb" data-page="7.799" data-line="17" id="l7.799.17"></span>εἴρηται μαθών τις εὐπορώτερος ἂν εἴη περὶ τῶν ἐν
<span class="lb" data-page="7.799" data-line="18" id="l7.799.18"></span>πνεύμονι τραχειῶν καλουμένων λέγειν τὰ παραπλήσια. τὰς
<span class="pb" data-page="7.800" id="p7.800"></span>
<span class="lb" data-page="7.800" data-line="1" id="l7.800.1"></span>μὲν γὰρ, ἵν’ ἀνώμαλος ὁ σφυγμὸς γίνηται, στενοχωρεῖσθαι
<span class="lb" data-page="7.800" data-line="2" id="l7.800.2"></span>χρὴ, τὰς τραχείας δὲ ἀρτηρίας, ἵν’ ἡ ἀναπνοή. ἐῤῥέθη δ’
<span class="lb" data-page="7.800" data-line="3" id="l7.800.3"></span>ἐν ἐκείνοις, ὅτι καὶ δι’ ἀῤῥωστίαν δυνάμεως ἀνωμαλότης
<span class="lb" data-page="7.800" data-line="4" id="l7.800.4"></span>σφυγμῶν γένοιτ’ ἂν, ὅταν ἀδυνατῇ τελέως διαστέλλειν εἰς
<span class="lb" data-page="7.800" data-line="5" id="l7.800.5"></span>ἅπαξ τὰς ἀρτηρίας. ἵστανται γὰρ ἐν τῷ μεταξὺ καὶ διαναπαύονται,
<span class="lb" data-page="7.800" data-line="6" id="l7.800.6"></span>καθάπερ οἱ πρεσβῦται κατὰ τὰς ὁδοιπορίας.
<span class="lb" data-page="7.800" data-line="7" id="l7.800.7"></span>γένοιτο δ’ ἄν ποτε καὶ κατὰ τὴν ἀναπνοὴν ἀνωμαλία τις,
<span class="lb" data-page="7.800" data-line="8" id="l7.800.8"></span>ἥ τε κατὰ μίαν μόνην ἐνέργειαν καὶ ἡ συστηματικὴ καλουμένη
<span class="lb" data-page="7.800" data-line="9" id="l7.800.9"></span>δι’ ἀσθένειάν τινα τῆς δημιουργούσης αὐτὴν δυνάμεως.
</p>
          </article>

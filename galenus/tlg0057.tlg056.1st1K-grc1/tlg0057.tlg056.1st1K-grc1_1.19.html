<article xmlns="http://www.w3.org/1999/xhtml" id="urn:cts:greekLit:tlg0057.tlg056.1st1K-grc1:1.19">
<span class="pb page1" data-page="7.803" id="p7.803"></span>
<span class="milestone ed1page page1" data-n="3.174" data-unit="ed1page" id="ed1page.3.174"></span>
<span class="milestone ed2page page1" data-n="7.237" data-unit="ed2page" id="ed2page.7.237"></span>
            <p>
<span class="lb" data-page="7.803" data-line="17" id="l7.803.17"></span>Γέγραπται δ’, ὡς ἔφην, ἐπὶ πλείστου ὑπὲρ
<span class="pb" data-page="7.804" id="p7.804"></span>
<span class="lb" data-page="7.804" data-line="1" id="l7.804.1"></span>ἁπασῶν ἀνωμαλιῶν ἐν τῷ δευτέρῳ τῶν ἐν σφυγμοῖς αἰτίων,
<span class="lb" data-page="7.804" data-line="2" id="l7.804.2"></span>καὶ διὰ τοῦτο μὲν ὅσα κοινὰ πρὸς ἐκεῖνον τὸν λόγον, ἅπαντα
<span class="lb" data-page="7.804" data-line="3" id="l7.804.3"></span>παραλείπομεν, ὑπομιμνήσκοντες αὐτῶν μόνον· ὅσα δὲ ἴδια
<span class="lb" data-page="7.804" data-line="4" id="l7.804.4"></span>τῆς ἀναπνοῆς, ἐπέξιμεν ἐν τῷδε τῷ γράμματι. τὰ μὲν οὖν
<span class="lb" data-page="7.804" data-line="5" id="l7.804.5"></span>τῆς χρείας, ὡς καὶ πρόσθεν εἴρηται, κοινὰ, καὶ τὰ τῶν ἀρτηριῶν
<span class="lb" data-page="7.804" data-line="6" id="l7.804.6"></span>δὲ τῶν τραχειῶν ταῖς λείαις ἀνάλογον· ἴδιον δὲ ἐξαίρετον
<span class="lb" data-page="7.804" data-line="7" id="l7.804.7"></span>ταῖς ἀναπνοαῖς παρὰ τοὺς σφυγμοὺς τὸ τῶν μυῶν
<span class="lb" data-page="7.804" data-line="8" id="l7.804.8"></span>ὑπάρχει γένος. αἱ δημιουργοὶ δ’ αὐτῶν δυνάμεις ἔστι μὲν
<span class="lb" data-page="7.804" data-line="9" id="l7.804.9"></span>ᾗ ἀναλόγως, ἔστι δὲ ᾗ καὶ οὐχ οὕτως ἔχουσιν. ᾗ μὲν γὰρ
<span class="lb" data-page="7.804" data-line="10" id="l7.804.10"></span>αἰτίαι δραστικαί εἰσι, ταύτῃ μὲν ἀνάλογον ἔχουσιν, <span class="milestone ed2page" data-n="7.238" data-unit="ed2page" id="ed2page.7.238"></span>ᾗ
<span class="lb" data-page="7.804" data-line="11" id="l7.804.11"></span>δὲ τῆς ἀναπνευστικῆς δυνάμεως ἡ προαίρεσις ἐπιτροπεύει,
<span class="lb" data-page="7.804" data-line="12" id="l7.804.12"></span>τῆς ζωτικῆς δὲ οὐδεὶς ἀνώτερος κύριος, ἀλλ’ ἐλευθέρα τελείως
<span class="lb" data-page="7.804" data-line="13" id="l7.804.13"></span>ἐστὶν, ταύτῃ διαφέρουσιν. καὶ τοίνυν περιττόν τι εἰς ἀνωμαλίας
<span class="lb" data-page="7.804" data-line="14" id="l7.804.14"></span>γένεσιν ἕξει ἡ ἀναπνοὴ πρὸς τοὺς σφυγμοὺς, ὃ μηδὲ
<span class="lb" data-page="7.804" data-line="15" id="l7.804.15"></span>τοῦτο παραλείπωμεν. ἔστι δὲ διττὸν, τὸ μὲν ἀπ’ αὐτῆς τῆς
<span class="lb" data-page="7.804" data-line="16" id="l7.804.16"></span>ψυχικῆς δυνάμεως μόνης ὁρμώμενον, τὸ δ’ ἀπὸ τῆς πρὸς τὰς
<span class="lb" data-page="7.804" data-line="17" id="l7.804.17"></span>ὀδύνας συμπλοκῆς· ὀλίγον μὲν καὶ δυσγνώριστον τὸ ἀπὸ τῆς
<span class="pb" data-page="7.805" id="p7.805"></span>
<span class="lb" data-page="7.805" data-line="1" id="l7.805.1"></span>δυνάμεως μόνον, πλεῖον δὲ καὶ σαφέστερον καὶ ποικιλώτερον
<span class="lb" data-page="7.805" data-line="2" id="l7.805.2"></span>τὸ διὰ τὰς ὀδύνας. ἐν γὰρ ταῖς παραφροσύναις ἐπικρατεῖ
<span class="lb" data-page="7.805" data-line="3" id="l7.805.3"></span>μὲν ἡ ἀραιότης καὶ τὸ μέγεθος, ἐμφαίνεται δέ τις ἀνωμαλία
<span class="lb" data-page="7.805" data-line="4" id="l7.805.4"></span>καὶ ἀταξία κατά τε πλείους ἀναπνοὰς καὶ κατὰ μίαν ἐνίοτε
<span class="lb" data-page="7.805" data-line="5" id="l7.805.5"></span>μόνην, ὡς ἂν, οἶμαι, καὶ τῶν φαντασμάτων ποτὲ μὲν μᾶλλον,
<span class="lb" data-page="7.805" data-line="6" id="l7.805.6"></span>ποτὲ δ’ ἧττον ἐξιστάντων τοῦ κατὰ φύσιν τὸν λογισμόν. ἐν
<span class="lb" data-page="7.805" data-line="7" id="l7.805.7"></span>γὰρ ταῖς τοιαύταις φαντασίαις εὔλογον καὶ τὴν ἀναπνοὴν
<span class="lb" data-page="7.805" data-line="8" id="l7.805.8"></span>μεταβάλλεσθαί τι καὶ ποικίλλεσθαι πρὸς τὴν τῆς ἀνωμαλίας
<span class="lb" data-page="7.805" data-line="9" id="l7.805.9"></span>τε καὶ ἀταξίας γένεσιν καὶ παρὰ τὸ τῆς χρείας ποσόν. ἕως
<span class="lb" data-page="7.805" data-line="10" id="l7.805.10"></span>μὲν γὰρ ὀλίγον αὐτῆς ἑκάστη τῶν ἐνεργειῶν ἀπολείπεται, μικρὰ
<span class="lb" data-page="7.805" data-line="11" id="l7.805.11"></span>τοῦ κατὰ φύσιν ἡ ἐναλλαγή· ἐπειδὰν δὲ τοῦ κατὰ φύσιν
<span class="lb" data-page="7.805" data-line="12" id="l7.805.12"></span>ἔλλειμμά τι ἱκανῶς πολὺ γένηται, τότ’ ἀναγκαῖον ἤδη τῶν
<span class="lb" data-page="7.805" data-line="13" id="l7.805.13"></span>μὲν ἡσυχιῶν τὸ ποσὸν, τῶν δὲ κινήσεων οὐ τὸ ποσὸν μόνον,
<span class="lb" data-page="7.805" data-line="14" id="l7.805.14"></span>ἀλλ’ ἤδη καὶ τὸ ποιὸν ἀλλοιοῦσθαι, κᾀν τούτῳ τὴν ὅλην ἀναπνοὴν
<span class="lb" data-page="7.805" data-line="15" id="l7.805.15"></span>ἀνώμαλόν τε καὶ ἄτακτον γενέσθαι. ταυτὸν δὲ τοῦτο
<span class="lb" data-page="7.805" data-line="16" id="l7.805.16"></span>καὶ ταῖς ὀδύναις συμπίπτειν ἀναγκαῖον. οὐδὲ γὰρ οὐδ’ ἐπ’
<span class="lb" data-page="7.805" data-line="17" id="l7.805.17"></span>ἐκείνων ἡ χρεία πληροῦται καθ’ ἑκάστην ἐνέργειαν· οὔτε γὰρ
<span class="pb" data-page="7.806" id="p7.806"></span>
<span class="lb" data-page="7.806" data-line="1" id="l7.806.1"></span>ταχέως οὔτε πυκνῶς οὔτ’ ἐπὶ πλεῖστον δύναται διαστέλλειν
<span class="lb" data-page="7.806" data-line="2" id="l7.806.2"></span>τὸν θώρακα· πάντα γὰρ ταῦτ’ αὐτοῖς ἀνιαρὰ, μάλιστα μὲν
<span class="lb" data-page="7.806" data-line="3" id="l7.806.3"></span>τὸ μέγεθος, δεύτερον δὲ τὸ τάχος, ἤδη δὲ καὶ πυκνότης·
<span class="lb" data-page="7.806" data-line="4" id="l7.806.4"></span>ἀλυπότερον γὰρ τοῖς ἀλγοῦσι τὸ διὰ πλείονος χρόνου κινεῖσθαι
<span class="lb" data-page="7.806" data-line="5" id="l7.806.5"></span>τοῦ δι’ ἐλάττονος. διὰ τοῦτ’ οὖν τοῦ μὲν μεγέθους
<span class="lb" data-page="7.806" data-line="6" id="l7.806.6"></span>ἀφαιροῦσι πάμπολλα, τάχους δ’ ἐλάχιστα, πυκνότητος δὲ
<span class="lb" data-page="7.806" data-line="7" id="l7.806.7"></span>ἀφαιροῦσι μὲν οὐδὲν, ἀλλὰ τὶ καὶ προστιθέασι, τὴν ἐκ τῶν
<span class="lb" data-page="7.806" data-line="8" id="l7.806.8"></span>κατὰ φύσιν τῆς σμικρότητος ἔνδειαν ἐπανορθούμενοι. οὐ
<span class="lb" data-page="7.806" data-line="9" id="l7.806.9"></span>μέντοι γε τοσοῦτόν ἐστι τὸ προστιθέμενον, ὡς ἀναπληρῶσαι
<span class="lb" data-page="7.806" data-line="10" id="l7.806.10"></span>τὸ λεῖπον ἅπαν. ὅσον οὖν ἀπλήρωτον τῆς χρείας ἀπολείπεται,
<span class="lb" data-page="7.806" data-line="11" id="l7.806.11"></span>τοῦτ’ ἐν πολλαῖς ἑξῆς ἐνεργείαις ἀθροιζόμενον, ὅταν
<span class="lb" data-page="7.806" data-line="12" id="l7.806.12"></span>ἐγγὺς ἤδη τοῦ πνίγεσθαι τὸ ζῶον ἀφίκηται, τότε καὶ τὴν
<span class="lb" data-page="7.806" data-line="13" id="l7.806.13"></span>προαίρεσιν ἀναγκάζει, μέχρι γοῦν χρόνου τινὸς, μείζονά τε
<span class="lb" data-page="7.806" data-line="14" id="l7.806.14"></span>ποιήσασθαι τὴν ἀναπνοὴν καὶ θάττονα πολὺ καὶ τῆς ἔμπροσθεν
<span class="lb" data-page="7.806" data-line="15" id="l7.806.15"></span>πυκνοτέραν. ἀλλ’ ἐν ταῖς ταύτης ἐνεργείαις, τῆς
<span class="lb" data-page="7.806" data-line="16" id="l7.806.16"></span>μὲν χρείας πληρουμένης, ἀποκναιομένου δὲ τοῖς ἀλγήμασι τοῦ
<span class="lb" data-page="7.806" data-line="17" id="l7.806.17"></span>ζώου, πάλιν ἡ προαίρεσις ἀφαιρεῖ καὶ τοῦ μεγέθους καὶ τοῦ
<span class="lb" data-page="7.806" data-line="18" id="l7.806.18"></span>τάχους καὶ τῆς πυκνότητος, ἄλλοτε ἄλλου πλέον, ὡς ἂν ἀπορουμένη
<span class="pb" data-page="7.807" id="p7.807"></span>
<span class="lb" data-page="7.807" data-line="1" id="l7.807.1"></span>τε καὶ μήτε στῆσαι τὴν ἐνέργειαν δυναμένη, φόβῳ
<span class="lb" data-page="7.807" data-line="2" id="l7.807.2"></span>πνίξεως, μήθ’ εὑρίσκουσά τινα τῆς ὀδύνης ἴασιν. ἄλλοτε
<span class="lb" data-page="7.807" data-line="3" id="l7.807.3"></span>γοῦν ἐπ’ ἄλλο μετέρχεται, τὸ μὲν, ὡς τὴν χρείαν πληρῶσον,
<span class="lb" data-page="7.807" data-line="4" id="l7.807.4"></span>τὸ δ’ ὡς τὴν ὀδύνην παραμυθησόμενον. ἁπάντων δὲ, τῶν
<span class="lb" data-page="7.807" data-line="5" id="l7.807.5"></span>μὲν τὴν χρείαν πληρούντων παροξυνόντων τὰς ὀδύνας, τῶν
<span class="lb" data-page="7.807" data-line="6" id="l7.807.6"></span>δὲ ταύτας παρηγορούντων αὐξανόντων τὴν χρείαν, οὐδενὸς
<span class="lb" data-page="7.807" data-line="7" id="l7.807.7"></span>δ’ ἀμφοτέρων ἰάματος εὑρισκομένου κοινοῦ, πολυειδῶς ἐπὶ
<span class="lb" data-page="7.807" data-line="8" id="l7.807.8"></span>πάντα μετέρχεται δι’ ἀπορίαν, ἀεὶ δυσαρεστουμένη τῷ παρόντι.
<span class="lb" data-page="7.807" data-line="9" id="l7.807.9"></span>κᾀνθένδε τό τ’ ἀνώμαλον ἑκάστῳ τε καταμόνας καὶ
<span class="lb" data-page="7.807" data-line="10" id="l7.807.10"></span>ἁπάσαις ἑξῆς ταῖς ἀναπνοαῖς, καὶ τὸ πολυειδῶς<span class="milestone ed2page" data-n="7.239" data-unit="ed2page" id="ed2page.7.239"></span> ἄτακτον
<span class="lb" data-page="7.807" data-line="11" id="l7.807.11"></span>ὑπάρχει. ἐν γὰρ τῇ τῆς ἰσότητος διαφθορᾷ τῶν τε
<span class="lb" data-page="7.807" data-line="12" id="l7.807.12"></span>ἀνωμαλιῶν ἁπασῶν καὶ τῶν ἀταξιῶν ἡ γένεσις. ἐδείχθη γὰρ
<span class="lb" data-page="7.807" data-line="13" id="l7.807.13"></span>καὶ τοῦτο ἐν τοῖς περὶ διαφορᾶς σφυγμῶν, ὡς ἡ μὲν ἐφεξῆς
<span class="lb" data-page="7.807" data-line="14" id="l7.807.14"></span>ἰσότης ὁμαλότης ἐστὶν, ἡ δὲ κατὰ περιόδους τάξις· καὶ
<span class="lb" data-page="7.807" data-line="15" id="l7.807.15"></span>ὡς τῆς μὲν ἐφεξῆς ἰσότητος διαφθειρομένης, ἡ ἀνωμαλία,
<span class="lb" data-page="7.807" data-line="16" id="l7.807.16"></span>τῆς δὲ κατὰ περιόδους, ἡ ἀταξία γίγνεται. ἀλλ’ ὅμως πολλῆς
<span class="lb" data-page="7.807" data-line="17" id="l7.807.17"></span>μὲν ἀνωμαλίας, πολλῆς δὲ ἀταξίας ταῖς τοιαύταις διαθέσεσι ﻿
<span class="pb" data-page="7.808" id="p7.808"></span>
<span class="lb" data-page="7.808" data-line="1" id="l7.808.1"></span>συμπιπτούσης, ἐπικρατεῖ τὸ κατὰ μικρότητα <span class="milestone ed1page" data-n="3.175" data-unit="ed1page" id="ed1page.3.175"></span>καὶ πυκνότητα
<span class="lb" data-page="7.808" data-line="2" id="l7.808.2"></span>γένος τῆς δυσπνοίας. εἰ γὰρ καὶ μέγα ποτ’ ἀπαπνεύσειαν
<span class="lb" data-page="7.808" data-line="3" id="l7.808.3"></span>εἰς ἅπαξ, οἷον ἀποπειρώμενοι τῆς τοιαύτης ἀναπνοῆς,
<span class="lb" data-page="7.808" data-line="4" id="l7.808.4"></span>ἀφίστανται παραχρῆμα διὰ τὴν ὀδύνην, καὶ χρόνῳ γε παμπόλλῳ
<span class="lb" data-page="7.808" data-line="5" id="l7.808.5"></span>μικρὸν πάνυ ἀναπνέουσιν, ἄχρι περ ἂν ὑπὸ τῆς χρείας
<span class="lb" data-page="7.808" data-line="6" id="l7.808.6"></span>ἐπειγούσης ἀναγκασθέντες ἐφ’ ἑτέραν αὖθις πεῖραν τράπωνται
<span class="lb" data-page="7.808" data-line="7" id="l7.808.7"></span>μεγάλης ἀναπνοῆς. τὸ συνεχὲς οὖν τῆς ἀνωμαλίας καὶ
<span class="lb" data-page="7.808" data-line="8" id="l7.808.8"></span>ἀτάκτου μεταβολῆς αὐτοῖς ἐν τάχει καὶ βραδυτῆτι καὶ ταῖς
<span class="lb" data-page="7.808" data-line="9" id="l7.808.9"></span>τῆς πυκνότητος ἐξαλλαγαῖς μάλιστα συνίσταται, μηδέποτε
<span class="lb" data-page="7.808" data-line="10" id="l7.808.10"></span>μὲν ἁπλῶς ἀραιᾶς γιγνομένης τῆς ἀναπνοῆς διὰ τὴν τῆς χρείας
<span class="lb" data-page="7.808" data-line="11" id="l7.808.11"></span>ἔπειξιν, ἧττον μέντοι καὶ μᾶλλον πυκνῆς, κᾀν τούτῳ τὴν
<span class="lb" data-page="7.808" data-line="12" id="l7.808.12"></span>ἀνωμαλίαν κτωμένης. ὥστ’ ἔστι πυκνὸν μὲν ἀεὶ τοῖς οὕτω
<span class="lb" data-page="7.808" data-line="13" id="l7.808.13"></span>διακειμένοις τὸ πνεῦμα, μέγα δὲ σπανίως, βραδὺ δ’ οὐδὲν
<span class="lb" data-page="7.808" data-line="14" id="l7.808.14"></span>μᾶλλον ἢ ταχὺ, διὰ τὴν εἰς ἑκάτερον αὐτῶν ὀξύῤῥοπον μετάπτωσιν.
<span class="lb" data-page="7.808" data-line="15" id="l7.808.15"></span>ὀρθῶς οὖν ἔμπροσθεν ἐῤῥέθη πᾶσι τοῖς ὀργάνοις
<span class="lb" data-page="7.808" data-line="16" id="l7.808.16"></span>ὀδυνωμένοις, ὅσα κινεῖται κατὰ τὰς ἀναπνοὰς, μικρὸν καὶ
<span class="lb" data-page="7.808" data-line="17" id="l7.808.17"></span>πυκνὸν ἕπεσθαι τὸ πνεῦμα· κατὰ δὲ τὸν αὐτὸν λόγον ἐν ταῖς
<span class="lb" data-page="7.808" data-line="18" id="l7.808.18"></span>παραφροσύναις μέγα τε γίγνεσθαι καὶ ἀραιὸν, εἰ καὶ ὅτι μάλιστα
<span class="pb" data-page="7.809" id="p7.809"></span>
<span class="lb" data-page="7.809" data-line="1" id="l7.809.1"></span>καὶ ταύταις ἀνωμαλία τις ἕπεται. πλεονεκτεῖ γὰρ ἐν
<span class="lb" data-page="7.809" data-line="2" id="l7.809.2"></span>αὐταῖς ἥ τε ἀραιότης καὶ τὸ μέγεθος· μᾶλλον μὲν γὰρ καὶ ἧττον
<span class="lb" data-page="7.809" data-line="3" id="l7.809.3"></span>ἀραιὸν καὶ μᾶλλον καὶ ἧττον μέγα τοῖς παραφρονοῦσι
<span class="lb" data-page="7.809" data-line="4" id="l7.809.4"></span>γίγνεται τὸ πνεῦμα, μικρὸν δὲ καὶ πυκνὸν οὐδέποτε. τοσαῦτα
<span class="lb" data-page="7.809" data-line="5" id="l7.809.5"></span>ἀρκεῖν μοι δοκεῖ περὶ τῶν ἀνωμαλιῶν εἰδέναι τῶν τε
<span class="lb" data-page="7.809" data-line="6" id="l7.809.6"></span>κατὰ μίαν ἐνέργειαν καὶ τῶν ἐν πλείοσι συνισταμένων. καὶ
<span class="lb" data-page="7.809" data-line="7" id="l7.809.7"></span>γὰρ καὶ περὶ τούτων εἴρηται τὰ εἰκότα τῇ κοινωνίᾳ τοῦ λόγου.
<span class="lb" data-page="7.809" data-line="8" id="l7.809.8"></span>καὶ μέντοι σαφῶς μὲν αὗται σύνθετοι, παμπόλλων ἐνεργειῶν
<span class="lb" data-page="7.809" data-line="9" id="l7.809.9"></span>εἰς γένεσίν τε καὶ διάγνωσιν δεόμεναι· αἱ δὲ κατὰ μίαν, ὡς
<span class="lb" data-page="7.809" data-line="10" id="l7.809.10"></span>καὶ πρόσθεν εἴρηται, τάχ’ ἄν τῳ δόξειαν ὑπάρχειν ἁπλαῖ.
<span class="lb" data-page="7.809" data-line="11" id="l7.809.11"></span>οὐ μόνον δὲ περὶ τῶν συστηματικῶν ἀνωμαλιῶν, ἀλλὰ καὶ
<span class="lb" data-page="7.809" data-line="12" id="l7.809.12"></span>περὶ τῶν ἀταξιῶν ἐν ταὐτῷ διήλθομεν. ἐν εἴδει γάρ τινι τῶν
<span class="lb" data-page="7.809" data-line="13" id="l7.809.13"></span>ἀνωμαλιῶν εἰσιν, ὡς κᾀν τοῖς περὶ σφυγμῶν ἐδείχθη.
</p>
          </article>

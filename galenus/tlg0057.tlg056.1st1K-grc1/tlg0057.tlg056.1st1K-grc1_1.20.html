<article xmlns="http://www.w3.org/1999/xhtml" id="urn:cts:greekLit:tlg0057.tlg056.1st1K-grc1:1.20">
<span class="pb page1" data-page="7.809" id="p7.809"></span>
<span class="milestone ed1page page1" data-n="3.175" data-unit="ed1page" id="ed1page.3.175"></span>
<span class="milestone ed2page page1" data-n="7.239" data-unit="ed2page" id="ed2page.7.239"></span>
            <p>
<span class="lb" data-page="7.809" data-line="14" id="l7.809.14"></span>Ἐπὶ τὰς ἐπιλοίπους οὖν αὖθις ἐπανέλθωμεν
<span class="lb" data-page="7.809" data-line="15" id="l7.809.15"></span>δυσπνοίας συνθέτους, καὶ πρώτας γε αὐτῶν προχειρισώμεθα
<span class="lb" data-page="7.809" data-line="16" id="l7.809.16"></span>τὰς κατὰ μίαν ἐνέργειαν ἡντιναοῦν συνισταμένας. ἡ
<span class="lb" data-page="7.809" data-line="17" id="l7.809.17"></span>μὲν δὴ μεγάλη τε καὶ ἅμα ταχεῖα εἰσπνοὴ τῆς μὲν χρείας ἐπειγούσης
<span class="lb" data-page="7.809" data-line="18" id="l7.809.18"></span>γίνεται, τῶν δ’ ὀργάνων εὐπειθῶν ὑπαρχόντων, τῆς
<span class="pb" data-page="7.810" id="p7.810"></span>
<span class="lb" data-page="7.810" data-line="1" id="l7.810.1"></span>δυνάμεως δὲ ἤτοι τὴν ἰδίαν εὐρωστίαν εὐρωστούσης, ἢ μικρὸν
<span class="lb" data-page="7.810" data-line="2" id="l7.810.2"></span>μεταβεβλημένης. ἀποδείξεως δὲ οὐ δεῖ τῷ λόγῳ πρὸς
<span class="lb" data-page="7.810" data-line="3" id="l7.810.3"></span>τοὺς μεμνημένους τῶν ἔμπροσθεν. ἡ δ’ αὖ μεγάλη μὲν,
<span class="lb" data-page="7.810" data-line="4" id="l7.810.4"></span><span class="milestone ed2page" data-n="7.240" data-unit="ed2page" id="ed2page.7.240"></span>βραδεῖα δὲ μόνοις τοῖς παραπαίουσι γίνεται, καὶ τούτοις
<span class="lb" data-page="7.810" data-line="5" id="l7.810.5"></span>οὐκ ἀεί. καὶ πρόδηλος τῆς αἰτίας ὁ λογισμὸς κᾀνταῦθα
<span class="lb" data-page="7.810" data-line="6" id="l7.810.6"></span>ἐκ τῶν προειρημένων, ὥσπερ καὶ ὅταν μικρὸν εἰσπνέωσι καὶ
<span class="lb" data-page="7.810" data-line="7" id="l7.810.7"></span>βραδέως, οἷς ἱκανῶς ἔψυκται τὸ ἔμφυτον θερμόν. ἡ δὲ λοιπὴ
<span class="lb" data-page="7.810" data-line="8" id="l7.810.8"></span>καὶ τετάρτη συζυγία μικρότης ἦν ἅμα τῷ τάχει καὶ γίγνεται
<span class="lb" data-page="7.810" data-line="9" id="l7.810.9"></span>διὰ παντὸς μὲν ἐπ’ οὐδεμιᾷ διαθέσει ἁπλῇ, καθάπερ οὐδὲ
<span class="lb" data-page="7.810" data-line="10" id="l7.810.10"></span>ἡ μεγάλη τε ἅμα καὶ βραδεῖα, ἣν ἔσθ’ ὅτε τοῖς παραπαίουσι
<span class="lb" data-page="7.810" data-line="11" id="l7.810.11"></span>συμπίπτειν ἔφαμεν· ἕπεται μέντοι κᾂν εἰ μὴ διηνεκῶς, ἀλλ’
<span class="lb" data-page="7.810" data-line="12" id="l7.810.12"></span>ὡς τὸ πολύ γε, συνελθόντων εἰς ταὐτὸν ἀλγήματός τε καὶ
<span class="lb" data-page="7.810" data-line="13" id="l7.810.13"></span>χρείας αὐξήσεως. μικρὸν μὲν γὰρ ἐν τοῖς ἀλγήμασιν ἐξ ἀνάγκης
<span class="lb" data-page="7.810" data-line="14" id="l7.810.14"></span>ἀναπνέουσιν, ἀπληρώτου δὲ τῆς χρείας μενούσης, διά τε
<span class="lb" data-page="7.810" data-line="15" id="l7.810.15"></span>τὴν αὐτὴν ταύτην μικρότητα καὶ ὅτι πλεονεκτεῖν ὑπέκειτο
<span class="lb" data-page="7.810" data-line="16" id="l7.810.16"></span>καθ’ ἑαυτὴν, οὐκ ἀρκεῖ πυκνωθῆναι μόνον τὰς ἐνεργείας,
<span class="lb" data-page="7.810" data-line="17" id="l7.810.17"></span>ἀλλ’ ἀναγκάζονται πολλάκις ἐσπασμένως εἰσπνεῖν. ἀνάλογον
<span class="pb" data-page="7.811" id="p7.811"></span>
<span class="lb" data-page="7.811" data-line="1" id="l7.811.1"></span>δὲ τοῖς εἰρημένοις κᾀπὶ τῶν κατὰ τὰς ἐκπνοὰς συζυγιῶν
<span class="lb" data-page="7.811" data-line="2" id="l7.811.2"></span>τὰς διαθέσεις ἐξευρίσκειν χρή. καὶ γὰρ οὖν κᾀπὶ τούτων ἤτοι
<span class="lb" data-page="7.811" data-line="3" id="l7.811.3"></span>τὴν δύναμιν, ἢ τῶν ὀργάνων τι πεπονθὸς εὑρήσομεν, ἢ τῆς
<span class="lb" data-page="7.811" data-line="4" id="l7.811.4"></span>θερμασίας τὸ μέτρον ὑπηλλαγμένον. ἃ γὰρ οἷον αἰθαλώδη
<span class="lb" data-page="7.811" data-line="5" id="l7.811.5"></span>τε καὶ λιγνυώδη καὶ καπνώδη περιττώματα καλοῦμεν ἐν τῷ
<span class="lb" data-page="7.811" data-line="6" id="l7.811.6"></span>τῆς θερμασίας γένει, γεώδη εἰσὶ ταῦτα πάντα καὶ οἷον ἡμίπεπτα
<span class="lb" data-page="7.811" data-line="7" id="l7.811.7"></span>τῷ συμφύτῳ θερμῷ, καθάπερ καπνὸς τῷ πυρί. φαίνεται
<span class="lb" data-page="7.811" data-line="8" id="l7.811.8"></span>γὰρ ἐναργῶς ἐπὶ τούτου δριμέα πάντα καὶ θερμὰ τὰ
<span class="lb" data-page="7.811" data-line="9" id="l7.811.9"></span>καπνώδη τῆς ὕλης περιττώματα, ἐνδεικνύμενα δεδέχθαι μὲν
<span class="lb" data-page="7.811" data-line="10" id="l7.811.10"></span>εἰς ἑαυτὰ τὴν τοῦ πυρὸς δύναμιν, οὐ μὴν πάντα γε ὑπ’ αὐτοῦ
<span class="lb" data-page="7.811" data-line="11" id="l7.811.11"></span>κεκρατῆσθαι· φλὸξ γὰρ ἂν οὕτως ἐγεγόνει καὶ οὐκέτι
<span class="lb" data-page="7.811" data-line="12" id="l7.811.12"></span>καπνός. ὥστε εἴ τις θερμασίας καπνώδους ἐν τοῖς σώμασι
<span class="lb" data-page="7.811" data-line="13" id="l7.811.13"></span>τῶν ζώων πλεονεκτούσης, τὴν ἐκπνοὴν λέγοι μεγάλην τε ἅμα
<span class="lb" data-page="7.811" data-line="14" id="l7.811.14"></span>γίνεσθαι καὶ ταχεῖαν, οὐκ ἂν ἁμάρτοι· δῆλον δ’ ὅτι καὶ τὴν
<span class="lb" data-page="7.811" data-line="15" id="l7.811.15"></span>δύναμιν ἐῤῥῶσθαι χρὴ τηνικαῦτα, καὶ τῶν ὀργάνων μηδὲν
<span class="lb" data-page="7.811" data-line="16" id="l7.811.16"></span>πεπονθέναι· κατὰ ταὐτὰ δὲ καὶ τὴν μεγάλην τε ἅμα καὶ βραδεῖαν
<span class="lb" data-page="7.811" data-line="17" id="l7.811.17"></span>ἐνίοις τῶν παραφρονούντων, ὥσπερ εἶχε κᾀπὶ τῆς εἰσπνοῆς·
<span class="lb" data-page="7.811" data-line="18" id="l7.811.18"></span>οὕτω δὲ καὶ τὴν μικρὰν ἅμα καὶ βραδεῖαν, οἷς μηδὲν
<span class="pb" data-page="7.812" id="p7.812"></span>
<span class="lb" data-page="7.812" data-line="1" id="l7.812.1"></span>συνήθροιστο καπνῶδες περίττωμα, καὶ τὴν μικρὰν καὶ ταχεῖαν,
<span class="lb" data-page="7.812" data-line="2" id="l7.812.2"></span>οἷς ἤθροιστο, καὶ ὀδυνᾶται τῶν μορίων ὅσα δηλονότι
<span class="lb" data-page="7.812" data-line="3" id="l7.812.3"></span>κινεῖται κατὰ τὰς ἀναπνοάς. ἀεὶ γὰρ χρὴ τούτων μεμνῆσθαι,
<span class="lb" data-page="7.812" data-line="4" id="l7.812.4"></span>κᾂν τῇ λέξει ποτὲ παραλειφθῇ.
</p>
          </article>

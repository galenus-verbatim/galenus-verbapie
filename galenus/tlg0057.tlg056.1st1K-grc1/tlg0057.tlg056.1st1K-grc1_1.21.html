<article xmlns="http://www.w3.org/1999/xhtml" id="urn:cts:greekLit:tlg0057.tlg056.1st1K-grc1:1.21">
<span class="pb page1" data-page="7.812" id="p7.812"></span>
<span class="milestone ed1page page1" data-n="3.175" data-unit="ed1page" id="ed1page.3.175"></span>
<span class="milestone ed2page page1" data-n="7.240" data-unit="ed2page" id="ed2page.7.240"></span>
            <p>
<span class="lb" data-page="7.812" data-line="5" id="l7.812.5"></span>Αὗται μὲν οὖν αἱ τέτταρες συζυγίαι τῶν
<span class="lb" data-page="7.812" data-line="6" id="l7.812.6"></span>δυσπνοιῶν καθ’ ἑκάτερον ἰδίᾳ τῆς ὅλης ἀναπνοῆς μόριον
<span class="lb" data-page="7.812" data-line="7" id="l7.812.7"></span>συνίστανται· ἕτεραι δὲ κατὰ τὸν οἷον ῥυθμὸν αὐτῆς, οὐ
<span class="lb" data-page="7.812" data-line="8" id="l7.812.8"></span>καθ’ ἑκάτερον, ὅταν δὲ παραβάλλωμεν εἰσπνοὴν ἐκπνοῇ,
<span class="lb" data-page="7.812" data-line="9" id="l7.812.9"></span>καθάπερ ἐν τοῖς σφυγμοῖς διαστολὴν συστολῇ, ῥυθμὸν τὸ
<span class="lb" data-page="7.812" data-line="10" id="l7.812.10"></span>τοιοῦτον ὀνομάζομεν. δῆλον δ’ ὅτι τὴν αὐτὴν θεωρίαν ὁ
<span class="lb" data-page="7.812" data-line="11" id="l7.812.11"></span>τόπος ἐκδέξεται τῇ περὶ τῶν ἐν τοῖς σφυγμοῖς ῥυθμῶν
<span class="lb" data-page="7.812" data-line="12" id="l7.812.12"></span>ὑφ’ Ἡροφίλου γεγραμμένῃ. εἴρηται μὲν οὖν ἡμῖν περὶ
<span class="lb" data-page="7.812" data-line="13" id="l7.812.13"></span>αὐτῶν ὅσα χρὴ κᾀν ταῖς περὶ τῶν σφυγμῶν πραγματείαις·
<span class="lb" data-page="7.812" data-line="14" id="l7.812.14"></span>εἰρήσεται δὲ καὶ νῦν ὅσον οἷόν τε διὰ βραχυτάτων,
<span class="lb" data-page="7.812" data-line="15" id="l7.812.15"></span>οἷς χρὴ προσέχοντα τὸν νοῦν οἷον σκοποῖς τισιν
<span class="lb" data-page="7.812" data-line="16" id="l7.812.16"></span>ἐξευρίσκειν τὰς αἰτίας ῥᾳδίως τῆς ἐν ταῖς ἀναπνοαῖς ἀῤῥυθμίας.
<span class="lb" data-page="7.812" data-line="17" id="l7.812.17"></span>τὰ γὰρ ἄρτι καθ’ ἑκάτερον τῆς ὅλης ἀναπνοῆς ﻿
<span class="pb" data-page="7.813" id="p7.813"></span>
<span class="lb" data-page="7.813" data-line="1" id="l7.813.1"></span>μόριον,<span class="milestone ed2page" data-n="7.241" data-unit="ed2page" id="ed2page.7.241"></span> τήν τε εἰσπνοὴν λέγω καὶ τὴν ἐκπνοὴν, ἅπερ
<span class="lb" data-page="7.813" data-line="2" id="l7.813.2"></span>ἐν τῷ πρόσθεν λόγῳ φθάνομεν εἰρηκότες, αὐτὰ ταῦτα καὶ
<span class="lb" data-page="7.813" data-line="3" id="l7.813.3"></span>νῦν ἀξιῶ σκοπεῖσθαι κατὰ τὰς ἀῤῥυθμίας αὐτῶν. οἷον,
<span class="lb" data-page="7.813" data-line="4" id="l7.813.4"></span>οὐδὲν γὰρ χεῖρον ἐφ’ ἑνός τινος ὡς ἐπὶ παραδείγματος ἐπιδεῖξαι
<span class="lb" data-page="7.813" data-line="5" id="l7.813.5"></span>τὸ λεγόμενον, βραδυτέρα μὲν ἔστω καὶ μικροτέρα τοῦ
<span class="lb" data-page="7.813" data-line="6" id="l7.813.6"></span>κατὰ φύσιν εἰσπνοὴ, θάττων δὲ καὶ μείζων ἡ ἐκπνοή· μεμειῶσθαι
<span class="lb" data-page="7.813" data-line="7" id="l7.813.7"></span>φήσομεν τοῖς οὕτω διακειμένοις τὸ κατὰ φύσιν θερμὸν,
<span class="lb" data-page="7.813" data-line="8" id="l7.813.8"></span>ηὐξῆσθαι δὲ τὸ καπνῶδες. ἐφ’ ἑτέρας δ’ αὖθις ἔμπαλιν
<span class="lb" data-page="7.813" data-line="9" id="l7.813.9"></span>ἀῤῥυθμίας ἐχούσης, ὡς τὴν μὲν εἰσπνοὴν εἶναι μεγάλην
<span class="lb" data-page="7.813" data-line="10" id="l7.813.10"></span>καὶ ταχεῖαν, τὴν δ’ ἐκπνοὴν μικρὰν καὶ βραδεῖαν, ηὐξῆσθαι
<span class="lb" data-page="7.813" data-line="11" id="l7.813.11"></span>μὲν τὸ κατὰ φύσιν θερμὸν, μηδὲν δ’ εἶναι καπνῶδες περίττωμα.
<span class="lb" data-page="7.813" data-line="12" id="l7.813.12"></span>διττὸν γὰρ ἀεὶ χρὴ νοεῖν τῷ γένει τὸ θερμὸν, τὸ μὲν
<span class="lb" data-page="7.813" data-line="13" id="l7.813.13"></span>οἰκεῖον καὶ σύμφυτον σώματι, τὸ δ’ ἐπίκτητόν τε καὶ νόθον.
<span class="lb" data-page="7.813" data-line="14" id="l7.813.14"></span>δῆλον οὖν ὡς οὐδὲν ἡ τοιαύτη σύζευξις ὑπαλλάττει τῶν ἑκατέρᾳ
<span class="lb" data-page="7.813" data-line="15" id="l7.813.15"></span>κατὰ μόνας ὑπαρχόντων. εἰ γὰρ ἡ εἰσπνοὴ μικρὰ καὶ
<span class="lb" data-page="7.813" data-line="16" id="l7.813.16"></span>βραδεῖα τύχοι γενομένη, κατάψυξιν δηλοῖ τῆς κατὰ φύσιν θερμασίας,
<span class="lb" data-page="7.813" data-line="17" id="l7.813.17"></span>ὅπως ἂν ἔχῃ ἡ ἐκπνοή· εἰ δὲ ἡ ἐκπνοὴ κατὰ ταὐτὸ
<span class="pb" data-page="7.814" id="p7.814"></span>
<span class="lb" data-page="7.814" data-line="1" id="l7.814.1"></span>ᾖ διακειμένη, ἐνδείξεται ταὐτόν· καὶ γὰρ εἰ μεγάλη ποτὲ καὶ
<span class="lb" data-page="7.814" data-line="2" id="l7.814.2"></span>ταχεῖα γένοιτο, πλεονεκτοῦσαν δηλώσει καὶ παρὰ φύσιν θερμασίαν,
<span class="lb" data-page="7.814" data-line="3" id="l7.814.3"></span>ὅπως ἂν ἔχῃ τὰ τῆς εἰσπνοῆς· ὅθεν οὐδὲν πλέον εἰς
<span class="lb" data-page="7.814" data-line="4" id="l7.814.4"></span>τὰς προγνώσεις ἡ τοιαύτη συμπλοκὴ διδάσκει τῶν ἤδη κατὰ
<span class="lb" data-page="7.814" data-line="5" id="l7.814.5"></span>μόνας ὑπὲρ ἑκατέρας αὐτῶν ἐγνωσμένων.
</p>
          </article>

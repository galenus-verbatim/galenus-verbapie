<article xmlns="http://www.w3.org/1999/xhtml" id="urn:cts:greekLit:tlg0057.tlg056.1st1K-grc1:1.3">
<span class="pb page1" data-page="7.760" id="p7.760"></span>
<span class="milestone ed1page page1" data-n="3.167" data-unit="ed1page" id="ed1page.3.167"></span>
<span class="milestone ed2page page1" data-n="7.221" data-unit="ed2page" id="ed2page.7.221"></span>
            <p>
<span class="lb" data-page="7.760" data-line="3" id="l7.760.3"></span><span class="milestone ed2page" data-n="7.222" data-unit="ed2page" id="ed2page.7.222"></span>Τοῖς δ’ ἄλλοις, ὅσοι τῶν μὲν ὀνομάτων
<span class="lb" data-page="7.760" data-line="4" id="l7.760.4"></span>εἰς τοσοῦτον φροντίζουσιν, ὅσον αὐτῶν εἰς διδασκαλίαν
<span class="lb" data-page="7.760" data-line="5" id="l7.760.5"></span>χρηστὸν, ἅπασα δ’ αὐτοῖς ἡ σπουδὴ τὴν ἐν τοῖς πράγμασιν
<span class="lb" data-page="7.760" data-line="6" id="l7.760.6"></span>ἐξευρεῖν ἀλήθειαν, ἤδη διαλεξώμεθα περὶ ὧν ἐξ ἀρχῆς
<span class="lb" data-page="7.760" data-line="7" id="l7.760.7"></span>γράφειν προὐθέμεθα. τῆς ἀναπνοῆς τῷ μὲν γένει κινήσεως
<span class="lb" data-page="7.760" data-line="8" id="l7.760.8"></span>οὔσης, συγκειμένης δὲ ἐκ δυοῖν μορίων ἐναντίων ἀλλήλοις,
<span class="lb" data-page="7.760" data-line="9" id="l7.760.9"></span>ὧν τὸ μὲν εἰσπνοὴν, τὸ δὲ ἐκπνοὴν ὀνομάζομεν, ἀλλὰ καὶ
<span class="lb" data-page="7.760" data-line="10" id="l7.760.10"></span>δύο ἄλλα κατά τι συμβεβηκὸς ἐχούσης οὐχ ὅμοια, τὰς καλουμένας
<span class="lb" data-page="7.760" data-line="11" id="l7.760.11"></span>ἠρεμίας τε καὶ ἡσυχίας, αἱ βλάβαι γίνονται, περὶ μὲν
<span class="lb" data-page="7.760" data-line="12" id="l7.760.12"></span>τὰς κινήσεις εἰς τάχος καὶ βραδυτῆτα καὶ μέγεθος καὶ σμικρότητα·
<span class="lb" data-page="7.760" data-line="13" id="l7.760.13"></span>περὶ δὲ τὰς ἡσυχίας εἰς ἀραιότητα καὶ πυκνότητα·
<span class="lb" data-page="7.760" data-line="14" id="l7.760.14"></span>καὶ παρὰ ταύτας οὐκ ἂν εὕροις ἁπλῆν ἄλλην δυσπνοίας διαφοράν.
<span class="lb" data-page="7.760" data-line="15" id="l7.760.15"></span>ἡ γὰρ τῆς διαιρέσεως μέθοδος οὕτως ἐνδείκνυται.
</p>
          </article>

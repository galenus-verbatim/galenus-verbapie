<article xmlns="http://www.w3.org/1999/xhtml" id="urn:cts:greekLit:tlg0057.tlg056.1st1K-grc1:1.5">
<span class="pb page1" data-page="7.765" id="p7.765"></span>
<span class="milestone ed1page page1" data-n="3.168" data-unit="ed1page" id="ed1page.3.168"></span>
<span class="milestone ed2page page1" data-n="7.223" data-unit="ed2page" id="ed2page.7.223"></span>
            <p>
<span class="lb" data-page="7.765" data-line="7" id="l7.765.7"></span>Αὖθις οὖν ἀναλάβωμεν ὅθεν λέγοντες ἀπελίπομεν,
<span class="lb" data-page="7.765" data-line="8" id="l7.765.8"></span>ὡς ἡ περὶ τάχους κινήσεως ζήτησις ἐν τοῖς
<span class="lb" data-page="7.765" data-line="9" id="l7.765.9"></span><span class="milestone ed2page" data-n="7.224" data-unit="ed2page" id="ed2page.7.224"></span>περὶ σφυγμῶν ἡμῖν ἅπασα περαίνεται, διὰ τὸ σπουδασθῆναι
<span class="lb" data-page="7.765" data-line="10" id="l7.765.10"></span>μὲν ἐκείνην τὴν πραγματείαν τοῖς πλείστοις τῶν
<span class="lb" data-page="7.765" data-line="11" id="l7.765.11"></span>νεωτέρων ἰατρῶν, ἀμεληθῆναι δὲ τὴν νῦν προκειμένην σχεδὸν
<span class="lb" data-page="7.765" data-line="12" id="l7.765.12"></span>ἅπασι, καίτοι σαφεστέραν τε μακρῷ, καὶ οὐχ ἧττον ἐκείνης
<span class="lb" data-page="7.765" data-line="13" id="l7.765.13"></span>χρησίμην ὑπάρχουσαν· ἀλλὰ καὶ αὐτὸς ταύτην τὴν αἰτίαν εἴποιμι
<span class="lb" data-page="7.765" data-line="14" id="l7.765.14"></span>ἂν ἐπὶ προήκοντι τῷ λόγῳ, νυνὶ δὲ τὸ συνεχὲς περαντέον,
<span class="lb" data-page="7.765" data-line="15" id="l7.765.15"></span>ὡς ἅπασιν ἡ ταχεῖα κίνησις διά τε τὴν ἐπείγουσαν
<span class="lb" data-page="7.765" data-line="16" id="l7.765.16"></span>χρείαν γίνεται καὶ προσέτι τὴν δύναμιν ὑπηρετεῖν αὐτῇ δυναμένην,
<span class="lb" data-page="7.765" data-line="17" id="l7.765.17"></span>ὅπερ ἐστὶν ἐῤῥωμένην, καὶ τῶν ὀργάνων οὐδενὸς
<span class="pb" data-page="7.766" id="p7.766"></span>
<span class="lb" data-page="7.766" data-line="1" id="l7.766.1"></span>ἀντιπράττοντος, ὧν τὰς ἀποδείξεις ἐν τοῖς περὶ σφυγμῶν
<span class="lb" data-page="7.766" data-line="2" id="l7.766.2"></span>ἐλέγομεν εἰρῆσθαι. εἴρηται δ’ ἐν ἐκείνοις καὶ ὡς ἐνδέχεταί
<span class="lb" data-page="7.766" data-line="3" id="l7.766.3"></span>ποτε τῆς χρείας ἱκανῶς ἐπειγούσης, κᾂν ἡ δύναμις ἀῤῥωστοτέρα
<span class="lb" data-page="7.766" data-line="4" id="l7.766.4"></span>μετρίως ᾖ, τὴν κίνησιν γίνεσθαι ταχεῖαν· εἰ δ’ ἐπὶ πλέον
<span class="lb" data-page="7.766" data-line="5" id="l7.766.5"></span>ἀσθενείας ἥκοι, μηκέτ’ ἐγχωρεῖν γενέσθαι ταχέως, ἀλλὰ τηνικαῦτα
<span class="lb" data-page="7.766" data-line="6" id="l7.766.6"></span>πυκνὴν μᾶλλον ἀντὶ ταχείας γίνεσθαι τὴν ἐνέργειαν.
<span class="lb" data-page="7.766" data-line="7" id="l7.766.7"></span>ἁπάσης γὰρ πυκνότητος ἐνεργειῶν μίαν ὑπάρχειν αἰτίαν, τὸ
<span class="lb" data-page="7.766" data-line="8" id="l7.766.8"></span>τῆς προτέρας ἐνεργείας ἐνδεές. ἀναγκάζονται γὰρ ἐπειγούσης
<span class="lb" data-page="7.766" data-line="9" id="l7.766.9"></span>ἐκείνης μηκέθ’ ἡσυχάζειν ἐπὶ πλέον. ἅπαντα δὲ ταῦτα δι’
<span class="lb" data-page="7.766" data-line="10" id="l7.766.10"></span>ἐκείνων μὲν ἀποδέδεικται, κοινὸς δ’ αὐτῶν ὁ λόγος ἐστὶ καὶ
<span class="lb" data-page="7.766" data-line="11" id="l7.766.11"></span>πρὸς τὴν ἀναπνοήν· πρῶτον μὲν, ὅτι περὶ κινήσεως ἁπάσης
<span class="lb" data-page="7.766" data-line="12" id="l7.766.12"></span>ἐν τῷ καθόλου λέλεκται· ἔπειτα καὶ ἡ ἀναπνοὴ ὀλίγου δεῖν
<span class="lb" data-page="7.766" data-line="13" id="l7.766.13"></span>ἅπασα τῇ τῶν σφυγμῶν ἀναλογίᾳ ἀνάλογον ἔχει. σύνθετος
<span class="lb" data-page="7.766" data-line="14" id="l7.766.14"></span>γάρ ἐστιν ἐξ ἐναντίων κινήσεων ἠρεμίαις διαιρουμένων, καὶ
<span class="lb" data-page="7.766" data-line="15" id="l7.766.15"></span>χρείας ἕνεκα τῆς αὐτῆς γίνεται, καὶ τῶν μορίων δ’ αὐτῆς ἡ
<span class="lb" data-page="7.766" data-line="16" id="l7.766.16"></span>μὲν εἰσπνοὴ παραπλήσιος οὖσα τῇ διαστολῇ τῶν σφυγμῶν
<span class="lb" data-page="7.766" data-line="17" id="l7.766.17"></span>ἀναψύχει τὴν ἔμφυτον θερμασίαν· ἡ δ’ ἐκπνοὴ, καθάπερ ἡ
<span class="lb" data-page="7.766" data-line="18" id="l7.766.18"></span>συστολὴ τῶν σφυγμῶν, ἐκκρίνει τὸ καπνῶδες τῆς συγκαύσεως.
<span class="pb" data-page="7.767" id="p7.767"></span>
<span class="lb" data-page="7.767" data-line="1" id="l7.767.1"></span>ἀλλὰ καὶ τὸ τῇ θρέψει τοῦ ψυχικοῦ πνεύματος ἀμφοτέρας τὰς
<span class="lb" data-page="7.767" data-line="2" id="l7.767.2"></span>ἐνεργείας συντελεῖν, καὶ τὸ τῶν ἠρεμιῶν τὴν μὲν ἐπὶ τῇ διαστολῇ
<span class="lb" data-page="7.767" data-line="3" id="l7.767.3"></span>βραχυτέραν ὑπάρχειν, τὴν δὲ ἐπὶ συστολῇ μακροτέραν,
<span class="lb" data-page="7.767" data-line="4" id="l7.767.4"></span>ἀμφοτέρων κοινά. τάχος μὲν οὖν ταῖς ἀναπνευστικαῖς
<span class="lb" data-page="7.767" data-line="5" id="l7.767.5"></span>κινήσεσιν ὅπως προσγίνεται, καὶ δὴ λέλεκται.
</p>
          </article>

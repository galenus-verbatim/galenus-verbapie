<article xmlns="http://www.w3.org/1999/xhtml" id="urn:cts:greekLit:tlg0057.tlg056.1st1K-grc1:1.6">
<span class="pb page1" data-page="7.767" id="p7.767"></span>
<span class="milestone ed1page page1" data-n="3.168" data-unit="ed1page" id="ed1page.3.168"></span>
<span class="milestone ed2page page1" data-n="7.224" data-unit="ed2page" id="ed2page.7.224"></span>
            <p>
<span class="lb" data-page="7.767" data-line="6" id="l7.767.6"></span>Περὶ τοῦ μεγέθους δὲ ἑξῆς δίειμι. χρὴ τοίνυν
<span class="lb" data-page="7.767" data-line="7" id="l7.767.7"></span>κᾀν τούτῳ καλεῖν μὲν τὴν χρείαν εἰς τοὔργον, ὑπηρετεῖν
<span class="lb" data-page="7.767" data-line="8" id="l7.767.8"></span>δ’ αὐτῇ τὴν δύναμιν ἐῤῥωμένην, ἑτοιμότητα δὲ ὑπάρχειν τοῖς
<span class="lb" data-page="7.767" data-line="9" id="l7.767.9"></span>ὀργάνοις. τῆς αὐτῆς γάρ τοι συνοδίας τῶν αἰτίων δεῖται μέγεθος
<span class="lb" data-page="7.767" data-line="10" id="l7.767.10"></span>ἀναπνοῆς ἧσπερ καὶ τάχος. τά γε μὴν ἐναντία τούτων
<span class="lb" data-page="7.767" data-line="11" id="l7.767.11"></span>βραδύτης τε καὶ μικρότης, οὐ πάντη γε δεῖται τῶν ἐναντίων
<span class="lb" data-page="7.767" data-line="12" id="l7.767.12"></span>ἁπάντων ὁμοῦ, ἀλλ’ ἕν μὲν ἐξ αὐτῶν χρὴ παρεῖναι πάντως,
<span class="lb" data-page="7.767" data-line="13" id="l7.767.13"></span>πλείω δὲ οὐκ ἀναγκαῖον. ἄν τε γὰρ ἡ χρεία μεγάλως
<span class="lb" data-page="7.767" data-line="14" id="l7.767.14"></span>ἐκλυθῇ, συνεκλύεται καὶ τὸ τάχος τῆς κινήσεως καὶ τὸ μέγεθος
<span class="lb" data-page="7.767" data-line="15" id="l7.767.15"></span>τῆς διαστολῆς, κᾂν ὅτι μάλιστα ῥώμης ἔχῃ καλῶς ἡ δύναμις·
<span class="lb" data-page="7.767" data-line="16" id="l7.767.16"></span>ἀργὴν γὰρ ἕξει ταύτην, ἔστ’ ἂν μὴ δεήσεται τὸ ζῶον ἐνεργούσης
<span class="lb" data-page="7.767" data-line="17" id="l7.767.17"></span>αὐτῆς· ἄν τε μεγάλη μὲν ἡ χρεία, ἐκλύηται δέ πως ὁ τόνος
<span class="lb" data-page="7.767" data-line="18" id="l7.767.18"></span>τῆς δυνάμεως, ἄν τε ταῦτα μὲν ὑπάρχῃ, βλάβη δέ τις συμβῇ ﻿
<span class="pb" data-page="7.768" id="p7.768"></span>
<span class="lb" data-page="7.768" data-line="1" id="l7.768.1"></span>τοῖς ὀργάνοις, οἵαν ἐν τοῖς περὶ σφυγμῶν διήλθομεν· ὅ τι
<span class="lb" data-page="7.768" data-line="2" id="l7.768.2"></span>γὰρ ἂν εἴη τούτων, κωλυθήσεται τὸ τάχος καὶ τὸ μέγεθος τῆς
<span class="lb" data-page="7.768" data-line="3" id="l7.768.3"></span>ἀναπνοῆς.
</p>
          </article>

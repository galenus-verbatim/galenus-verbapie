<article xmlns="http://www.w3.org/1999/xhtml" id="urn:cts:greekLit:tlg0057.tlg056.1st1K-grc1:1.9">
<span class="pb page1" data-page="7.773" id="p7.773"></span>
<span class="milestone ed1page page1" data-n="3.169" data-unit="ed1page" id="ed1page.3.169"></span>
<span class="milestone ed2page page1" data-n="7.226" data-unit="ed2page" id="ed2page.7.226"></span>
            <p>
<span class="lb" data-page="7.773" data-line="15" id="l7.773.15"></span><span class="milestone ed2page" data-n="7.227" data-unit="ed2page" id="ed2page.7.227"></span>Ἀλλ’ ἐπεὶ καὶ περὶ τῶν ὡσαύτως
<span class="lb" data-page="7.773" data-line="16" id="l7.773.16"></span>ὑπαρχόντων ἀναπνοαῖς τε καὶ σφυγμοῖς αὐτάρκως εἴρηται,
<span class="lb" data-page="7.773" data-line="17" id="l7.773.17"></span>ζητήσομεν ἤδη καὶ ὅσον ἐν αὐτοῖς οὐχ ὡσαύτως ἔχει. τὸ γὰρ
<span class="lb" data-page="7.773" data-line="18" id="l7.773.18"></span>ἀπὸ τῆς τῶν δυνάμεων ἑτερότητος ἐν ἑκάστῳ τῶν ἐνεργειῶν
<span class="pb" data-page="7.774" id="p7.774"></span>
<span class="lb" data-page="7.774" data-line="1" id="l7.774.1"></span>ἴδιον εἰκός ἐστι πολλαχῶς καὶ τὰς ἰδέας αὐτῶν διαφερούσας
<span class="lb" data-page="7.774" data-line="2" id="l7.774.2"></span>ἐργάσασθαι. τοῦτ’ οὖν χρὴ σκοπῆσαι καὶ ζητῆσαι καὶ ἀνευρίσκειν
<span class="lb" data-page="7.774" data-line="3" id="l7.774.3"></span>μεθόδῳ. δοκῶ δή μοι καθορᾷν εὐθὺς ἀπ’ αὐτῆς τῆς
<span class="lb" data-page="7.774" data-line="4" id="l7.774.4"></span>οὐσίας τῶν πραγμάτων μεγίστην τινὰ διαφορὰν ἁπάντων τῶν
<span class="lb" data-page="7.774" data-line="5" id="l7.774.5"></span>ψυχικῶν ἔργων πρὸς τὰ ζωτικά. τῶν μὲν γὰρ ἡ προαίρεσις
<span class="lb" data-page="7.774" data-line="6" id="l7.774.6"></span>ἐξουσίαν ἔχει τῆς γενέσεως καὶ δύναταί ποτε, κᾂν ἡ χρεία
<span class="lb" data-page="7.774" data-line="7" id="l7.774.7"></span>καλῇ καὶ ἡ δύναμις εὐεκτῇ κᾂν τῶν ὀργάνων ἕκαστον ἐπιτήδειον
<span class="lb" data-page="7.774" data-line="8" id="l7.774.8"></span>ᾖ πρὸς τὴν ἐνέργειαν, ὅμως ἴσχειν τε καὶ κωλύειν αὐτὰ
<span class="lb" data-page="7.774" data-line="9" id="l7.774.9"></span>τῆς κινήσεως· ὅπου δ’ ἴσχειν μέγα οὕτως, ἦπού γε καὶ τὸ
<span class="lb" data-page="7.774" data-line="10" id="l7.774.10"></span>βραδέως κινεῖν ἢ ταχέως, καὶ ἐπιπλέον ἢ ἐπ’ ἔλαττον ἐξαίρειν,
<span class="lb" data-page="7.774" data-line="11" id="l7.774.11"></span>καὶ διὰ πλείονος ἢ ἐλάττονος χρόνου, ῥᾷστον αὐτῇ.
<span class="lb" data-page="7.774" data-line="12" id="l7.774.12"></span>τοῖς ζωτικοῖς δ’ ἔργοις οὐχ οὕτως ἔχει, ἀλλ’ ὅταν ἡ χρεία
<span class="lb" data-page="7.774" data-line="13" id="l7.774.13"></span>καλῇ, τῆς γε δυνάμεως ἐῤῥωμένης καὶ τῶν ὀργάνων ἐπιτηδείων
<span class="lb" data-page="7.774" data-line="14" id="l7.774.14"></span>ὑπαρχόντων εἰς τὰς κινήσεις, οὔτε βραδεῖαν οὔτε μικρὰν
<span class="lb" data-page="7.774" data-line="15" id="l7.774.15"></span>γενέσθαι οἷόν τε τὴν ἐνέργειαν. ἐπὶ γοῦν τῶν κατὰ τὰ φλεγμαίνοντα
<span class="lb" data-page="7.774" data-line="16" id="l7.774.16"></span>μόρια σφυγμῶν ἐναργέστατα φαίνεται διὰ τὴν τῶν
<span class="lb" data-page="7.774" data-line="17" id="l7.774.17"></span>ἐν αὐτοῖς ἀρτηριῶν κίνησιν ὀδύνη μὲν σφοδρὰ προσγινομένη
<span class="lb" data-page="7.774" data-line="18" id="l7.774.18"></span>διὰ τὸ μὴ ἐφ’ ἡμῶν εἶναι τὴν κίνησιν ἐλάττονα ποιῆσαι τῷ
<span class="pb" data-page="7.775" id="p7.775"></span>
<span class="lb" data-page="7.775" data-line="1" id="l7.775.1"></span>μεγέθει ἢ βραδυτέραν τῷ τάχει· καίτοι γε εἴπερ ἦν ἐφ’ ἡμῖν
<span class="lb" data-page="7.775" data-line="2" id="l7.775.2"></span>ἐλάττονά τε καὶ βραδυτέραν αὐτὴν ἐργάσασθαι, οὐδὲν ἂν
<span class="lb" data-page="7.775" data-line="3" id="l7.775.3"></span>προὐργιαίτερον ἐποιησάμεθα, μέλλοντές γε ἐκ τούτου παρηγορήσειν
<span class="lb" data-page="7.775" data-line="4" id="l7.775.4"></span>τὴν ὀδύνην. παντὶ μὲν γὰρ τῷ φλεγμαίνοντι τελέας
<span class="lb" data-page="7.775" data-line="5" id="l7.775.5"></span>ἡσυχίας δεῖ· κινουμένων γὰρ καὶ τριβομένων πρὸς ἄλληλα
<span class="lb" data-page="7.775" data-line="6" id="l7.775.6"></span>τῶν ἐν αὐτοῖς μορίων, θλίβεταί τε καὶ ῥευματίζεται καὶ παντοίως
<span class="lb" data-page="7.775" data-line="7" id="l7.775.7"></span>ὀδυνᾶται. εἰ δ’ ἄρα ποτὲ καὶ διὰ τὴν τῆς χρείας ἔπειξιν
<span class="lb" data-page="7.775" data-line="8" id="l7.775.8"></span>ἀναγκάζοιτο, τὴν μικροτέραν τε καὶ βραδυτέραν κίνησιν
<span class="lb" data-page="7.775" data-line="9" id="l7.775.9"></span>ῥᾷον φέρει τῆς μείζονός τε καὶ ὠκυτέρας. οὕτω καὶ τὸ σκέλος,
<span class="lb" data-page="7.775" data-line="10" id="l7.775.10"></span>ὅταν φλεγμαίνῃ τι μέρος ἐν αὐτῷ, μάλιστα μὲν ἀναπαύεσθαι
<span class="lb" data-page="7.775" data-line="11" id="l7.775.11"></span>ποθεῖ· εἰ δ’ ἀναγκαζοίμεθα κινεῖν αὐτὸ χρείας τινὸς
<span class="lb" data-page="7.775" data-line="12" id="l7.775.12"></span>ἐπειγούσης, ἔλαττόν τε καὶ βραδύτερον βαδίζομεν· ἀλλ’ οὐχ
<span class="lb" data-page="7.775" data-line="13" id="l7.775.13"></span>οἷόν τε τοῦτ’ ἐπὶ τῶν ἀρτηριῶν ἐργάσασθαι. οὐ γάρ ἐστιν
<span class="lb" data-page="7.775" data-line="14" id="l7.775.14"></span>ἐφ’ ἡμῖν ἡ κίνησις αὐτῶν, οὔθ’ ὥστε καταπαύειν γιγνομένην,
<span class="lb" data-page="7.775" data-line="15" id="l7.775.15"></span>ὥστε βραδυτέραν ἐξ ὠκυτέρας ἢ ἐκ μείζονος ἐλάττω ποιεῖν,
<span class="lb" data-page="7.775" data-line="16" id="l7.775.16"></span>ἀλλ’ ἀνάγκῃ στέργειν τῇ παρούσῃ, κᾂν ὠκεῖα κᾂν μεγάλη
<span class="lb" data-page="7.775" data-line="17" id="l7.775.17"></span>κᾂν ὁπωσοῦν ᾖ βιαία. διὰ τοῦτο ἐν τοῖς φλεγμαίνουσι μορίοις
<span class="lb" data-page="7.775" data-line="18" id="l7.775.18"></span>τῶν ἀρτηριῶν κινουμένων ὀδυνώμεθα μὲν, ἀλλ’ οὔτε
<span class="pb" data-page="7.776" id="p7.776"></span>
<span class="lb" data-page="7.776" data-line="1" id="l7.776.1"></span>ἀμυδροτέραν οὔτε ἐλάττω τὴν κίνησιν οὔτε βραδυτέραν ἐργάσασθαι
<span class="lb" data-page="7.776" data-line="2" id="l7.776.2"></span>δυνάμεθα, καίτοι τῶν γε κατὰ τὴν προαίρεσιν ἐνεργειῶν
<span class="lb" data-page="7.776" data-line="3" id="l7.776.3"></span>ἢ παντελῶς ἀναπαύοντες τὸ σκέλος, ἢ μικρὰν κομιδῆ
<span class="lb" data-page="7.776" data-line="4" id="l7.776.4"></span>καὶ βραδεῖαν ποιοῦντες. ὅταν δὲ λέγωμεν μικρὰν καὶ μεγάλην
<span class="lb" data-page="7.776" data-line="5" id="l7.776.5"></span>κίνησιν, ὅτι μὴ κυρίως, ἀλλ’ ἀπὸ τῶν διαστημάτων φαμὲν,
<span class="lb" data-page="7.776" data-line="6" id="l7.776.6"></span>καθ’ ὧν τὸ κινούμενον φέρεται, παντί που δῆλον. οὐκοῦν
<span class="lb" data-page="7.776" data-line="7" id="l7.776.7"></span>ἐπειδὴ καὶ ὁ θώραξ ἕν τι τῶν τοῦ ζώου μορίων ἐστὶν ὄργανον
<span class="lb" data-page="7.776" data-line="8" id="l7.776.8"></span>ἀναπνοῆς, ὡς ἡ μὲν <span class="milestone ed1page" data-n="3.170" data-unit="ed1page" id="ed1page.3.170"></span>ἀρτηρία σφυγμῶν, τὸ δὲ σκέλος
<span class="lb" data-page="7.776" data-line="9" id="l7.776.9"></span>βαδίσεως, εἰ μέν ἐστι τῶν ζωτικῶν ἔργων ἡ ἀναπνοὴ,
<span class="lb" data-page="7.776" data-line="10" id="l7.776.10"></span>ταῖς ἀρτηρίαις ἀνάλογον, εἰ δὲ τῶν ψυχικῶν, τοῖς σκέλεσιν
<span class="lb" data-page="7.776" data-line="11" id="l7.776.11"></span>ὁμοίως κινηθήσεται· ἀλλὰ<span class="milestone ed2page" data-n="7.228" data-unit="ed2page" id="ed2page.7.228"></span> μὴν τῶν ψυχικῶν, ὡς ἐν
<span class="lb" data-page="7.776" data-line="12" id="l7.776.12"></span>ἄλλοις ἀποδέδεικται, δῆλον ἄρα ὡς τοῖς σκέλεσιν ὁμοίως κινηθήσεται.
<span class="lb" data-page="7.776" data-line="13" id="l7.776.13"></span>εἰ τοίνυν φλεγμαίνων εἴη ἀναγκάζοιτό τε κινεῖσθαι,
<span class="lb" data-page="7.776" data-line="14" id="l7.776.14"></span>βραδύτερόν τε καὶ πολὺ ἧττον τοῦ δέοντος διαστήσεται.
<span class="lb" data-page="7.776" data-line="15" id="l7.776.15"></span>ἀλλ’ εἰ τοῦτο ποιήσει, ἐνδεῶς ἀναπνεύσει. εἰ δὲ καὶ δεύτερον
<span class="lb" data-page="7.776" data-line="16" id="l7.776.16"></span>ἔτι καὶ τρίτον ταὐτὸ τοῦτ’ ἐργάσεται, τὸ καθ’ ἑκάστην
<span class="lb" data-page="7.776" data-line="17" id="l7.776.17"></span>ἐνδεὲς ἓν ἀξιόλογόν ποτε κεφάλαιον γενόμενον, ἐγγὺς ἄξει τοῦ
<span class="pb" data-page="7.777" id="p7.777"></span>
<span class="lb" data-page="7.777" data-line="1" id="l7.777.1"></span>πνίγεσθαι τὸ ζῶον. ἵν’ οὖ μὴ γένηται τοῦτο, πυκνοτέρας
<span class="lb" data-page="7.777" data-line="2" id="l7.777.2"></span>ποιεῖται τὰς ἐνεργείας, μηκέτι ἡσυχάζων τοσοῦτον, ὅσον ὁπότε
<span class="lb" data-page="7.777" data-line="3" id="l7.777.3"></span>εἶχε κατὰ φύσιν, ὅμοιόν τι ποιῶν τοῖς διὰ τὸ μὴ δύνασθαι
<span class="lb" data-page="7.777" data-line="4" id="l7.777.4"></span>τὴν αὐτάρκη τροφὴν εἰς ἅπαξ προσενέγκασθαι, συνεχῶς
<span class="lb" data-page="7.777" data-line="5" id="l7.777.5"></span>ὀλίγον τρεφομένοις. ἀλλ’ ἐν τούτῳ ἀναγκαῖον τὴν ὅλην ἀναπνοὴν
<span class="lb" data-page="7.777" data-line="6" id="l7.777.6"></span>γενέσθαι μικρὰν καὶ βραδεῖαν καὶ πυκνὴν, καὶ πλέονί
<span class="lb" data-page="7.777" data-line="7" id="l7.777.7"></span>γε μικροτέραν τοῦ προσήκοντος, ἢ βραδυτέραν. οὐχ οὕτω
<span class="lb" data-page="7.777" data-line="8" id="l7.777.8"></span>γὰρ ἰσχυρὸς ὁ πόνος τῷ θώρακι διὰ τὸ τάχος τῆς κινήσεως,
<span class="lb" data-page="7.777" data-line="9" id="l7.777.9"></span>ὡς διὰ τὸ μέγεθος τῆς διαστολῆς. τὸ μὲν γὰρ τάχος, εἰ καὶ
<span class="lb" data-page="7.777" data-line="10" id="l7.777.10"></span>κατ’ αὐτὴν τὴν ἐνέργειαν ὀδυνηρὸν, ἀλλὰ τῷ γε βραχυχρόνιον
<span class="lb" data-page="7.777" data-line="11" id="l7.777.11"></span>ἐργάζεσθαι τὴν ὅλην κίνησιν ἧττον λυπεῖ τὸν θώρακα· συντόμως
<span class="lb" data-page="7.777" data-line="12" id="l7.777.12"></span>γὰρ ἐφ’ ὃ σπεύδει παραγίνεται· σπεύδει δὲ δήπουθεν
<span class="lb" data-page="7.777" data-line="13" id="l7.777.13"></span>ἐπὶ τὴν ἡσυχίαν καὶ ταύτης ὅτι τάχιστα γλίχεται τυχεῖν, ὡς
<span class="lb" data-page="7.777" data-line="14" id="l7.777.14"></span>ἂν μόνης αὐτῷ τὴν ἐκ φλεγμονῆς ὀδύνην παραμυθουμένης.
<span class="lb" data-page="7.777" data-line="15" id="l7.777.15"></span>τὸ δὲ μέγεθος τῆς διαστολῆς πάντως χαλεπὸν, αὐτῷ τε τῷ
<span class="lb" data-page="7.777" data-line="16" id="l7.777.16"></span>βιαίῳ τῆς κινήσεως καὶ τῷ θλίβειν τε ἅμα καὶ τείνειν τὰ
<span class="lb" data-page="7.777" data-line="17" id="l7.777.17"></span>φλεγμαίνοντα, καὶ παντοίως ὀδυνᾷν τὸν θώρακα. ταῦτ’ ἄρα
<span class="lb" data-page="7.777" data-line="18" id="l7.777.18"></span>καὶ πλέον ἀφαιρεῖ τοῦ μεγέθους ἢ τοῦ τάχους, καὶ ὅταν γε ﻿
<span class="pb" data-page="7.778" id="p7.778"></span>
<span class="lb" data-page="7.778" data-line="1" id="l7.778.1"></span>τοῦτ’ αὐτὸ μόνον ᾖ τὸ πάθημα, πόνος τις τῶν κατὰ τὸν θώρακα
<span class="lb" data-page="7.778" data-line="2" id="l7.778.2"></span>μορίων, μὴ μέντοι τά γε τῆς χρείας ἐπείγει, μενούσης
<span class="lb" data-page="7.778" data-line="3" id="l7.778.3"></span>δηλονότι τῆς ἐν τῇ καρδίᾳ θερμασίας ἐν τοῖς κατὰ φύσιν
<span class="lb" data-page="7.778" data-line="4" id="l7.778.4"></span>ὅροις, ἐναργῶς ἡ κίνησις τοῦ θώρακος βραδυτέρα γίνεται·
<span class="lb" data-page="7.778" data-line="5" id="l7.778.5"></span>πυρώσεως δέ τινος ἐν αὐτῇ γενομένης, τὸ μὲν τάχος οὐκ ἐκλύεται
<span class="lb" data-page="7.778" data-line="6" id="l7.778.6"></span>δι’ ἃς ἔμπροσθεν εἴπομεν αἰτίας, καθαιρεῖται δὲ κᾀνταῦθα
<span class="lb" data-page="7.778" data-line="7" id="l7.778.7"></span>τὸ μέγεθος ἱκανῶς, ἀλλ’ ἀντ’ αὐτοῦ πυκνότης γεννᾶται,
<span class="lb" data-page="7.778" data-line="8" id="l7.778.8"></span>διὰ τὴν τῆς χρείας ἔπειξιν.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg056.1st1K-grc1:2.1">
<span class="pb page1" data-page="7.825" id="p7.825"></span>
<span class="milestone ed1page page1" data-n="3.177" data-unit="ed1page" id="ed1page.3.177"></span>
<span class="milestone ed2page page1" data-n="7.245" data-unit="ed2page" id="ed2page.7.245"></span>
            <h2>ΓΑΛΗΝΟΥ ΠΕΡΙ ΔΥΣΠΝΟΙΑΣ
<br></br>ΒΙΒΛΙΟΝ ΔΕΥΤΕΡΟΝ.
</h2>
            <p>
<span class="lb" data-page="7.825" data-line="1" id="l7.825.1"></span>Ὅδε μὲν ὁ λόγος ἐξήγησίς ἐστι τῶν ὑφ’
<span class="lb" data-page="7.825" data-line="2" id="l7.825.2"></span>Ἱπποκράτους περὶ δυσπνοίας εἰρημένων. εἴρηται δὲ πολλὰ
<span class="lb" data-page="7.825" data-line="3" id="l7.825.3"></span>πολλαχοῦ τὰ μὲν ἐν τοῖς συγγράμμασιν αὐτοῦ, τὰ δὲ κᾀν
<span class="lb" data-page="7.825" data-line="4" id="l7.825.4"></span>τοῖς ὑπομνήμασι. τὰ πλεῖστα γάρ τοι τῶν ἐπιδημιῶν, εἰ
<span class="lb" data-page="7.825" data-line="5" id="l7.825.5"></span>μὴ ἄρα καὶ πάντα, δικαίως ἄν τις ὑπομνήματα νομίζοι. ἔστι
<span class="lb" data-page="7.825" data-line="6" id="l7.825.6"></span>μὲν οὖν ἡ ἐξήγησις, ὥς πού τις τῶν παλαιῶν εἶπεν, ἀσαφοῦς
<span class="lb" data-page="7.825" data-line="7" id="l7.825.7"></span>ἑρμηνείας ἐξάπλωσις· ἡμεῖς δ’ οὐ τοῦτο μόνον ἐοίκαμεν δράσειν,
<span class="lb" data-page="7.825" data-line="8" id="l7.825.8"></span>ἀλλ’ ὅτι καὶ ἀληθῶς ἔχει πάντα τὰ περὶ δυσπνοίας ὑπ’
<span class="pb" data-page="7.826" id="p7.826"></span>
<span class="lb" data-page="7.826" data-line="1" id="l7.826.1"></span>αὐτοῦ γεγραμμένα, μαρτυρήσειν, οὐ μὴν ἀποδείξειν οὐδὲν
<span class="lb" data-page="7.826" data-line="2" id="l7.826.2"></span>αὐτῶν ἐν τῷδε τῷ γράμματι, ἀλλ’ εἰς τὸ προηγούμενον
<span class="lb" data-page="7.826" data-line="3" id="l7.826.3"></span>τούτου βιβλίον ἀναπέμψειν, ἐν ᾧ χωρὶς ἀποδείξεως οὐδὲν
<span class="lb" data-page="7.826" data-line="4" id="l7.826.4"></span><span class="milestone ed2page" data-n="7.246" data-unit="ed2page" id="ed2page.7.246"></span>εἴρηται. καὶ ἵνα γε μὴ δυσωποῖτό τις ὑπὸ τῆς Ἱπποκράτους
<span class="lb" data-page="7.826" data-line="5" id="l7.826.5"></span>δόξης, καὶ θᾶττον ἤδη τοῖς λεγομένοις πιστεύοι πρὶν
<span class="lb" data-page="7.826" data-line="6" id="l7.826.6"></span>ὑπὸ τῶν ἀποδείξεων ἀναγκασθῆναι, τὸν πρῶτον λόγον ἰδίᾳ
<span class="lb" data-page="7.826" data-line="7" id="l7.826.7"></span>τε καὶ καθ’ ἑαυτὸν ἐγράψαμεν· ἐπεὶ δ’ ἐκεῖνος ἐτελειώθη
<span class="lb" data-page="7.826" data-line="8" id="l7.826.8"></span>μετὰ τῶν προσηκόντων συλλογισμῶν, ἐν τῷδε τῷ γράμματι
<span class="lb" data-page="7.826" data-line="9" id="l7.826.9"></span>τὸν εὑρετήν τε καὶ οἷον πατέρα τῶν δογμάτων τιμήσομεν.
<span class="lb" data-page="7.826" data-line="10" id="l7.826.10"></span>αὕτη καὶ δικαία τέ ἐστιν ἅμα καὶ πρέπουσα τοῖς ὁτιοῦν ἀγαθὸν
<span class="lb" data-page="7.826" data-line="11" id="l7.826.11"></span>ἐξευροῦσι τιμὴ, μήτε κατακεκρύφθαι τὰ εὑρέματα αὐτῶν
<span class="lb" data-page="7.826" data-line="12" id="l7.826.12"></span>μήτ’ ἀγνοεῖσθαι τοῖς ἀνθρώποις, ἀλλ’ αὐτά τε φαίνεσθαι
<span class="lb" data-page="7.826" data-line="13" id="l7.826.13"></span>τήν θ’ εὑροῦσαν αὐτὰ μέθοδον γιγνώσκεσθαι. οὕτως γὰρ
<span class="lb" data-page="7.826" data-line="14" id="l7.826.14"></span>αὐτοῖς καὶ τὸ θαυμάζεσθαι κατὰ τὴν ἀξίαν ὑπάρξει.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg056.1st1K-grc1:2.11">
<span class="pb page1" data-page="7.880" id="p7.880"></span>
<span class="milestone ed1page page1" data-n="3.186" data-unit="ed1page" id="ed1page.3.186"></span>
<span class="milestone ed2page page1" data-n="7.264" data-unit="ed2page" id="ed2page.7.264"></span>
            <p>
<span class="lb" data-page="7.880" data-line="10" id="l7.880.10"></span>Οὗτοι μὲν δὴ οἱ τεσσαρεσκαίδεκα ἄῤῥωστοι
<span class="lb" data-page="7.880" data-line="11" id="l7.880.11"></span>ἐκ τοῦ πρώτου τῶν ἐπιδημιῶν εἰσιν, ἐφεξῆς οὕτως ὑφ’ Ἱπποκράτους,
<span class="lb" data-page="7.880" data-line="12" id="l7.880.12"></span>ὥσπερ καὶ ἡμεῖς αὐτῶν ἐμνημονεύσαμεν, γεγραμμένοι·
<span class="lb" data-page="7.880" data-line="13" id="l7.880.13"></span>ἐν δὲ τῷ τρίτῳ τῶν ἐπιδημιῶν δώδεκα μέν εἰσιν οἱ
<span class="lb" data-page="7.880" data-line="14" id="l7.880.14"></span>πρὸ τῆς λοιμώδους καταστάσεως, ἑκκαίδεκα δὲ οἱ μετ’ αὐτὴν,
<span class="lb" data-page="7.880" data-line="15" id="l7.880.15"></span>ὁμολογοῦντες ἅπαντες οἷς ἐξ ἀρχῆς ὑπεθέμεθα. καὶ οἶδα
<span class="lb" data-page="7.880" data-line="16" id="l7.880.16"></span>σαφῶς, ὅτι παραλιπὼν μὲν αὐτοὺς, καὶ τοῖς βουλομένοις
<span class="lb" data-page="7.880" data-line="17" id="l7.880.17"></span>ἐπισκοπεῖσθαι τὴν ἐν ἅπασιν ὁμολογίαν ἐπιτρέψας ἰδίᾳ καὶ
<span class="lb" data-page="7.880" data-line="18" id="l7.880.18"></span>καθ’ ἑαυτοὺς ἀναλέγεσθαι τὰς ὑπὸ τοῦ παλαιοῦ γεγραμμένας
<span class="pb" data-page="7.881" id="p7.881"></span>
<span class="lb" data-page="7.881" data-line="1" id="l7.881.1"></span>διηγήσεις, οὐ διὰ τὸ φυλάττεσθαι μακρολογεῖν δόξω τοῦτο
<span class="lb" data-page="7.881" data-line="2" id="l7.881.2"></span>δρᾷν, ἀλλὰ διὰ τὸ μὴ δύνασθαι τὰς ἐξ ἀρχῆς ὑποθέσεις ἐν
<span class="lb" data-page="7.881" data-line="3" id="l7.881.3"></span>ὅλῳ τῷ λόγῳ διασώζειν· εἰ δὲ πάντας ἑξῆς ἐπίοιμι, φλύαρός
<span class="lb" data-page="7.881" data-line="4" id="l7.881.4"></span>τις εἶναι δόξω καὶ ληρώδης, ἃ καὶ καθ’ ἑαυτὸν ἕκαστος ἱκανὸς
<span class="lb" data-page="7.881" data-line="5" id="l7.881.5"></span>ἦν ἐξετάζειν, αὐτὸς ταῦτα μάτην παραγράφων. οὐ μὴν δὲ
<span class="lb" data-page="7.881" data-line="6" id="l7.881.6"></span>ἀλλ’ εἰ πάντως με χρὴ θάτερον ὑπομεῖναι τῶν ἀτόπων, ἤτοι
<span class="lb" data-page="7.881" data-line="7" id="l7.881.7"></span>τὴν ὑποψίαν τῆς μοχθηρίας τῶν δογμάτων, ἢ τὴν μακρολογίαν,
<span class="lb" data-page="7.881" data-line="8" id="l7.881.8"></span>εὑρίσκω δὲ τῆς μὲν μακρολογίας παραμυθίας τινὰς, τῆς
<span class="lb" data-page="7.881" data-line="9" id="l7.881.9"></span>δ’ ὑποψίας οὐδεμίαν, εὐλογώτερον τὸ περὶ πάντων εἰπεῖν.
<span class="lb" data-page="7.881" data-line="10" id="l7.881.10"></span>τίνες οὖν αἱ τῆς μακρολογίας παραμυθίαι; πρώτη μὲν τὸ διὰ
<span class="lb" data-page="7.881" data-line="11" id="l7.881.11"></span>ταχέων ἐπιδραμεῖν τῷ λόγῳ τοὺς ἀῤῥώστους, μηκέθ’ ὁμοίως
<span class="lb" data-page="7.881" data-line="12" id="l7.881.12"></span>ἐγχρονίσαντα καθ’ ἕκαστον, ἀλλ’ ἢ μόνον ὑπομιμνήσκοντα·
<span class="lb" data-page="7.881" data-line="13" id="l7.881.13"></span>δευτέρα δὲ, τοὺς μηδὲ τῶν οὕτω βραχέων ὑπακούειν ἀνεχομένους
<span class="lb" data-page="7.881" data-line="14" id="l7.881.14"></span>ὑπερβαίνειν αὐτὰ παρακαλέσαι, μηδὲ γεγράφθαι νομίζοντας.
<span class="lb" data-page="7.881" data-line="15" id="l7.881.15"></span>ὡς γὰρ ἐν ἑστιάσει λαμπρᾷ, πολλῶν παρασκευασθέντων,
<span class="lb" data-page="7.881" data-line="16" id="l7.881.16"></span>ἄλλος ἄλλο προαιρεῖται, τὸ μὲν ὡς ἡδὺ, τὸ δ’ ὡς
<span class="lb" data-page="7.881" data-line="17" id="l7.881.17"></span>ὠφελῆσον, οὕτω χρὴ καὶ τῶν λόγων τὴν μὲν παρασκευὴν εἶναι
<span class="lb" data-page="7.881" data-line="18" id="l7.881.18"></span>δαψιλῆ, τὴν δ’ αἵρεσιν ἐπὶ τοῖς χρωμένοις.
</p>
          </article>

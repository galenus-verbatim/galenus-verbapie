<article xmlns="http://www.w3.org/1999/xhtml" id="urn:cts:greekLit:tlg0057.tlg056.1st1K-grc1:2.12">
<span class="pb page1" data-page="7.882" id="p7.882"></span>
<span class="milestone ed1page page1" data-n="3.186" data-unit="ed1page" id="ed1page.3.186"></span>
<span class="milestone ed2page page1" data-n="7.264" data-unit="ed2page" id="ed2page.7.264"></span>
            <p>
<span class="lb" data-page="7.882" data-line="1" id="l7.882.1"></span><span class="milestone ed2page" data-n="7.265" data-unit="ed2page" id="ed2page.7.265"></span>Ὁ μὲν δὴ πρῶτος ἁπάντων ἄῤῥωστος,
<span class="lb" data-page="7.882" data-line="2" id="l7.882.2"></span>ᾧ Πυθίων ὄνομα, δῆλός ἐστιν ἐξ αὐτῆς τῆς διηγήσεως οὐδεμίαν
<span class="lb" data-page="7.882" data-line="3" id="l7.882.3"></span>ὑπόθεσιν ἔχων δυσπνοίας. ὁ δὲ δεύτερος, Ἑρμοκράτης,
<span class="lb" data-page="7.882" data-line="4" id="l7.882.4"></span>ἤρξατό, φησιν, ἀλγέειν κεφαλὴν, ὀσφῦν· ὑποχονδρίου ἔντασις
<span class="lb" data-page="7.882" data-line="5" id="l7.882.5"></span>ὑπολάπαρος. οὐ μὴν ὅτι κάτω καὶ πρὸς ὀμφαλὸν ἔῤῥεπεν
<span class="lb" data-page="7.882" data-line="6" id="l7.882.6"></span>ἡ τάσις, ἤ ὅτι προμήκης ἦν, ἔτι προσέγραψεν, ᾧ δῆλον, ὅτι
<span class="lb" data-page="7.882" data-line="7" id="l7.882.7"></span>πρὸς τῶν φρενῶν φλεγμαινουσῶν ἀνεσπᾶτο τὸ ὑποχόνδριον,
<span class="lb" data-page="7.882" data-line="8" id="l7.882.8"></span>καὶ διὰ τοῦτο καὶ ὑπολάπαρον ἐφαίνετο, ὡς ἂν μηδεμίαν οἰκείαν
<span class="lb" data-page="7.882" data-line="9" id="l7.882.9"></span>ἔχον φλεγμονήν. οὗτος οὖν εἰ καὶ παρέπαιεν, ἀλλ’ ὑφ’
<span class="lb" data-page="7.882" data-line="10" id="l7.882.10"></span>ἑτέρου γε μείζονος ἐνικᾶτο ἡ παραφροσύνη, ὥσπερ οὖν καὶ
<span class="lb" data-page="7.882" data-line="11" id="l7.882.11"></span>ἐπὶ τοῦ τρίτου καὶ τετάρτου καὶ πέμπτου καὶ ἕκτου. ἐπὶ
<span class="lb" data-page="7.882" data-line="12" id="l7.882.12"></span>μὲν γὰρ τοῦ τρίτου ὑποχονδρίου δεξιοῦ ξύντασις ὑπολάπαρος
<span class="lb" data-page="7.882" data-line="13" id="l7.882.13"></span>γέγραπται· ἐπὶ δὲ τοῦ τετάρτου ὑποχόνδριον δεξιὸν συνετάθη,
<span class="lb" data-page="7.882" data-line="14" id="l7.882.14"></span>ἔῤῥεπεν εἰς τὰ εἴσω· ἐπὶ δὲ τοῦ πέμπτου τράχηλον ἐπωδύνως
<span class="lb" data-page="7.882" data-line="15" id="l7.882.15"></span>εἶχεν· ἐπὶ δὲ τοῦ ἕκτου τῶν ἀῤῥώστων, γυνὴ δὲ ἦν αὕτη,
<span class="lb" data-page="7.882" data-line="16" id="l7.882.16"></span>προειπὼν ὁ Ἱπποκράτης, αὕτη ἀρχομένη τοῦ νοσήματος
<span class="lb" data-page="7.882" data-line="17" id="l7.882.17"></span>ἤλγει φάρυγγα, καὶ διὰ τέλεος ἔρευθος εἶχεν, γαργαρεὼν
<span class="pb" data-page="7.883" id="p7.883"></span>
<span class="lb" data-page="7.883" data-line="1" id="l7.883.1"></span>ἀνεσπασμένος, ῥεύματα πολλὰ, λεπτὰ, σμικρὰ, δριμέα·
<span class="lb" data-page="7.883" data-line="2" id="l7.883.2"></span>ἔβησσε, πέπον δ’ οὐδὲν ἀνῆγε· μετ’ ὀλίγον ἐρεῖ, ἦν δέ τι καὶ
<span class="lb" data-page="7.883" data-line="3" id="l7.883.3"></span>ξυγγενικὸν φθινῶδες· ὥστε δήλη κᾀπὶ ταύτης ἡ ἐπικρατοῦσα
<span class="lb" data-page="7.883" data-line="4" id="l7.883.4"></span>διάθεσις ἐν τοῖς ἀναπνευστικοῖς ὀργάνοις συστᾶσα. τὴν μέντοι
<span class="lb" data-page="7.883" data-line="5" id="l7.883.5"></span>μετὰ ταύτην ἄῤῥωστον διηγούμενος, ἄρχεται τόνδε τὸν
<span class="lb" data-page="7.883" data-line="6" id="l7.883.6"></span>τρόπον· ἡ κυναγχικὴ ἡ παρὰ τὰ Ἀριστίωνος· προελθὼν δέ
<span class="lb" data-page="7.883" data-line="7" id="l7.883.7"></span>φησι· πνεῦμα μετέωρον· ὃ καὶ αὐτὸ προϊόντος ἐξηγησόμεθα
<span class="lb" data-page="7.883" data-line="8" id="l7.883.8"></span>τοῦ λόγου, νυνὶ δὲ τὸ προκείμενον περαντέον. ἐπὶ μὲν τοῦ
<span class="lb" data-page="7.883" data-line="9" id="l7.883.9"></span>ὀγδόου ἀῤῥώστου γέγραπται· ὑποχονδρίου ἔντασις ὑπολάπαρος
<span class="lb" data-page="7.883" data-line="10" id="l7.883.10"></span>ἐξ ἀμφοτέρων· ἐπὶ δὲ τοῦ ἐννάτου, πόνοι περὶ ὑποχόνδριον.
<span class="lb" data-page="7.883" data-line="11" id="l7.883.11"></span>ἀλλ’ αὕτη γε οὐ παρεφρόνησε, τὰς δ’ ἑξῆς δύο γυναῖκας
<span class="lb" data-page="7.883" data-line="12" id="l7.883.12"></span>ἐξ ἀποφθορᾶς μέν φησι σχεῖν κακῶς, αἱ διαθέσεις δ’
<span class="lb" data-page="7.883" data-line="13" id="l7.883.13"></span>αὐτῶν, ἃς διηγεῖται, τὸ μὲν καθόλου ἀποφάναι φλεγμοναὶ τῶν
<span class="lb" data-page="7.883" data-line="14" id="l7.883.14"></span>ὑστερῶν εἰσι, κατὰ μέρος δὲ, ὅσα ταύταις ἕπεται παθήματα.
<span class="lb" data-page="7.883" data-line="15" id="l7.883.15"></span>μίαν δ’ ἔτι τὴν λοιπὴν καρδίαν ἀλγῆσαί φησι, μὴ προσθεὶς,
<span class="lb" data-page="7.883" data-line="16" id="l7.883.16"></span>ἀσώδης, ἀλλὰ καὶ ἱδρῶσαι ψυχρὸν, καὶ δι’ ὅλου τοῦ νοσήματος
<span class="lb" data-page="7.883" data-line="17" id="l7.883.17"></span>φρικώδη γενέσθαι, καὶ καταψυχομένην μεγάλως, καὶ
<span class="pb" data-page="7.884" id="p7.884"></span>
<span class="lb" data-page="7.884" data-line="1" id="l7.884.1"></span>μόγις ἀναθερμαινομένην, ἢ οὐδ’ ὅλως. ὥστε δῆλον ὅτι καὶ
<span class="lb" data-page="7.884" data-line="2" id="l7.884.2"></span>αὐτὴ βραχύπνους μὲν ἦν πάντως κατ’ ἀμφοτέρας τὰς διαθέσεις,
<span class="lb" data-page="7.884" data-line="3" id="l7.884.3"></span>τήν τε τῆς ὀδύνης καὶ τὴν τῆς καταψύξεως, οὐ μὴν
<span class="lb" data-page="7.884" data-line="4" id="l7.884.4"></span>ἠξίωσέ γε οὐδ’ ἐπὶ ταύτης <span class="milestone ed1page" data-n="3.187" data-unit="ed1page" id="ed1page.3.187"></span>εἰπεῖν περὶ δυσπνοίας ὁ
<span class="lb" data-page="7.884" data-line="5" id="l7.884.5"></span>Ἱπποκράτης, ὡς πάνυ σαφοῦς.
</p>
          </article>

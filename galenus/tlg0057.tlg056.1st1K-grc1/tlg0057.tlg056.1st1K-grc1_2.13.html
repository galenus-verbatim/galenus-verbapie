<article xmlns="http://www.w3.org/1999/xhtml" id="urn:cts:greekLit:tlg0057.tlg056.1st1K-grc1:2.13">
<span class="pb page1" data-page="7.884" id="p7.884"></span>
<span class="milestone ed1page page1" data-n="3.187" data-unit="ed1page" id="ed1page.3.187"></span>
<span class="milestone ed2page page1" data-n="7.265" data-unit="ed2page" id="ed2page.7.265"></span>
            <p>
<span class="lb" data-page="7.884" data-line="6" id="l7.884.6"></span>Ἑξῆς δ’ ἐστὶν ἡ λοιμώδης κατάστασις, μεθ’
<span class="lb" data-page="7.884" data-line="7" id="l7.884.7"></span>ἣν πάλιν πρῶτον μὲν ἄῤῥωστον γράφει τὸν Πάριον, ἐφ’ ὧ
<span class="lb" data-page="7.884" data-line="8" id="l7.884.8"></span>κατὰ τὴν τελευτὴν τοῦ λόγου, ἔνθα τὰ ἐν ὅλῳ τῷ σώματι
<span class="lb" data-page="7.884" data-line="9" id="l7.884.9"></span>διηνεκῶς παραμείναντα γράφει, πρόσκειται καὶ τοῦτο· μετὰ
<span class="lb" data-page="7.884" data-line="10" id="l7.884.10"></span>πόνων ἄγρυπνος· δεύτερον δὲ τὸν ἐν Θάσῳ, περὶ οὗ φησι,
<span class="lb" data-page="7.884" data-line="11" id="l7.884.11"></span>βῆχες δὲ <span class="milestone ed2page" data-n="7.266" data-unit="ed2page" id="ed2page.7.266"></span>συνεχέες, ὑγραὶ, πολλαί· τρίτος δέ ἐστι Πυθίων,
<span class="lb" data-page="7.884" data-line="12" id="l7.884.12"></span>ὃν ἐξηγήσασθαι φθάνομεν, καὶ τέταρτος ὁ φρενιτικὸς,
<span class="lb" data-page="7.884" data-line="13" id="l7.884.13"></span>καὶ πέμπτος ὁ ἀρξάμενος ἐξαίφνης τὸν δεξιὸν μηρὸν ἀλγεῖν,
<span class="lb" data-page="7.884" data-line="14" id="l7.884.14"></span>τοῦ ῥεύματος δ’ εἰς τὰ κατὰ τὴν κεφαλὴν ἐπανελθόντος, εὐθύς
<span class="lb" data-page="7.884" data-line="15" id="l7.884.15"></span>μὲν παραφρονήσας, εὐθὺς δὲ καὶ ἀποθανὼν, ὁμοίως τῷ
<span class="lb" data-page="7.884" data-line="16" id="l7.884.16"></span>κατὰ τὸ πρῶτον τῶν ἐπιδημιῶν, ἀρξαμένῳ, ἀρξαμένῳ μὲν ἀπὸ τοῦ κατὰ
<span class="lb" data-page="7.884" data-line="17" id="l7.884.17"></span>τὸν μέγαν δάκτυλον πόνου, δευτεραίῳ δὲ ἀποθανόντι· ὥστε
<span class="lb" data-page="7.884" data-line="18" id="l7.884.18"></span>οὐδ’ ἐπὶ τούτοις περὶ δυσπνοίας ὅλως οὐδὲν ἔγραψε, δι’ ἃς ﻿
<span class="pb" data-page="7.885" id="p7.885"></span>
<span class="lb" data-page="7.885" data-line="1" id="l7.885.1"></span>ἐπ’ ἐκείνου φθάνομεν αἰτίας εἰρηκέναι. ὁ δ’ ἕκτος οὔτε παρεφρόνησεν
<span class="lb" data-page="7.885" data-line="2" id="l7.885.2"></span>οὔτ’ ἄλλη τινὰ ἔσχε διάθεσιν δυσπνοίας ποιητικήν.
<span class="lb" data-page="7.885" data-line="3" id="l7.885.3"></span>ὁ δ’ ἕβδομος ἄῤῥωστος ἡ παρθένος ἐστὶν, ἡ διὰ τὸ πλῆθος
<span class="lb" data-page="7.885" data-line="4" id="l7.885.4"></span>τοῦ αἵματος ἐνοχληθεῖσα τὴν κεφαλὴν οὕτως, ὡς ἐν τῷ πρώτῳ
<span class="lb" data-page="7.885" data-line="5" id="l7.885.5"></span>τῶν ἐπιδημιῶν ὁ ἕβδομος γεγραμμένος, αἱμοῤῥαγήσας ἐκ ῥινῶν·
<span class="lb" data-page="7.885" data-line="6" id="l7.885.6"></span>ὥσθ’ ὅσα φθάνομεν εἰρηκότες ὑπὲρ ἐκείνου, ταῦτα κᾀνταῦθα
<span class="lb" data-page="7.885" data-line="7" id="l7.885.7"></span>μεταφερέσθω. ὁ δ’ ὄγδοος ἄῤῥωστος Ἀναξίων ἐστὶν,
<span class="lb" data-page="7.885" data-line="8" id="l7.885.8"></span>ὃν διὰ τὸν ἔμπροσθεν ἐξηγσάμεθα. ὁ δ’ ἔννατος, τῇ τε
<span class="lb" data-page="7.885" data-line="9" id="l7.885.9"></span>παρθένῳ καὶ τῷ αἱμοῤῥαγήσαντι ἐκείνῳ τῷ ἐκ τοῦ πρώτου
<span class="lb" data-page="7.885" data-line="10" id="l7.885.10"></span>τῶν ἐπιδημιῶν παραπλήσιον ἔσχε τῆς ὅλης νόσου τὴν ὑπόθεσιν.
<span class="lb" data-page="7.885" data-line="11" id="l7.885.11"></span>ὁ δὲ δέκατος, ὅσπερ ἐστιν ὁ ἐν Ἀβδήροις Νικόδημος,
<span class="lb" data-page="7.885" data-line="12" id="l7.885.12"></span>παρέπαισε μὲν ἅπαξ ἐν τῇ ἕκτῃ τῶν ἡμερῶν, εἶτα εἰκοσταῖος
<span class="lb" data-page="7.885" data-line="13" id="l7.885.13"></span>κριθεὶς ἱδρῶτι, καὶ δόξας ἀπύρετος γενέσθαι, αὖθις ἀνεπύρεξε
<span class="lb" data-page="7.885" data-line="14" id="l7.885.14"></span>καὶ αὖθις μικρὰ παρέκρουσε. γράφει δ’ ἐπ’ αὐτοῦ καὶ τάδε·
<span class="lb" data-page="7.885" data-line="15" id="l7.885.15"></span>οἱ δὲ παροξυσμοὶ καὶ οἱ πόνοι τούτῳ διὰ τέλεος· τίνων
<span class="lb" data-page="7.885" data-line="16" id="l7.885.16"></span>πόνοι; τάχ’ ἄν τις ἔροιτο. καρδιαλγικὸν μὲν εὐθὺς κατ’
<span class="lb" data-page="7.885" data-line="17" id="l7.885.17"></span>ἀρχὰς ἔφησεν αὐτὸν γενέσθαι, μικρὸν δὲ προελθὼν, πόνοι
<span class="lb" data-page="7.885" data-line="18" id="l7.885.18"></span>πάντων ἔγραψε. ταῦτ’ ἄρα καὶ ἡ παραφροσύνη μικρὰ
<span class="pb" data-page="7.886" id="p7.886"></span>
<span class="lb" data-page="7.886" data-line="1" id="l7.886.1"></span>καὶ ὀλιγοχρόνιος γενομένη, τὴν ἀναπνοὴν οὐκ ἠλλοίωσε. εἶθ’
<span class="lb" data-page="7.886" data-line="2" id="l7.886.2"></span>ἑξῆς ἐστι τὸ γύναιον τὸ ἐκ τῆς λύπης ἀρξάμενον, ἐφ’ ᾧ γράφει·
<span class="lb" data-page="7.886" data-line="3" id="l7.886.3"></span>πόνοι μεγάλοι συνεχεῖς, ἀλλὰ καὶ σπασμοὶ πολλοί, φησι.
<span class="lb" data-page="7.886" data-line="4" id="l7.886.4"></span>γράφει δ’ ἐν ἀφορισμοῖς περὶ σπασμῶν ὧδε· ἐν τοῖσι πυρετοῖσι
<span class="lb" data-page="7.886" data-line="5" id="l7.886.5"></span>τὸ πνεῦμα προσκόπτον, κακὸν, σπασμὸν γὰρ σημαίνει·
<span class="lb" data-page="7.886" data-line="6" id="l7.886.6"></span>καὶ τοίνυν καὶ τὸ τῆς δυσπνοίας εἶδος τῇ γυναικὶ ταύτῃ, τὸ
<span class="lb" data-page="7.886" data-line="7" id="l7.886.7"></span>μέν τι κατὰ τὰς ὀδύνας, τὸ δέ τι κατὰ τοὺς σπασμοὺς ἐγένετο·
<span class="lb" data-page="7.886" data-line="8" id="l7.886.8"></span>διὰ τοῦτ’ οὖν καίτοι παραφρονήσασα, μέγα καὶ ἀραιὸν οὐκ
<span class="lb" data-page="7.886" data-line="9" id="l7.886.9"></span>ἔσχεν, οἷα νικηθὲν ὑφ’ ἑτέρων δυοῖν ἰσχυροτέρων διαθέσεων.
<span class="lb" data-page="7.886" data-line="10" id="l7.886.10"></span>μετὰ ταῦτα δὲ ἡ ἐν Λαρίσσῃ παρθένος, ἡ δωδεκάτη μετὰ τὴν
<span class="lb" data-page="7.886" data-line="11" id="l7.886.11"></span>λοιμώδη κατάστασιν γεγραμμένη, διὰ πλῆθος αἵματος νοσήσασα,
<span class="lb" data-page="7.886" data-line="12" id="l7.886.12"></span>καὶ κριθεῖσα τῇ τε διὰ ῥινῶν αἱμοῤῥαγίᾳ καὶ ἱδρῶτι
<span class="lb" data-page="7.886" data-line="13" id="l7.886.13"></span>καὶ γυναικείοις τότε πρῶτον ἐπιφανεῖσιν, οὐδεμίαν ἔσχε κατασκευὴν
<span class="lb" data-page="7.886" data-line="14" id="l7.886.14"></span>δυσπνοίας οὐδεμιᾶς. τῷ δὲ μετὰ ταῦτα Ἀπολλωνίῳ
<span class="lb" data-page="7.886" data-line="15" id="l7.886.15"></span>τῷ ἐν Ἀβδήροις ὑποχονδρίου δεξιοῦ, φησιν, ἔπαρμα σὺν
<span class="lb" data-page="7.886" data-line="16" id="l7.886.16"></span>ὀδύνῃ· ἀλλὰ καὶ ὅτι διὰ παντὸς ἦν μεγαλόσπλαγχνος καὶ
<span class="lb" data-page="7.886" data-line="17" id="l7.886.17"></span>συνήθης αὐτῷ περὶ τὸ ὑποχόνδριον ὑπῆρχεν ὀδύνη, καὶ τοῦτ’
<span class="pb" data-page="7.887" id="p7.887"></span>
<span class="lb" data-page="7.887" data-line="1" id="l7.887.1"></span>ἐν ἀρχῇ γέγραπται τῆς διηγήσεως. οὐδὲν οὖν θαυμαστὸν, εἰ
<span class="lb" data-page="7.887" data-line="2" id="l7.887.2"></span>καὶ παρεφρόνησε, μὴ δυσπνοῆσαι κατὰ τὸ τῆς παραφροσύνης
<span class="lb" data-page="7.887" data-line="3" id="l7.887.3"></span>εἶδος αὐτὸν, οὕτως μεγάλην διάθεσιν ὀδυνηρὰν ἐν ὑποχονδρίῳ
<span class="lb" data-page="7.887" data-line="4" id="l7.887.4"></span>κεκτημένον. ἑξῆς δὲ τούτου ἡ ἐν Κυζίκῳ τὰς διδύμους θυγατέρας
<span class="lb" data-page="7.887" data-line="5" id="l7.887.5"></span>τεκοῦσά ἐστιν, ὑπὲρ ἧς ὡδί πως ἔγραψε· κεφαλῆς καὶ
<span class="lb" data-page="7.887" data-line="6" id="l7.887.6"></span>τραχήλου βάρος μετ’ ὀδύνης, ὥστε καὶ ἡ δύσπνοια κατὰ τοῦτο.
<span class="lb" data-page="7.887" data-line="7" id="l7.887.7"></span>λοιποὶ δ’ ἐπὶ ταύτῃ δύο εἰσὶν ἄῤῥωστοι κατὰ τὸ τρίτον τῶν
<span class="lb" data-page="7.887" data-line="8" id="l7.887.8"></span>ἐπιδημιῶν, ἡ Δεάλκους γυνὴ καὶ ὁ ἐν Μελιβοίῃ <span class="milestone ed2page" data-n="7.267" data-unit="ed2page" id="ed2page.7.267"></span>νεανίσκος,
<span class="lb" data-page="7.887" data-line="9" id="l7.887.9"></span>ἀμφότεροι παραφρονήσαντές τε καὶ μέγα καὶ ἀραιὸν
<span class="lb" data-page="7.887" data-line="10" id="l7.887.10"></span>ἔχοντες τὸ πνεῦμα, περὶ ὧν ἔμπροσθεν αὐτάρκως διελέχθη.
<span class="lb" data-page="7.887" data-line="11" id="l7.887.11"></span>ἀλλ’ ἐπεὶ καὶ τοῦθ’ ἡμῖν τὸ βιβλίον ἱκανὸν ἤδη μέγεθος ἔχει,
<span class="lb" data-page="7.887" data-line="12" id="l7.887.12"></span>περὶ τῶν λοιπῶν ἁπάντων, ὅσα περὶ δυσπνοίας εἴρηται τῷ
<span class="lb" data-page="7.887" data-line="13" id="l7.887.13"></span>παλαιῷ, διὰ τοῦ μετὰ ταῦτα σκεψόμεθα.
</p>
          </article>

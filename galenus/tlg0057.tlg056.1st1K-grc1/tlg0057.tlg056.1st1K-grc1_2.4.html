<article xmlns="http://www.w3.org/1999/xhtml" id="urn:cts:greekLit:tlg0057.tlg056.1st1K-grc1:2.4">
<span class="pb page1" data-page="7.833" id="p7.833"></span>
<span class="milestone ed1page page1" data-n="3.178" data-unit="ed1page" id="ed1page.3.178"></span>
<span class="milestone ed2page page1" data-n="7.248" data-unit="ed2page" id="ed2page.7.248"></span>
            <p>
<span class="lb" data-page="7.833" data-line="1" id="l7.833.1"></span>Ὅτι μὲν οὖν ἐπὶ τῶν νοσούντων ἐθεάσατο
<span class="lb" data-page="7.833" data-line="2" id="l7.833.2"></span>πολλάκις Ἱπποκράτης τὴν τοιαύτην δύσπνοιαν ἐπὶ παραφροσύνῃ
<span class="lb" data-page="7.833" data-line="3" id="l7.833.3"></span>γινομένην, καὶ ὅτι καθόλου περὶ αὐτοῦ ἀπεφήνατο διὰ
<span class="lb" data-page="7.833" data-line="4" id="l7.833.4"></span>τοῦ προγνωστικοῦ, καὶ ταῦτα μὲν ἱκανῶς ἔχειν ἡγοῦμαι, βεβαιωθήσεται
<span class="lb" data-page="7.833" data-line="5" id="l7.833.5"></span>δ’ οὐδὲν ἧττον ἔτι καὶ διὰ τῶν ἑξῆς εἰρησομένων.
<span class="lb" data-page="7.833" data-line="6" id="l7.833.6"></span>καὶ γάρ τοι καὶ δίκαιον ἦν μὴ πάνυ πολλὰ λέγεσθαι
<span class="lb" data-page="7.833" data-line="7" id="l7.833.7"></span>περὶ αὐτῆς· ἀλλὰ διὰ τοὺς ἐν τοῖς περὶ φύσεως ἀναπνοῆς λογισμοῖς
<span class="lb" data-page="7.833" data-line="8" id="l7.833.8"></span>σφαλέντας, εἶθ’ ὑπὸ φιλονεικίας ἀναισχυντοῦντας,
<span class="lb" data-page="7.833" data-line="9" id="l7.833.9"></span>ἠναγκάσθημεν καὶ ἡμεῖς πλείω τοῦ προσήκοντος εἰπεῖν, εἴ πως
<span class="lb" data-page="7.833" data-line="10" id="l7.833.10"></span>αὐτοὺς δυνηθείημεν κᾂν νῦν γοῦν μετάξαι πρὸς τὸ βέλτιον.
<span class="lb" data-page="7.833" data-line="11" id="l7.833.11"></span>ἔστι δ’, ὡς ἔοικεν, οὐδεμία βαφὴ δευσοποιὸς οὕτως ὡς τὸ τῶν
<span class="lb" data-page="7.833" data-line="12" id="l7.833.12"></span>ἄνευ λογισμοῦ πρὸς τὰ μοχθηρὰ δόγματα πάθος. οὐ γὰρ
<span class="lb" data-page="7.833" data-line="13" id="l7.833.13"></span>ἔστι μεταπεῖσαι τοὺς ἐν αὐτοῖς τραφέντας, ὡς ἂν μήτ’ ἐν ταῖς
<span class="lb" data-page="7.833" data-line="14" id="l7.833.14"></span>ἀποδεικτικαῖς μεθόδοις γεγυμνασμένους μήθ’ ὅλως πεπορισμένους
<span class="lb" data-page="7.833" data-line="15" id="l7.833.15"></span>τι κριτήριον ἀληθῶν καὶ ψευδῶν, <span class="milestone ed1page" data-n="3.179" data-unit="ed1page" id="ed1page.3.179"></span>ἀλλὰ μηδ’
<span class="lb" data-page="7.833" data-line="16" id="l7.833.16"></span>εἶναι βουλομένους τούς γε πλείστους αὐτῶν, καὶ ταύτην μισοῦντας
<span class="lb" data-page="7.833" data-line="17" id="l7.833.17"></span>τὴν σοφίαν. τῶν δὴ τοιούτων ποτέ τις ἄῤῥωστον
<span class="lb" data-page="7.833" data-line="18" id="l7.833.18"></span>ἡμῖν ἐπιδείξας παραφρονοῦντα μὲν, ἀλλὰ μήτε μέγα μήτ’
<span class="pb" data-page="7.834" id="p7.834"></span>
<span class="lb" data-page="7.834" data-line="1" id="l7.834.1"></span>ἀραιὸν ἀναπνέοντα, καταγελῶν, μᾶλλον δὲ καγχάζων ἀναισχύντως,
<span class="lb" data-page="7.834" data-line="2" id="l7.834.2"></span>καὶ διαπαίζων Ἱπποκράτην καὶ ἡμᾶς ἀπηλλάττετο,
<span class="lb" data-page="7.834" data-line="3" id="l7.834.3"></span>μηδὲ λόγον μεταδοὺς ἡμῖν, μηδ’ ἀνασχόμενος μηδὲν ἐπακοῦσαι,
<span class="lb" data-page="7.834" data-line="4" id="l7.834.4"></span>καίτοι διδάξειν ἐπαγγελλομένοις, ὡς οὐ μάχεται τὸ φαινόμενον
<span class="lb" data-page="7.834" data-line="5" id="l7.834.5"></span>οὔτε τοῖς πρὸς ἡμῶν λεγομένοις οὔτε τοῖς Ἱπποκράτει
<span class="lb" data-page="7.834" data-line="6" id="l7.834.6"></span>γεγραμμένοις. ὁ μὲν γὰρ τὸ μέγα καὶ ἀραιὸν πνεῦμα
<span class="lb" data-page="7.834" data-line="7" id="l7.834.7"></span>παραφροσύνης εἶναί φησι γνώρισμα, οὐ μὴν εἴ τις παραφρονεῖ,
<span class="lb" data-page="7.834" data-line="8" id="l7.834.8"></span>πάντως τοῦτον ἀραιὸν ἀναπνεῖν καὶ μέγα, τά τε πρὸς ἡμῶν
<span class="lb" data-page="7.834" data-line="9" id="l7.834.9"></span>λεγόμενα ταὐτὸ τοῦτ’ ἐπαγγέλλεται, μηδὲν παραχαραττόντων
<span class="lb" data-page="7.834" data-line="10" id="l7.834.10"></span>ἡμῶν μηδὲ μεταποιούντων ὧν ἐκεῖνος ἔγραψεν, ἀλλὰ τὰς ἐξηγήσεις
<span class="lb" data-page="7.834" data-line="11" id="l7.834.11"></span>καὶ τὰς ἀποδείξεις μόνας προστιθέντων. εἰ δέ σοι νῦν,
<span class="lb" data-page="7.834" data-line="12" id="l7.834.12"></span>ἔφην, ὦ οὗτος, ἐξεύρηται τὸ πᾶσι τοῖς παραφρονοῦσιν ἀραιὸν
<span class="lb" data-page="7.834" data-line="13" id="l7.834.13"></span>καὶ μέγα γίγνεσθαι τὸ πνεῦμα, σαφῶς ἐνδείκνυσαι μηδὲν τῶν
<span class="lb" data-page="7.834" data-line="14" id="l7.834.14"></span>Ἱπποκράτους ἀνεγνωκὼς, καίτοι προσποιεῖς γε καταγιγνώσκειν
<span class="lb" data-page="7.834" data-line="15" id="l7.834.15"></span>αὐτῶν, ὡς ἀνεγνωκὼς δή που πρότερον. ἀλλ’ ἐκεῖνος μὲν
<span class="lb" data-page="7.834" data-line="16" id="l7.834.16"></span>ἀπηλλάγη <span class="milestone ed2page" data-n="7.249" data-unit="ed2page" id="ed2page.7.249"></span>πρὶν μαθεῖν τι χρηστόν· σὺ δ’ ὁ τοῖσδε τοῖς
<span class="lb" data-page="7.834" data-line="17" id="l7.834.17"></span>γράμμασιν ὁμιλῶν, εἴπερ ὄντως ἀληθείας ἐρᾷς, ἐπάκουσον
<span class="lb" data-page="7.834" data-line="18" id="l7.834.18"></span>Ἱπποκράτους ἐν τῷ τρίτω τῶν ἐπιδημιῶν ἐπ’ ἀῤῥώστου τινὸς, ﻿
<span class="pb" data-page="7.835" id="p7.835"></span>
<span class="lb" data-page="7.835" data-line="1" id="l7.835.1"></span>ὄνομα Πυθίωνος, ὡδὶ γράφοντος ἐν τῇ τῆς ζ΄ ἡμέρας διηγήσει.
<span class="lb" data-page="7.835" data-line="2" id="l7.835.2"></span>νυκτὸς ταραχὴ πολλὴ, παρέλεγεν, οὐδὲν ἐκοιμήθη.
<span class="lb" data-page="7.835" data-line="3" id="l7.835.3"></span>εἶθ’ ἑξῆς ἐπὶ τῆς η΄ ἡμέρας ὡδί· ὀψὲ πάλιν ἀνεθερμάνθη,
<span class="lb" data-page="7.835" data-line="4" id="l7.835.4"></span>παρέκρουσε. καὶ μετὰ ταῦτα πάλιν ἐπὶ τῆς ἐννάτης· περὶ
<span class="lb" data-page="7.835" data-line="5" id="l7.835.5"></span>δὲ ἡλίου δυσμὰς ἐδυσφόρει, παρέλεγεν. ὡς οὖν ταῦτα ἐπήκουσας,
<span class="lb" data-page="7.835" data-line="6" id="l7.835.6"></span>οὕτω πάλιν ἐπάκουσον, οἷόν τι τὸ τῆς δυσπνοίας
<span class="lb" data-page="7.835" data-line="7" id="l7.835.7"></span>εἶδος ἐγένετο τούτῳ τῷ Πυθίωνι. γνώσει γὰρ ὅτι μήτε μέγα
<span class="lb" data-page="7.835" data-line="8" id="l7.835.8"></span>μήτ’ ἀραιὸν ἀνέπνει, καίτοι παραφρονῶν. ἐμνημόνευσεν οὖν
<span class="lb" data-page="7.835" data-line="9" id="l7.835.9"></span>τῆς γενομένης αὐτῷ δυσπνοίας ὁ Ἱπποκράτης δὶς τὸ σύμπαν
<span class="lb" data-page="7.835" data-line="10" id="l7.835.10"></span>ἐν ὅλῃ τῇ διηγήσει, κατά τε τὴν δευτέραν ἡμέραν καὶ κατὰ
<span class="lb" data-page="7.835" data-line="11" id="l7.835.11"></span>τὴν ὀγδόην. ἀλλ’ ἐγὼ τὸ κατὰ η΄ παραθήσομαι πρότερον,
<span class="lb" data-page="7.835" data-line="12" id="l7.835.12"></span>ἐν ᾗ καὶ παραπαῖσαί φησι καὶ δυσπνοῆσαι τὸν ἄνθρωπον,
<span class="lb" data-page="7.835" data-line="13" id="l7.835.13"></span>ὡδὶ γράφων· ὀγδόῃ, πρωῒ μὲν ἐκοιμήθη σμικρὸν, ἄφνω δὲ
<span class="lb" data-page="7.835" data-line="14" id="l7.835.14"></span>ψύξις, ἀφωνίη, λεπτὸν πνεῦμα καὶ μινυθῶδες, ὀψὲ πάλιν
<span class="lb" data-page="7.835" data-line="15" id="l7.835.15"></span>ἀνεθερμάνθη, παρέκρουσεν. ἑξῆς οὖν ἐνταῦθα γέγραφεν ἀλλήλων,
<span class="lb" data-page="7.835" data-line="16" id="l7.835.16"></span>ὅτι λεπτὸν αὐτῷ καὶ μινυθῶδες ἦν τὸ πνεῦμα καὶ
<span class="lb" data-page="7.835" data-line="17" id="l7.835.17"></span>ὅτι παρέκρουσεν ἐν μιᾷ καὶ αὐτῇ ἡμέρᾳ ταύτῃ τῇ ὀγδόῃ.
<span class="lb" data-page="7.835" data-line="18" id="l7.835.18"></span>ἆρ’ ὦ πρὸς Διὸς οὐκ ἤδη σαφές ἐστιν, ὡς οὐκ ἐπὶ πάσης
<span class="pb" data-page="7.836" id="p7.836"></span>
<span class="lb" data-page="7.836" data-line="1" id="l7.836.1"></span>παραφροσύνης Ἱπποκράτης ἀραιὸν καὶ μέγα φησὶ γίγνεσθαι
<span class="lb" data-page="7.836" data-line="2" id="l7.836.2"></span>τὸ πνεῦμα; εἰ μή τι νομίζεις ὦ οὗτος οὐδὲν διαφέρειν τοῦ μεγάλου
<span class="lb" data-page="7.836" data-line="3" id="l7.836.3"></span>τὸ μινυθῶδες. εἰ γὰρ τοῦτο, δῆλον, ὡς οὐδὲ τὸ μινύθειν
<span class="lb" data-page="7.836" data-line="4" id="l7.836.4"></span>οἷόν τί ἐστιν, οἶσθα, καὶ νομίζεις ταὐτὸν εἶναι τῷ
<span class="lb" data-page="7.836" data-line="5" id="l7.836.5"></span>αὐξάνειν αὐτό. μὴ τοίνυν παρ’ ἡμῶν τά γε τοιαῦτα μάνθανε,
<span class="lb" data-page="7.836" data-line="6" id="l7.836.6"></span>ἀλλ’ ἐπὶ τοὺς τὰ πρῶτα γράμματα διδάσκοντας ἴθι. ἀλλ’
<span class="lb" data-page="7.836" data-line="7" id="l7.836.7"></span>ὥσπερ ταῦτα οὐκ ἔμαθεν ὁ τὸ μινύθειν ἀγνοῶν, οὕτως οὐδὲ
<span class="lb" data-page="7.836" data-line="8" id="l7.836.8"></span>τὰ Ἱπποκράτους ἀνέγνω συγγράμματα. πάντως γὰρ ἂν ἐν
<span class="lb" data-page="7.836" data-line="9" id="l7.836.9"></span>αὐτοῖς μυριάκις εὗρε καὶ τὸ μινύθειν καὶ τὸ μινυθῆναι καὶ
<span class="lb" data-page="7.836" data-line="10" id="l7.836.10"></span>τὴν μινύθησιν κατὰ πάντας σχεδὸν ἀριθμοὺς καὶ γένη καὶ
<span class="lb" data-page="7.836" data-line="11" id="l7.836.11"></span>πτώσεις ἐγκεκλιμένα πανταχοῦ, τοὐναντίον αὐξήσει τε καὶ
<span class="lb" data-page="7.836" data-line="12" id="l7.836.12"></span>τῷ αὐξάνειν δηλοῦντα, ὥστε καὶ τὸ μινυθῶδες εἴη ἂν τὸ ἐναντίον
<span class="lb" data-page="7.836" data-line="13" id="l7.836.13"></span>τῷ ηὐξημένῳ. εἴπερ οὖν τὸ ηὐξημένον μέγα, τὸ μινυθῶδες
<span class="lb" data-page="7.836" data-line="14" id="l7.836.14"></span>μικρόν ἐστιν. οὕτως οὖν καὶ ὁπότε τὴν δευτέραν
<span class="lb" data-page="7.836" data-line="15" id="l7.836.15"></span>ἡμέραν διηγεῖτο τοῦ Πυθίωνος, βραχύπνοον αὐτὸν ὠνόμασε.
<span class="lb" data-page="7.836" data-line="16" id="l7.836.16"></span>ἡ γάρ τοι βραχύπνοια καὶ τὴν ἐνέργειαν αὐτὴν βραχεῖαν γίγνεσθαι
<span class="lb" data-page="7.836" data-line="17" id="l7.836.17"></span>δηλοῖ καὶ τὴν ἡσυχίαν· ὥσπερ ἡ μακρόπνοια κατὰ τοὐναντίον
<span class="lb" data-page="7.836" data-line="18" id="l7.836.18"></span>ἄμφω μεμηκύνθαι. καί τοι κᾂν εἰ θάτερον αὐτῶν
<span class="pb" data-page="7.837" id="p7.837"></span>
<span class="lb" data-page="7.837" data-line="1" id="l7.837.1"></span>ἐδηλοῦτο, τό γε μὴ πᾶσι γίγνεσθαι τοῖς παραπαίουσι μέγα
<span class="lb" data-page="7.837" data-line="2" id="l7.837.2"></span>τε καὶ ἀραιὸν τὸ πνεῦμα καὶ οὕτως ἂν ὡμολόγητο. τὸ μὲν
<span class="lb" data-page="7.837" data-line="3" id="l7.837.3"></span>γὰρ ἀραιὸν καὶ μέγα κατ’ ἄμφω μακρόν ἐστι, καὶ κατὰ τὴν
<span class="lb" data-page="7.837" data-line="4" id="l7.837.4"></span>ἐνέργειαν καὶ κατὰ τὴν ἡσυχίαν· ἡ βραχύπνοια δὲ πάντως
<span class="lb" data-page="7.837" data-line="5" id="l7.837.5"></span>κατὰ τὸ ἕτερόν γε αὐτῶν βραχεῖα, ὥσπερ καὶ τὸ λεπτὸν καὶ
<span class="lb" data-page="7.837" data-line="6" id="l7.837.6"></span>τὸ μινυθῶδες πνεῦμα βραχὺ πάντως ἐστίν.
</p>
          </article>

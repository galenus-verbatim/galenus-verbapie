<article xmlns="http://www.w3.org/1999/xhtml" id="urn:cts:greekLit:tlg0057.tlg056.1st1K-grc1:2.5">
<span class="pb page1" data-page="7.837" id="p7.837"></span>
<span class="milestone ed1page page1" data-n="3.179" data-unit="ed1page" id="ed1page.3.179"></span>
<span class="milestone ed2page page1" data-n="7.249" data-unit="ed2page" id="ed2page.7.249"></span>
            <p>
<span class="lb" data-page="7.837" data-line="7" id="l7.837.7"></span>Ἱπποκράτης οὖν αὐτὸς οἶδε σαφῶς οὐκ ἐξ
<span class="lb" data-page="7.837" data-line="8" id="l7.837.8"></span>ἀνάγκης ὑπάρχειν ἅπασι τοῖς παραπαίουσι τὸ μέγα καὶ ἀραιὸν
<span class="lb" data-page="7.837" data-line="9" id="l7.837.9"></span>πνεῦμα, οὐ μὴν μάχεταί γε τοῦτο τῇ περὶ τῆς τοιαύτης δυσπνοίας
<span class="lb" data-page="7.837" data-line="10" id="l7.837.10"></span>ἀποφάνσει. τὸ μὲν γὰρ ἀραιὸν καὶ μέγα παραφροσύνης
<span class="lb" data-page="7.837" data-line="11" id="l7.837.11"></span>ἴδιον, καὶ διὰ τοῦτ’ ἐξ ἀνάγκης αὐτὴν δηλώσει· οὐ μὴν
<span class="lb" data-page="7.837" data-line="12" id="l7.837.12"></span>εἰ παραφρονεῖ τις, μέγα καὶ ἀραιὸν ἐξ ἀνάγκης ἀναπνεῖ.
<span class="lb" data-page="7.837" data-line="13" id="l7.837.13"></span>οὐ γὰρ ἀχώριστον, ἀλλὰ ἴδιον ἔφαμεν εἶναι παραφροσύνης
<span class="lb" data-page="7.837" data-line="14" id="l7.837.14"></span><span class="milestone ed2page" data-n="7.250" data-unit="ed2page" id="ed2page.7.250"></span>τὸ ἀραιὸν καὶ μέγα πνεῦμα, καθάπερ τὸ γεωμετρεῖν,
<span class="lb" data-page="7.837" data-line="15" id="l7.837.15"></span>τὸ τεκταίνεσθαι, τὸ φιλοσοφεῖν, τὸ ῥητορεύειν καὶ ἄλλα μυρία,
<span class="lb" data-page="7.837" data-line="16" id="l7.837.16"></span>ὧν ἕκαστον οὐδενὶ μὲν ὑπάρχει τῶν ἄλλων ζώων, ὅτι
<span class="lb" data-page="7.837" data-line="17" id="l7.837.17"></span>μὴ ἀνθρώπῳ μόνῳ, καὶ διὰ τοῦτο ἴδιον αὐτοῦ λέγεται, οὐ
<span class="pb" data-page="7.838" id="p7.838"></span>
<span class="lb" data-page="7.838" data-line="1" id="l7.838.1"></span>μὴν ἀχώριστόν γέ τι, καθάπερ τὸ λογικόν. οὐ γὰρ πᾶν ἴδιον
<span class="lb" data-page="7.838" data-line="2" id="l7.838.2"></span>εὐθὺς καὶ ἀχώριστον. ὥσπερ δὲ ταῦθ’ ἡμᾶς ἡ λοιδορουμένη
<span class="lb" data-page="7.838" data-line="3" id="l7.838.3"></span>πρὸς αὐτῶν ἐδίδαξεν διαλεκτικὴ, οὕτως καὶ ὅτι τὸ τοιοῦτον
<span class="lb" data-page="7.838" data-line="4" id="l7.838.4"></span>ἀξίωμα, εἰ μέγα καὶ ἀραιὸν ἀναπνεῖ, παραφρονεῖ, οὔτε ταὐτόν
<span class="lb" data-page="7.838" data-line="5" id="l7.838.5"></span>ἐστι τῷ, εἰ παραφρονεῖ, μέγα καὶ ἀραιὸν ἀναπνεῖ, οὔτ’
<span class="lb" data-page="7.838" data-line="6" id="l7.838.6"></span>ἀναγκαῖον αὐτὰ συναληθεύεσθαι. οὐ γὰρ ἀντιστρέφει πρὸς
<span class="lb" data-page="7.838" data-line="7" id="l7.838.7"></span>ἄλληλα ταῦτα, ἀλλὰ μόνον ἀναστρέφει. ὡς οὖν οὐδεὶς Ὀλύμπια
<span class="lb" data-page="7.838" data-line="8" id="l7.838.8"></span>νικῆσαι δύναται μὴ πολλῷ πρότερον γυμνασάμενος, οὕτως
<span class="lb" data-page="7.838" data-line="9" id="l7.838.9"></span>οὐδὲ τῆς ἐν τοῖς λόγοις ἀληθείας ἐπιβοηθὸς γενέσθαι μὴ
<span class="lb" data-page="7.838" data-line="10" id="l7.838.10"></span>μαθὼν τὰ κᾀν τούτοις παλαίσματα. καὶ ὥσπερ οὐδὲ πεσεῖν
<span class="lb" data-page="7.838" data-line="11" id="l7.838.11"></span>εὐσχημόνως ἴσασιν οἱ παντάπασιν ἀμαθεῖς παλαισμάτων, ἀλλ’
<span class="lb" data-page="7.838" data-line="12" id="l7.838.12"></span>ἔσθ’ ὅτε κατὰ τῆς γῆς ὕπτιοι κείμενοι κρατοῦσι καὶ ἄγχουσι
<span class="lb" data-page="7.838" data-line="13" id="l7.838.13"></span>καὶ οὐ μεθιᾶσι, τὸν αὐτὸν, οἶμαι, τρόπον οἱ ἀμαθεῖς τῆς ἐν
<span class="lb" data-page="7.838" data-line="14" id="l7.838.14"></span>τοῖς λόγοις τέχνης, ἐναργῶς πεπτωκότες πολλάκις αἴσχιστον
<span class="lb" data-page="7.838" data-line="15" id="l7.838.15"></span>πτῶμα, τοσαῦτα δέουσιν αἰδεῖσθαι, ὥστε καὶ νενικηκέναι νομίζουσιν·
<span class="lb" data-page="7.838" data-line="16" id="l7.838.16"></span>ὥσπερ καὶ ὁ τὸν παραφρονοῦντα δεικνύων μικρὸν
<span class="lb" data-page="7.838" data-line="17" id="l7.838.17"></span>ἀναπνέοντα, κᾄπειτα νομίζων ἐξηλέγχθαι διὰ τούτου τοῦ
<span class="pb" data-page="7.839" id="p7.839"></span>
<span class="lb" data-page="7.839" data-line="1" id="l7.839.1"></span>φαινομένου τὴν Ἱπποκράτους ἀπόφανσιν. οὗτος γοῦν αἴσχιστον
<span class="lb" data-page="7.839" data-line="2" id="l7.839.2"></span>πτῶμα πεσὼν, ᾤετο καταβεβληκέναι. πῶς γὰρ οὐκ αἴσχιστα,
<span class="lb" data-page="7.839" data-line="3" id="l7.839.3"></span>ἅμα μὲν εὑρεθῆναι μηδὲν τῶν Ἱπποκράτους ἀνεγνωκότα,
<span class="lb" data-page="7.839" data-line="4" id="l7.839.4"></span>καὶ διὰ τοῦτο οἴεσθαι κενῶς εἰρῆσθαι τὰ πάλιν πρὸς
<span class="lb" data-page="7.839" data-line="5" id="l7.839.5"></span>ἐκείνου γεγραμμένα· ἅμα δὲ μηδὲ συνιέναι τῶν λεγομένων,
<span class="lb" data-page="7.839" data-line="6" id="l7.839.6"></span>ἀλλὰ παρακούειν τε καὶ ταὐτὸν εἶναι νομίζειν τὸ μέγα καὶ
<span class="lb" data-page="7.839" data-line="7" id="l7.839.7"></span>ἀραιὸν πνεῦμα παραφροσύνης εἶναι γνώρισμα τῷ πάντως
<span class="lb" data-page="7.839" data-line="8" id="l7.839.8"></span>ἕπεσθαι παραφροσύνῃ τὴν εἰρημένην δύσπνοιαν; εἶτα τί θαυμαστόν
<span class="lb" data-page="7.839" data-line="9" id="l7.839.9"></span>ἐστιν, ἐν τοῖς τῶν ἰάσεων λογισμοῖς τυφλώττειν τοὺς
<span class="lb" data-page="7.839" data-line="10" id="l7.839.10"></span>μηδὲ τὰ οὕτω σμικρὰ γιγνώσκοντας; ἀλλ’ ἤρτηται δηλονότι
<span class="lb" data-page="7.839" data-line="11" id="l7.839.11"></span>τὰ σμικρὰ ταῦτα ἐξ ἑτέρων σμικρῶν μὲν καὶ αὐτῶν, ὀλιγωρηθέντων
<span class="lb" data-page="7.839" data-line="12" id="l7.839.12"></span>δ’ αὐτοῖς. τὸ γὰρ ἀγνοῆσαι, τίς δύναμις ἐπιτροπεύει
<span class="lb" data-page="7.839" data-line="13" id="l7.839.13"></span>τὴν ἀναπνευστικὴν ἐνέργειαν, ἀρχὴ τῶν τοιούτων σφαλμάτων·
<span class="lb" data-page="7.839" data-line="14" id="l7.839.14"></span>ἠγνοήθη δ’ ἐκεῖνο, διότι προηγνοήθη, πόθεν χρὴ
<span class="lb" data-page="7.839" data-line="15" id="l7.839.15"></span>πορίζεσθαι ταῖς ἀποδείξεσι τὰς προτάσεις. τούτου γάρ τοι
<span class="lb" data-page="7.839" data-line="16" id="l7.839.16"></span>τοῦ παλαίσματος οἱ μὲν ἀγύμναστοι γενηθέντες, οἱ δὲ τελέως
<span class="lb" data-page="7.839" data-line="17" id="l7.839.17"></span>ἀμαθεῖς, τὰ τηλικαῦτα πίπτουσι πτώματα· καὶ ἡμῖν ἐν
<span class="lb" data-page="7.839" data-line="18" id="l7.839.18"></span>ἑτέροις ἀποδέδεικται, καὶ μάλιστ’ ἐν τῷ δευτέρῳ περὶ μυῶν ﻿
<span class="pb" data-page="7.840" id="p7.840"></span>
<span class="lb" data-page="7.840" data-line="1" id="l7.840.1"></span>κινήσεως, ὅτι τοῖς ἀπροαίρετον εἰποῦσιν ἔργον εἶναι τὴν ἀναπνοὴν,
<span class="lb" data-page="7.840" data-line="2" id="l7.840.2"></span>ἐκ τοῦ μὴ δυνηθῆναι παρὰ τῆς οὐσίας αὐτῆς τοῦ
<span class="lb" data-page="7.840" data-line="3" id="l7.840.3"></span>πράγματος<span class="milestone ed1page" data-n="3.180" data-unit="ed1page" id="ed1page.3.180"></span> πορίσασθαι τὰς εἰς τὴν ἀπόδειξιν προτάσεις,
<span class="lb" data-page="7.840" data-line="4" id="l7.840.4"></span>ἀλλὰ τοῖς ἄλλοις ὡς συμβεβηκὸς ἀκολουθῆσαι, σφαλῆναι συνέπεσεν.
<span class="lb" data-page="7.840" data-line="5" id="l7.840.5"></span>ἀλλὰ καὶ Ἱπποκράτης γε ὁ τὴν φύσιν μὲν αὐτὴν ὁρῶν
<span class="lb" data-page="7.840" data-line="6" id="l7.840.6"></span>τῶν πραγμάτων, ὑπερορῶν δὲ τῶν ἄλλων ὡς συμβεβηκότων,
<span class="lb" data-page="7.840" data-line="7" id="l7.840.7"></span>ἐν μὲν τῷ καθόλου βεβαίως ἀπεφήνατο διὰ τοῦ προγνωστικοῦ·
<span class="lb" data-page="7.840" data-line="8" id="l7.840.8"></span>μέγα δὲ ἀναπνεόμενον καὶ διὰ πολλοῦ χρόνου, παραφροσύνην
<span class="lb" data-page="7.840" data-line="9" id="l7.840.9"></span>σημαίνει· κατὰ μέρος δὲ διὰ τῶν ἐν τοῖς νοσήμασι
<span class="lb" data-page="7.840" data-line="10" id="l7.840.10"></span>φαινομένων ἐβασάνισε τὸν λόγον ἐσχάταις εἰς ἀκρίβειαν βασάνοις,
<span class="lb" data-page="7.840" data-line="11" id="l7.840.11"></span>ἃς, οἶμαι, θαυμάσειεν, εἴ τις ἐθελήσειεν προσέχειν τὸν
<span class="lb" data-page="7.840" data-line="12" id="l7.840.12"></span>νοῦν τοῖς λεγομένοις· μαθήσεται γὰρ, ὅτι παραφροσύναις
<span class="lb" data-page="7.840" data-line="13" id="l7.840.13"></span>μὲν ἁπάσαις ἕπεται μέγα καὶ ἀραιὸν πνεῦμα κατὰ τὸν ἴδιον
<span class="lb" data-page="7.840" data-line="14" id="l7.840.14"></span>αὐτῶν λόγον, οὐ μήν γε τοῖς παραφρονοῦσιν ἅπασιν, ἀλλὰ
<span class="lb" data-page="7.840" data-line="15" id="l7.840.15"></span>μόνοις ἐκείνοις, ὅσοι μὴ δι’ ἄλλην τινὰ διάθεσιν μείζονα τῆς
<span class="lb" data-page="7.840" data-line="16" id="l7.840.16"></span>παραφροσύνης ἑτέρως ἠλλοιωμένην ἔχουσι τὴν ἀναπνοήν.
<span class="lb" data-page="7.840" data-line="17" id="l7.840.17"></span>συγχωρησάτω δέ μοι πρότερον μιᾶς ἀῤῥώστου γυναικὸς προσθεῖναι
<span class="lb" data-page="7.840" data-line="18" id="l7.840.18"></span>διήγησιν, ἐν τῷ τρίτῳ τῶν ἐπιδημιῶν<span class="milestone ed2page" data-n="7.251" data-unit="ed2page" id="ed2page.7.251"></span> γεγραμμένης,
<span class="lb" data-page="7.840" data-line="19" id="l7.840.19"></span>εἰς ἀπόδειξίν τε ἅμα τῶν ἤδη προειρημένων εὕρεσίν
<span class="pb" data-page="7.841" id="p7.841"></span>
<span class="lb" data-page="7.841" data-line="1" id="l7.841.1"></span>τε τῶν νυνὶ προκειμένων. ἄρχεται μὲν οὖν τοῦ περὶ αὐτῆς
<span class="lb" data-page="7.841" data-line="2" id="l7.841.2"></span>λόγου τόνδε τὸν τρόπον· ἐν Θάσῳ Δεάλκους γυναῖκα, ἣ
<span class="lb" data-page="7.841" data-line="3" id="l7.841.3"></span>κατέκειτο ἐπὶ τοῦ Ληΐου, πυρετὸς φρικώδης, ὀξὺς, ἐκ λύπης
<span class="lb" data-page="7.841" data-line="4" id="l7.841.4"></span>ἔλαβεν, ἐξ ἀρχῆς δὲ περιεστέλλετο, καὶ διὰ τέλεος ἀεὶ σιγῶσα,
<span class="lb" data-page="7.841" data-line="5" id="l7.841.5"></span>ἐψηλάφα, ἔτιλλεν, ἔγλυφεν, ἐτριχολόγει, δάκρυα καὶ πάλιν
<span class="lb" data-page="7.841" data-line="6" id="l7.841.6"></span>γέλως, οὐκ ἐκοιμᾶτο, ἀπὸ κοιλίης ἐρεθισμὸς, οὐδὲν διῄει,
<span class="lb" data-page="7.841" data-line="7" id="l7.841.7"></span>σμικρὰ ὑπομιμνησκόντων ἔπινεν, οὖρα σμικρὰ, λεπτὰ, οὐκ
<span class="lb" data-page="7.841" data-line="8" id="l7.841.8"></span>ἔχοντα ὑπόστασιν, πυρετοὶ πρὸς χεῖρα λεπτοὶ, ἀκρέων ψύξις·
<span class="lb" data-page="7.841" data-line="9" id="l7.841.9"></span>ἐννάτῃ πολλὰ παρέλεγε, καὶ πάλιν ἐνιδρύνθη σιγῶσα. οὐκοῦν
<span class="lb" data-page="7.841" data-line="10" id="l7.841.10"></span>ὅτι μὲν ἐξ ἀρχῆς τε καὶ διὰ τέλους αὕτη παρεφρόνει, μεμαθήκαμεν·
<span class="lb" data-page="7.841" data-line="11" id="l7.841.11"></span>οὐδὲ γὰρ ἕν τι παραφροσύνης εἶδος αὐτῇ συνέπεσεν,
<span class="lb" data-page="7.841" data-line="12" id="l7.841.12"></span>οὐδὲ τὸ τυχὸν, ἀλλὰ πολλά τε καὶ ἰσχυρὰ, τὰ μὲν σιωπώσῃ,
<span class="lb" data-page="7.841" data-line="13" id="l7.841.13"></span>τὰ δὲ φθεγγομένῃ, καὶ τὰ μὲν μετὰ δακρύων, τὰ δέ γε μετὰ
<span class="lb" data-page="7.841" data-line="14" id="l7.841.14"></span>γέλωτος. ἀκούσωμεν δ’ ἑξῆς καὶ τοῦ Ἱπποκράτους, οἷόν τι
<span class="lb" data-page="7.841" data-line="15" id="l7.841.15"></span>δυσπνοίας εἶδος αὐτῇ γενέσθαι φησί. γράφει δὲ ὧδε· τεσσαρεσκαιδεκάτῃ
<span class="lb" data-page="7.841" data-line="16" id="l7.841.16"></span>πνεῦμα ἀραιὸν, μέγα, διὰ χρόνου, καὶ πάλιν
<span class="lb" data-page="7.841" data-line="17" id="l7.841.17"></span>βραχύπνοος. ἐνταῦθα μέν γε σαφῶς πάλιν κατ’ ἀντίθεσιν ἡ
<span class="pb" data-page="7.842" id="p7.842"></span>
<span class="lb" data-page="7.842" data-line="1" id="l7.842.1"></span>βραχύπνοος εἴρηται τῇ μέγα καὶ ἀραιὸν ἐχούσῃ πνεῦμα, καὶ
<span class="lb" data-page="7.842" data-line="2" id="l7.842.2"></span>οὐδεὶς ἂν ἔτι, οὐδ’ εἰ παντάπασιν εἴη σκαιότατος, ἀπορήσειεν,
<span class="lb" data-page="7.842" data-line="3" id="l7.842.3"></span>ὅτι μὴ πᾶσι τοῖς παραφρονοῦσιν ὁ Ἱπποκράτης ἀραιὰν
<span class="lb" data-page="7.842" data-line="4" id="l7.842.4"></span>καὶ μεγάλην γίγνεσθαί φησι τὴν ἀναπνοήν. ἐπὶ γοῦν μιᾶς
<span class="lb" data-page="7.842" data-line="5" id="l7.842.5"></span>καὶ τῆς αὐτῆς γυναικὸς τῶν δυσπνοιῶν ἑκατέρων ἐφεξῆς μέμνηται,
<span class="lb" data-page="7.842" data-line="6" id="l7.842.6"></span>καὶ μικρὸν ἔτι προελθὼν ὧδέ πως γράφει· εἰκοστῇ
<span class="lb" data-page="7.842" data-line="7" id="l7.842.7"></span>λόγοι πολλοὶ, καὶ πάλιν ἱδρύνθη, ἄφωνος, βραχύπνοος.
<span class="lb" data-page="7.842" data-line="8" id="l7.842.8"></span>εἶτα εἰπὼν, μιῇ καὶ εἰκοστῇ ἀπέθανεν, ἐπὶ τέλει τοῦ παντὸς
<span class="lb" data-page="7.842" data-line="9" id="l7.842.9"></span>λόγου τάδε προσγέγραφεν· ταύτῃ διὰ τέλεος πνεῦμα ἀραιὸν,
<span class="lb" data-page="7.842" data-line="10" id="l7.842.10"></span>μέγα, ἀναισθήτως πάντων εἶχεν, ἀεὶ περιεστέλλετο.
</p>
          </article>

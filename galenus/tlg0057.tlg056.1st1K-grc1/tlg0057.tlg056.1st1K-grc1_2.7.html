<article xmlns="http://www.w3.org/1999/xhtml" id="urn:cts:greekLit:tlg0057.tlg056.1st1K-grc1:2.7">
<span class="pb page1" data-page="7.848" id="p7.848"></span>
<span class="milestone ed1page page1" data-n="3.181" data-unit="ed1page" id="ed1page.3.181"></span>
<span class="milestone ed2page page1" data-n="7.253" data-unit="ed2page" id="ed2page.7.253"></span>
            <p>
<span class="lb" data-page="7.848" data-line="12" id="l7.848.12"></span>Οὐκοῦν, ἤδη γὰρ ἐπιθεῖναι χρὴ κεφαλὴν τῷ
<span class="lb" data-page="7.848" data-line="13" id="l7.848.13"></span>λόγῳ, τὸ (ὅτι) διὰ χρόνου τῷ διὰ τέλεος οὐ ταὐτόν ἐστι.
<span class="lb" data-page="7.848" data-line="14" id="l7.848.14"></span>καὶ ἐπειδὴ τοῦτο δέδεικται, τὴν αἰτίαν ἐφεξῆς εἴπωμεν, δι’ ἣν
<span class="lb" data-page="7.848" data-line="15" id="l7.848.15"></span>τισὶ μὲν τῶν παραφρονούντων ἀραιὸν καὶ μέγα διὰ παντὸς τοῦ
<span class="lb" data-page="7.848" data-line="16" id="l7.848.16"></span>νοσήματος γίνεται τὸ πνεῦμα, τισὶ δὲ οὐδέποτε· καὶ τισὶ μὲν
<span class="lb" data-page="7.848" data-line="17" id="l7.848.17"></span>ἐν τῷ πλείονι τοῦ χρόνου παρεμπίπτοντος ὀλιγάκις ἢ τοῦ διαφέροντος
<span class="lb" data-page="7.848" data-line="18" id="l7.848.18"></span>ἁπλῶς, ἢ καὶ τοῦ ἐναντίου, τισὶ δ’ ἔμπαλιν ὀλιγάκις
<span class="pb" data-page="7.849" id="p7.849"></span>
<span class="lb" data-page="7.849" data-line="1" id="l7.849.1"></span>μὲν τὸ μέγα καὶ ἀραιὸν, πολλάκις δ’ ἤτοι τὸ ἐναντίον ἢ τὸ
<span class="lb" data-page="7.849" data-line="2" id="l7.849.2"></span>διαφέρον ὁπωσοῦν· τισὶ δὲ ἐπίσης ἑκάτερον. ἀναμνησθῶμεν
<span class="lb" data-page="7.849" data-line="3" id="l7.849.3"></span>πάλιν κᾀνταῦθα τῶν ἀποδεδειγμένων ἐν τῷ προτέρῳ λόγῳ
<span class="lb" data-page="7.849" data-line="4" id="l7.849.4"></span>περὶ τῶν ἁπλῶν διαθέσεων. ἄλγημα μὲν γὰρ μόνον, ἔν τινι
<span class="lb" data-page="7.849" data-line="5" id="l7.849.5"></span>τῶν κινουμένων κατὰ τὰς ἀναπνοὰς μορίων γιγνόμενον, μικρὰν
<span class="lb" data-page="7.849" data-line="6" id="l7.849.6"></span>καὶ πυκνὴν ἐργαζόμενον ἐδείκνυτο τὴν ὅλην ἀναπνοήν· παραφροσύνη
<span class="lb" data-page="7.849" data-line="7" id="l7.849.7"></span>δὲ μόνη τὴν ἐναντίαν αὐτοῦ τὴν ἀραιὰν καὶ μεγάλην,
<span class="lb" data-page="7.849" data-line="8" id="l7.849.8"></span>αὔξησις δὲ τοῦ θερμοῦ τὴν μεγάλην καὶ πυκνήν· ἡ δ’
<span class="lb" data-page="7.849" data-line="9" id="l7.849.9"></span>ἐναντία αὐτῷ ψύξις τὴν μικρὰν καὶ ἀραιάν. εἰ μὲν οὖν ὑπὸ
<span class="lb" data-page="7.849" data-line="10" id="l7.849.10"></span>παραφροσύνης μόνον ὁ τῆς ἀναπνοῆς κόσμος συγχέοιτο, μέγα
<span class="lb" data-page="7.849" data-line="11" id="l7.849.11"></span>καὶ ἀραιὸν ἔσται τὸ πνεῦμα διὰ παντός· εἰ δ’ ὑπὸ πόνου μόνον,
<span class="lb" data-page="7.849" data-line="12" id="l7.849.12"></span>σμικρὸν καὶ πυκνόν· εἰ δ’ ἄμφω συνέλθῃ, κρατοῦντος
<span class="lb" data-page="7.849" data-line="13" id="l7.849.13"></span>μὲν τοῦ πόνου σφοδρῶς, ἀφανὴς παντάπασιν ἡ ἐκ τῆς παραφροσύνης
<span class="lb" data-page="7.849" data-line="14" id="l7.849.14"></span>ἀλλοίωσις· μετρίου δ’ ὄντος, ἤτοι πλεῖον μὲν ἐκ
<span class="lb" data-page="7.849" data-line="15" id="l7.849.15"></span>τοῦ πόνου, ἔλαττον δ’ ἐκ τῆς παραφροσύνης τὴν ἀναπνοὴν
<span class="lb" data-page="7.849" data-line="16" id="l7.849.16"></span><span class="milestone ed2page" data-n="7.254" data-unit="ed2page" id="ed2page.7.254"></span>ἀλλοιοῦσθαι συμβήσεται, ἢ ἔμπαλιν, ἢ ἐπ’ ἀμφοῖν ἐπίσης.
<span class="lb" data-page="7.849" data-line="17" id="l7.849.17"></span>ἀφανίσαι μὲν γὰρ οὐ πάνυ τι τελέως ἡ παραφροσύνη
<span class="lb" data-page="7.849" data-line="18" id="l7.849.18"></span>δύναται τὴν ἐκ τοῦ πόνου ἀλλοίωσιν, πλὴν εἰ αὐτὴ μὲν εἴη ﻿
<span class="pb" data-page="7.850" id="p7.850"></span>
<span class="lb" data-page="7.850" data-line="1" id="l7.850.1"></span>μεγάλη καὶ σφοδρά τις ἄγαν, ὁ δὲ πόνος μικρὸς καὶ ἀμυδρός·
<span class="lb" data-page="7.850" data-line="2" id="l7.850.2"></span>ὁ μέντοι πόνος ἐκνικᾷ τελέως, ὅταν ἰσχυρὸς ᾖ, τὴν ἐκ τῆς
<span class="lb" data-page="7.850" data-line="3" id="l7.850.3"></span>παραφροσύνης δύσπνοιαν, ὡς μηδ’ ὅλως ἐμφαίνεσθαι. οὕτω
<span class="lb" data-page="7.850" data-line="4" id="l7.850.4"></span>δ’ εἰ καὶ πρός τινα τῶν ἑτέρων διαθέσεων ἡ παραφροσύνη
<span class="lb" data-page="7.850" data-line="5" id="l7.850.5"></span>συμπλέκηται, τὴν ἰδέαν τῆς ἀναπνοῆς ἄλλοτ’ ἄλλην ἐργάσεται
<span class="lb" data-page="7.850" data-line="6" id="l7.850.6"></span>παρὰ τὸ κρατεῖν, ἢ κρατεῖσθαι, ἢ ἰσοσθενῶς ἔχειν, ἢ νῦν μὲν,
<span class="lb" data-page="7.850" data-line="7" id="l7.850.7"></span>εἰ τύχοι, κρατεῖν, αὖθις δ’ ἐν ἑτέρῳ καιρῷ τοῦ νοσήματος
<span class="lb" data-page="7.850" data-line="8" id="l7.850.8"></span>κρατεῖσθαι. δείξομεν οὖν ὅτι καὶ κατὰ τὰ τῶν ἐπιδημιῶν βιβλία
<span class="lb" data-page="7.850" data-line="9" id="l7.850.9"></span>τοῦτ’ αὐτὸ διδάσκει διὰ τῶν ἐν αὐτοῖς γεγραμμένων ἀῤῥώστων.
<span class="lb" data-page="7.850" data-line="10" id="l7.850.10"></span>ἐναργῶς δὲ καὶ σαφῶς δειχθήσεται, προειπόντων
<span class="lb" data-page="7.850" data-line="11" id="l7.850.11"></span>ἡμῶν ὀλίγον τι περὶ τῆς προαιρέσεως τοῦ Ἱπποκράτους. δοκοῦσι
<span class="lb" data-page="7.850" data-line="12" id="l7.850.12"></span>γὰρ οἱ παλαιοὶ πάντα τὰ τοῖς νοσοῦσι συμβαίνοντα
<span class="lb" data-page="7.850" data-line="13" id="l7.850.13"></span>γράφειν αὐτὸν, ὥσπερ καὶ τὸν Θουκυδίδην· ἔχει δ’ οὐχ οὕτως,
<span class="lb" data-page="7.850" data-line="14" id="l7.850.14"></span>ἀλλ’ αὐτὸ δὴ τοῦτο τὸ ἐναντιώτατον ὑπάρχει τοῖς Ἱπποκράτους
<span class="lb" data-page="7.850" data-line="15" id="l7.850.15"></span>γράμμασι πρὸς τὰ Θουκυδίδου. ὁ μὲν γὰρ πάντα γράφει
<span class="lb" data-page="7.850" data-line="16" id="l7.850.16"></span>τὰ καὶ τοῖς ἰδιώταις γνώριμα, μηδὲν ὅλως αὐτῶν παραλιπὼν,
<span class="lb" data-page="7.850" data-line="17" id="l7.850.17"></span>ὁ Θουκυδίδης, ὁ δ’ Ἱπποκράτης ὀλίγα μὲν τούτων, ὅσα
<span class="lb" data-page="7.850" data-line="18" id="l7.850.18"></span>πρὸς τὴν ὅλην διάθεσιν, καθ’ ἣν ἐκινδύνευσεν ὁ κάμνων, διαφέρει,
<span class="pb" data-page="7.851" id="p7.851"></span>
<span class="lb" data-page="7.851" data-line="1" id="l7.851.1"></span>πάμπολλα δ’ ἄλλα τοῖς ἰδιώταις μὲν παρεωραμένα,
<span class="lb" data-page="7.851" data-line="2" id="l7.851.2"></span>τεχνικὴν δὲ πάνυ καὶ ἀκριβῆ τὴν διάγνωσιν παρεχόμενα, καὶ
<span class="lb" data-page="7.851" data-line="3" id="l7.851.3"></span>δυνάμενα πολλάκις καὶ αὐτοὺς τοὺς ἀρίστους ἰατροὺς λαθεῖν.
<span class="lb" data-page="7.851" data-line="4" id="l7.851.4"></span>οὗτος δ’ ὢν ταχὺς ἐν τῷ ἑρμηνεύειν, καὶ μηδὲν ὅ τι μὴ καὶ
<span class="lb" data-page="7.851" data-line="5" id="l7.851.5"></span>μεγάλως ὀνήσει γράφειν ἀξιῶν, δόξει σοι πάλιν ἐξεστάναι τῶν
<span class="lb" data-page="7.851" data-line="6" id="l7.851.6"></span>οἰκείων φρενῶν, ὅταν τὰ μηδ’ ὅλως γενόμενα τῷ νοσοῦντι
<span class="lb" data-page="7.851" data-line="7" id="l7.851.7"></span>γράφῃ, τοῦτ’ αὐτὸ προσδηλῶν, ὅτι μὴ ἐγένετο. ὁ γὰρ καὶ
<span class="lb" data-page="7.851" data-line="8" id="l7.851.8"></span>τῶν γενομένων τὰ πλεῖστα παραλείπων οὐκ ἂν δόξειε τοῖς μὴ
<span class="lb" data-page="7.851" data-line="9" id="l7.851.9"></span>γενομένοις διατρίβων παραπαίειν; ἀλλ’ εἰ ἐνόεις ὅτι διὰ τὴν
<span class="lb" data-page="7.851" data-line="10" id="l7.851.10"></span>αὐτὴν αἰτίαν κᾀκεῖνα παραλείπει καὶ ταῦτα γράφει, τότ’ οἶμαί
<span class="lb" data-page="7.851" data-line="11" id="l7.851.11"></span>σε θαυμάσειν αὐτόν. οὐδὲ γὰρ τὸ τυχὸν, οὐδ’ εἰς τὸν
<span class="lb" data-page="7.851" data-line="12" id="l7.851.12"></span>τυχόντα δυνάμενον ἰατρὸν ἐλθεῖν ἐκεῖνος ἔγραψεν. ἀποδέδεικται
<span class="lb" data-page="7.851" data-line="13" id="l7.851.13"></span>δὲ καὶ περὶ τούτων ἡμῖν ἐν ἄλλοις τε πολλοῖς καὶ δὴ
<span class="lb" data-page="7.851" data-line="14" id="l7.851.14"></span>κᾀν τοῖς περὶ τῆς Ἱπποκράτους ἀνατομῆς, οὐχ ἥκιστα δὲ κᾀν
<span class="lb" data-page="7.851" data-line="15" id="l7.851.15"></span>τοῖς περὶ τοῦ παρὰ τοῦ Θουκυδίδου λοιμοῦ. τούτων τοίνυν
<span class="lb" data-page="7.851" data-line="16" id="l7.851.16"></span>μεμνημένος, οὐ χαλεπῶς αἰσθήσῃ τῶν λεγομένων. μέλλω γὰρ
<span class="lb" data-page="7.851" data-line="17" id="l7.851.17"></span>δείξειν, εἰ καί τῳ παράδοξον εἶναι δόξει, πολλοὺς μὲν τῶν ἐν
<span class="lb" data-page="7.851" data-line="18" id="l7.851.18"></span>ἐπιδημίαις γεγραμμένων δυσπνοήσαντας, μηδὲν δ’ ὑπὲρ τῆς
<span class="pb" data-page="7.852" id="p7.852"></span>
<span class="lb" data-page="7.852" data-line="1" id="l7.852.1"></span>δυσπνοίας αὐτῶν εἰπεῖν τὸν Ἱπποκράτην, διότι σαφὴς ἦν καὶ
<span class="lb" data-page="7.852" data-line="2" id="l7.852.2"></span>πρόδηλος ἅπασιν ἰατροῖς. εἰ γὰρ ἤτοι τὸ στέρνον, ἢ τὰς πλευρὰς,
<span class="lb" data-page="7.852" data-line="3" id="l7.852.3"></span>ἢ τὰ περὶ τὰς κλεῖς καὶ τὴν φάρυγγα συνέβαινέ τῳ
<span class="lb" data-page="7.852" data-line="4" id="l7.852.4"></span>φλεγμᾶναι, καὶ διὰ τοῦτο μικρὸν καὶ πυκνὸν ἐξ ἀνάγκης ἀναπνεῖν,
<span class="lb" data-page="7.852" data-line="5" id="l7.852.5"></span>ὡς ἐν τῷ πρόσθεν ἐπεδείκνυτο λόγῳ, γράφειν οὐκ ἂν
<span class="lb" data-page="7.852" data-line="6" id="l7.852.6"></span>ἠξίωσεν Ἱπποκράτης οὔτε τὸ τῆς δυσπνοίας εἶδος οὔτε τὴν
<span class="lb" data-page="7.852" data-line="7" id="l7.852.7"></span>ἀρχὴν ὅτι δύσπνους ἐγένετο. πολὺ γάρ ἐστι τὸ τοιοῦτον τῆς
<span class="lb" data-page="7.852" data-line="8" id="l7.852.8"></span>δυσπνοίας εἶδος <span class="milestone ed1page" data-n="3.182" data-unit="ed1page" id="ed1page.3.182"></span>ἑκάστης σχεδὸν ἡμέρας ὁρώμενον ἐπί τε
<span class="lb" data-page="7.852" data-line="9" id="l7.852.9"></span>περιπνευμονικῶν καὶ πλευριτικῶν καὶ συναγχικῶν καὶ πάντων
<span class="lb" data-page="7.852" data-line="10" id="l7.852.10"></span>ἁπλῶς οἷς τι κατὰ τὸν θώρακα καὶ τὸν πνεύμονα φλεγμαίνει.
<span class="lb" data-page="7.852" data-line="11" id="l7.852.11"></span>καὶ ταῖς ἥπατος δὲ φλεγμοναῖς, καὶ μάλιστα ταῖς
<span class="lb" data-page="7.852" data-line="12" id="l7.852.12"></span>κατὰ τὰ κυρτὰ, καὶ ταῖς τοῦ σπληνὸς, καὶ ταῖς κατὰ τὴν κεφαλὴν
<span class="lb" data-page="7.852" data-line="13" id="l7.852.13"></span>αὐτοῦ, καὶ ταῖς τοῦ περιτοναίου, τὸ τοιοῦτον εἶδος
<span class="lb" data-page="7.852" data-line="14" id="l7.852.14"></span>ἕπεται τῆς δυσπνοίας. ἀλλὰ καὶ οἷς ἡ γαστὴρ φλεγμαίνει, καὶ
<span class="lb" data-page="7.852" data-line="15" id="l7.852.15"></span>μᾶλλον εἰ τὸ στόμα τε καὶ ὁ στόμαχος αὐτῆς, <span class="milestone ed2page" data-n="7.255" data-unit="ed2page" id="ed2page.7.255"></span>καὶ οἷς
<span class="lb" data-page="7.852" data-line="16" id="l7.852.16"></span>τῶν ὑμένων τις ἢ τῶν μυῶν τῶν καθ’ ὑποχόνδριον, ἢ αἱ φρένες
<span class="lb" data-page="7.852" data-line="17" id="l7.852.17"></span>αὐταὶ, τούτοις ἅπασι μικρὸν καὶ πυκνὸν γίνεται τὸ πνεῦμα,
<span class="pb" data-page="7.853" id="p7.853"></span>
<span class="lb" data-page="7.853" data-line="1" id="l7.853.1"></span>πολλάκις δὲ καὶ τῶν ἐντέρων τι τῶν λεπτῶν, καὶ μάλιστα τῶν
<span class="lb" data-page="7.853" data-line="2" id="l7.853.2"></span>κατὰ τὴν νῆστίν τε καὶ τοῦ κώλου τὰ ἄνω μειζόνως φλεγμήναντα,
<span class="lb" data-page="7.853" data-line="3" id="l7.853.3"></span>δυσπνοεῖν οὕτως ἠνάγκασε τὸν ἄνθρωπον, φλεγμονῆς
<span class="lb" data-page="7.853" data-line="4" id="l7.853.4"></span>νῦν ἀκουομένης τοῦ σκληροῦ καὶ θερμοῦ καὶ ὀδυνῶντος ὄγκου,
<span class="lb" data-page="7.853" data-line="5" id="l7.853.5"></span>καθάπερ τῷ Ἐρασιστράτῳ καλεῖν ἔθος ἐστὶ καὶ τοῖς νεωτέροις
<span class="lb" data-page="7.853" data-line="6" id="l7.853.6"></span>ἰατροῖς πᾶσιν, ἐπεὶ ὅτι γε τὴν φλόγωσιν οὕτως ὠνόμαζον οἱ
<span class="lb" data-page="7.853" data-line="7" id="l7.853.7"></span>παλαιοὶ σχεδὸν οὐδεὶς ἀγνοεῖ. δέδεικται δ’ ἐν τῷ πρὸ τούτου
<span class="lb" data-page="7.853" data-line="8" id="l7.853.8"></span>λόγῳ καὶ διότι τοῖς ὑδερικοῖς καὶ τοῖς ὑπερεμπεπλησμένοις
<span class="lb" data-page="7.853" data-line="9" id="l7.853.9"></span>ἢ πόματος ἢ σιτίων, καὶ ταῖς κυούσαις, καὶ τοῖς προγάστορσι
<span class="lb" data-page="7.853" data-line="10" id="l7.853.10"></span>μικρὸν καὶ πυκνὸν γίνεται τὸ πνεῦμα, καὶ καθόλου
<span class="lb" data-page="7.853" data-line="11" id="l7.853.11"></span>φάναι πᾶσιν ὅσοις στενοχωρεῖταί τι τῶν ἀναπνευστικῶν ὀργάνων.
<span class="lb" data-page="7.853" data-line="12" id="l7.853.12"></span>οὕτω γὰρ καὶ τοῖς ἀσθματικοῖς καὶ τοῖς πνευμονώδεσι
<span class="lb" data-page="7.853" data-line="13" id="l7.853.13"></span>καὶ τοῖς ἐμπύοις, καὶ οἷς ἡ ῥάχις διέστραπται μεγάλως,
<span class="lb" data-page="7.853" data-line="14" id="l7.853.14"></span>καὶ οἷς ἀπέπτων φυμάτων σύστασις ἢ ἐν θώρακι ἢ ἐν πνεύμονι,
<span class="lb" data-page="7.853" data-line="15" id="l7.853.15"></span>καὶ ὅλως ἅπασιν οἷς σκίῤῥος ἢ ἄλλος τις ὄγκος ἀξιόλογος
<span class="lb" data-page="7.853" data-line="16" id="l7.853.16"></span>ὅτου δὴ τῶν προειρημένων μορίων ἐστὶν ἁπάντων, μικρὸν
<span class="lb" data-page="7.853" data-line="17" id="l7.853.17"></span>καὶ πυκνὸν ἀναπνεῖν ἀνάγκη. οὔτ’ οὖν οὗτοι δύνανται λαθεῖν
<span class="pb" data-page="7.854" id="p7.854"></span>
<span class="lb" data-page="7.854" data-line="1" id="l7.854.1"></span>οὐδὲ τὸν ἐπιτυχόντα τῶν ἰατρῶν, οὔτε αἱ διαθέσεις αὐτῶν,
<span class="lb" data-page="7.854" data-line="2" id="l7.854.2"></span>αἷς ἐξ ἀνάγκης ἕπεται δύσπνοια. καὶ γὰρ αἱ διαθέσεις σαφεῖς,
<span class="lb" data-page="7.854" data-line="3" id="l7.854.3"></span>καὶ τὸ τῆς δυσπνοίας εἶδος ἐναργές ἐστι, καὶ πολλοῖς μονονουχὶ
<span class="lb" data-page="7.854" data-line="4" id="l7.854.4"></span>καθ’ ἑκάστην ἡμέραν γιγνόμενον. ἀλλ’ ὅτι μηδὲν τῶν
<span class="lb" data-page="7.854" data-line="5" id="l7.854.5"></span>οὕτω σαφῶν Ἱπποκράτης γράφει, πολλάκις ἀποδέδεικται.
<span class="lb" data-page="7.854" data-line="6" id="l7.854.6"></span>Θουκυδίδης μὲν γὰρ τὰ συμβάντα τοῖς νοσοῦσιν ὡς ἰδιώτης
<span class="lb" data-page="7.854" data-line="7" id="l7.854.7"></span>ἰδιώταις ἔγραψεν, Ἱπποκράτης δὲ τεχνίτης τεχνίταις.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg056.1st1K-grc1:3.13">
<span class="pb page1" data-page="7.957" id="p7.957"></span>
<span class="milestone ed1page page1" data-n="3.198" data-unit="ed1page" id="ed1page.3.198"></span>
<span class="milestone ed2page page1" data-n="7.290" data-unit="ed2page" id="ed2page.7.290"></span>
            <p>
<span class="lb" data-page="7.957" data-line="4" id="l7.957.4"></span>Πάλιν δὲ μεταβάντες ἐπὶ τὸ ἕκτον, οὗ
<span class="lb" data-page="7.957" data-line="5" id="l7.957.5"></span>καὶ πρόσθεν ἤδη τὴν κοινὴν πρὸς τὸ δεύτερον ἐξηγησάμεθα
<span class="lb" data-page="7.957" data-line="6" id="l7.957.6"></span>ῥῆσιν, ἐπὶ τὰς ὑπολοίπους ἔλθωμεν. εἰσὶ δὲ ὀλίγου δεῖν
<span class="lb" data-page="7.957" data-line="7" id="l7.957.7"></span>ἅπασαι σαφεῖς ἤδη διὰ τὰ προειρημένα. τὸ γὰρ πνεῦμα
<span class="lb" data-page="7.957" data-line="8" id="l7.957.8"></span>μόνον ἁπλῶς οὕτω γράφων ἐν ταῖς τῶν νοσημάτων ἐδείχθη
<span class="lb" data-page="7.957" data-line="9" id="l7.957.9"></span>συνδρομαῖς ἀντὶ τῆς δυσπνοίας, ἀφ’ ἧς πυκνὸν γίνεται τὸ
<span class="lb" data-page="7.957" data-line="10" id="l7.957.10"></span>πνεῦμα· τὸ δ’ αὐτὸ τοῦτ’ ἐπὶ πλέον πυκνούμενον ἔθος
<span class="lb" data-page="7.957" data-line="11" id="l7.957.11"></span>αὐτῷ ἆσθμα καλεῖν. ὥστε κατὰ τὸ ἕκτον τῶν ἐπιδημιῶν
<span class="lb" data-page="7.957" data-line="12" id="l7.957.12"></span>ἐπειδὰν εἴπῃ, πνεῦμα ἐγκαταλείπηται, τὴν μετὰ πυκνότητος
<span class="lb" data-page="7.957" data-line="13" id="l7.957.13"></span>ἀκουσόμεθα δύσπνοιαν. ὡσαύτως δὲ κᾀπὶ τῆς ἐν Κρανῶνι
<span class="lb" data-page="7.957" data-line="14" id="l7.957.14"></span>γυναικὸς, ἐφ’ ἧς οὕτω γράφει· σπλὴν φύσει μέγας, πυρετὸς
<span class="lb" data-page="7.957" data-line="15" id="l7.957.15"></span>καυσώδης, ἐξέρυθρος, πνεῦμα, τὴν προειρημένην δύσπνοιαν
<span class="lb" data-page="7.957" data-line="16" id="l7.957.16"></span>ἀκουστέον, ἐφ’ ἧς πυκνοῦται τὸ πνεῦμα, ὡς καὶ
<span class="lb" data-page="7.957" data-line="17" id="l7.957.17"></span>ἐπὶ τῆς Ἀγίσιος κόρης. ὅτι δὲ διαφέρει τὸ πυκνὸν πνεῦμα ﻿
<span class="pb" data-page="7.958" id="p7.958"></span>
<span class="lb" data-page="7.958" data-line="1" id="l7.958.1"></span>τοῦ ἄσθματος, ἐδήλωσε σαφῶς. ἔχει δὲ ἡ ῥῆσις ὧδε· ἡ
<span class="lb" data-page="7.958" data-line="2" id="l7.958.2"></span><span class="milestone ed2page" data-n="7.291" data-unit="ed2page" id="ed2page.7.291"></span>Ἀγίσιος κόρη μὲν ἐοῦσα πυκνοπνεύματος ἦν· γυνὴ δὲ
<span class="lb" data-page="7.958" data-line="3" id="l7.958.3"></span>γενομένη, ἐκ τόκου οὐ πάλαι ἐπίπονος ἐοῦσα, ἐπιπολαίως
<span class="lb" data-page="7.958" data-line="4" id="l7.958.4"></span>ἦρεν ἄχθος μέγα καὶ αὐτίκα ψοφῆσαι μὲν ἐδόκει κατὰ τὸ στῆθος·
<span class="lb" data-page="7.958" data-line="5" id="l7.958.5"></span>τῇ δ’ ὑστεραίῃ ἆσθμά τε εἶχε καὶ ἤλγεε ἰσχίον τὸ δεξιόν.
<span class="lb" data-page="7.958" data-line="6" id="l7.958.6"></span>εἶτ’ ἐφεξῆς ἔπτυσεν ἀφρῶδές, φησιν, ἀρχομένη δ’ ἦν ἀνθηρά.
<span class="lb" data-page="7.958" data-line="7" id="l7.958.7"></span>καὶ δῆλός ἐστιν ἐξ ὅλης τῆς συνδρομῆς, ὡς φύματος ἐν
<span class="lb" data-page="7.958" data-line="8" id="l7.958.8"></span>τοῖς ἀναπνευστικοῖς ὀργάνοις παλαιοῦ καὶ δυσπέπτου ῥαγέντος
<span class="lb" data-page="7.958" data-line="9" id="l7.958.9"></span>ἔπτυσε ταῦτα καὶ ὡς διὰ ταῦτα τὰ φύματα πυκνοπνεύματος
<span class="lb" data-page="7.958" data-line="10" id="l7.958.10"></span>ἦν. ἐν δ’ αὖ τοῖς κατωτέρω τοῦ βιβλίου, κατὰ μὲν
<span class="lb" data-page="7.958" data-line="11" id="l7.958.11"></span>τὴν κατάστασιν, ἧς ὑπήρξατο τόνδε τὸν τρόπον· βῆχες ἤρξαντο
<span class="lb" data-page="7.958" data-line="12" id="l7.958.12"></span>περὶ ἡλίου τροπὰς τὰς χειμερινάς· οἷσι δὲ καὶ πνεῦμα
<span class="lb" data-page="7.958" data-line="13" id="l7.958.13"></span>ξυνεμετεωρίζετό, φησι, (καὶ ὅτι μετέωρόν ἐστι πνεῦμα τὸ
<span class="lb" data-page="7.958" data-line="14" id="l7.958.14"></span>σμικρὸν καὶ πυκνὸν, διήλθομεν ἐν τοῖς ἔμπροσθεν) ἀμέλει
<span class="lb" data-page="7.958" data-line="15" id="l7.958.15"></span>καὶ συνάγχας γενέσθαι κατ’ ἐκείνην τὴν κατάστασιν ἔφη.
<span class="lb" data-page="7.958" data-line="16" id="l7.958.16"></span>μοχθηροὶ γοῦν οἱ τὸ μετέωρον ἀντὶ τοῦ μεγάλου νομίζοντες
<span class="lb" data-page="7.958" data-line="17" id="l7.958.17"></span>εἰρῆσθαι, διότι μετεωρίζει τὸν θώρακα, διαῖρον ἐπὶ πλεῖστον·
<span class="pb" data-page="7.959" id="p7.959"></span>
<span class="lb" data-page="7.959" data-line="1" id="l7.959.1"></span>ὀλίγον δὲ προελθὼν, πνευματίας ὀνομάζει τινάς· καὶ εἴρηται
<span class="lb" data-page="7.959" data-line="2" id="l7.959.2"></span>καὶ περὶ τοῦδε πρόσθεν, ὡς ἤτοι τοὺς ἐμπεπνευματωμένους,
<span class="lb" data-page="7.959" data-line="3" id="l7.959.3"></span>ἢ τοὺς ἀσθματώδεις, οὕτως καλεῖ. τὸ δ’ ἐν τοῖς ἐφεξῆς λεγόμενον,
<span class="lb" data-page="7.959" data-line="4" id="l7.959.4"></span>ἄσημον πνεῦμα, σμικρόν ἐστι καὶ διὰ τοῦτ’ ἀφανὲς,
<span class="lb" data-page="7.959" data-line="5" id="l7.959.5"></span>οἷον καὶ ταῖς καλουμέναις ἀπνοίαις καὶ ταῖς ὑστερικαῖς
<span class="lb" data-page="7.959" data-line="6" id="l7.959.6"></span>πνιξὶ συνεδρεύει. τοιοῦτον δέ τι βούλεται δηλοῦν ἐξ αὐτῆς
<span class="lb" data-page="7.959" data-line="7" id="l7.959.7"></span>τῆς λέξεως ἐχούσης ὧδε· καὶ τὰ πνεύματα τοῖσι φθινώδεσι τὰ
<span class="lb" data-page="7.959" data-line="8" id="l7.959.8"></span>ἄσημα, κακὰ, καὶ τοῖσιν ἀτόκοισι· καὶ ὅσα ἄλλα τοιαῦτα ἀπὸ
<span class="lb" data-page="7.959" data-line="9" id="l7.959.9"></span>τῆς αὐτῆς καταστάσεως. αἱ γὰρ δὴ ἄτοκοι γυναῖκες, αὗται
<span class="lb" data-page="7.959" data-line="10" id="l7.959.10"></span>δὲ τοὐπίπαν εἰσὶν αἱ μὴ καθαιρόμεναι καλῶς, ἁλίσκονται μάλιστα
<span class="lb" data-page="7.959" data-line="11" id="l7.959.11"></span>ταῖς ἀπνοίαις, ὥσπερ ἀμέλει καὶ ὅσαι χηρεύουσιν ἐπὶ
<span class="lb" data-page="7.959" data-line="12" id="l7.959.12"></span>πλεῖστον. ὥσθ’ ὅσα μὴ διάσημα σαφῶς πνεύματα, μηδ’ ἐστὶν
<span class="lb" data-page="7.959" data-line="13" id="l7.959.13"></span>ἡμῖν κατάδηλα, ταῦτ’ ἄσημα κέκληκεν. ἐκ τούτων ὁρμώμενος
<span class="lb" data-page="7.959" data-line="14" id="l7.959.14"></span>ἄν τις εὑρίσκοι καὶ χωρὶς ἐμοῦ τἄλλα πάντα τὰ περὶ
<span class="lb" data-page="7.959" data-line="15" id="l7.959.15"></span>δυσπνοίας εἰρημένα κατὰ τε τὰ γνήσια καὶ τὰ νόθα τῶν βιβλίων,
<span class="lb" data-page="7.959" data-line="16" id="l7.959.16"></span>καίτοι σχεδὸν ἡμεῖς πάντα διήλθομεν ἐν τῷδε τῷ λόγῳ
<span class="lb" data-page="7.959" data-line="17" id="l7.959.17"></span>τὰ γνήσια. ἀλλ’ ἐπεὶ καὶ τὰ Θεσσαλοῦ τοῦ υἱέος αὐτοῦ καὶ
<span class="pb" data-page="7.960" id="p7.960"></span>
<span class="lb" data-page="7.960" data-line="1" id="l7.960.1"></span>τὰ Πολύβου τοῦ γαμβροῦ, τῆς Ἱπποκράτους ἐστὶ τέχνης,
<span class="lb" data-page="7.960" data-line="2" id="l7.960.2"></span>οὐ πόῤῥω δ’ αὐτῶν οὐδ’ ὅσα δοκεῖ μὲν Εὐρυφῶντος εἶναι,
<span class="lb" data-page="7.960" data-line="3" id="l7.960.3"></span>φέρεται δ’ ἐν τοῖς Ἱπποκράτους, ἐάν μοι σχολὴ γένηταί ποτε
<span class="lb" data-page="7.960" data-line="4" id="l7.960.4"></span>πλείων, ἄλλο τέταρτον προσθήσω βιβλίον, ἐξηγούμενον ἃ
<span class="lb" data-page="7.960" data-line="5" id="l7.960.5"></span>κατὰ τὰ λοιπὰ τῶν ἐπιγεγραμμένων Ἱπποκράτους εἴρηται
<span class="lb" data-page="7.960" data-line="6" id="l7.960.6"></span>περὶ δυσπνοίας. νυνὶ δ’ ἑτέρων κατεπειγόντων, οὐκ ἐπ’ ἐκεῖνα
<span class="lb" data-page="7.960" data-line="7" id="l7.960.7"></span>μεταβήσομαι.
</p>
          </article>

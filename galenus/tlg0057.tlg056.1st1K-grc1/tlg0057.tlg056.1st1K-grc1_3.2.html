<article xmlns="http://www.w3.org/1999/xhtml" id="urn:cts:greekLit:tlg0057.tlg056.1st1K-grc1:3.2">
<span class="pb page1" data-page="7.891" id="p7.891"></span>
<span class="milestone ed1page page1" data-n="3.188" data-unit="ed1page" id="ed1page.3.188"></span>
<span class="milestone ed2page page1" data-n="7.268" data-unit="ed2page" id="ed2page.7.268"></span>
            <p>
<span class="lb" data-page="7.891" data-line="11" id="l7.891.11"></span>Ἀρκτέον οὖν ἤδη τῆς ἐξηγήσεως ἀπὸ τῆς ἐν
<span class="lb" data-page="7.891" data-line="12" id="l7.891.12"></span>τῷ δευτέρῳ τῶν ἐπιδημιῶν γεγραμμένης ῥήσεως, ἐχούσης ὧδε·
<span class="lb" data-page="7.891" data-line="13" id="l7.891.13"></span>πνεῦμα σμικρὸν, πυκνόν· μέγα, ἀραιόν· σμικρὸν, ἀραιόν·
<span class="lb" data-page="7.891" data-line="14" id="l7.891.14"></span>ἔξω μέγα, εἴσω μικρόν· τὸ μὲν ἐκτεῖνον, τὸ δὲ κατεπεῖγον.
<span class="lb" data-page="7.891" data-line="15" id="l7.891.15"></span>διπλῆ ἔσω ἐπανάκλησις, οἷον ἐπεισπνέουσιν· θερμὸν, ψυχρόν.
<span class="lb" data-page="7.891" data-line="16" id="l7.891.16"></span>ἡ δ’ αὐτὴ ῥῆσις ἥδε ἐν τῷ ἕκτῳ γέγραπται τελεώτερον. ἐπὶ γὰρ
<span class="lb" data-page="7.891" data-line="17" id="l7.891.17"></span>ταῖς τρίταις συζυγίαις αὐτῆς δυσπνοίας ἡ τετάρτη πρόσκειται,
<span class="pb" data-page="7.892" id="p7.892"></span>
<span class="lb" data-page="7.892" data-line="1" id="l7.892.1"></span>παραλελειμμένη σαφῶς ἐν τῷ δευτέρῳ τῶν ἐπιδημιῶν, οὐχ ὑπὸ
<span class="lb" data-page="7.892" data-line="2" id="l7.892.2"></span>τοῦ γράψαντος, ἐμοὶ δοκεῖν, αὐτοῦ· δῆλος γάρ ἐστιν οὐκ ἐξ
<span class="lb" data-page="7.892" data-line="3" id="l7.892.3"></span>ἐμπειρίας τινὸς καὶ μνήμης ἀθροίζων τὸ πλῆθος τῶν δυσπνοιῶν,
<span class="lb" data-page="7.892" data-line="4" id="l7.892.4"></span><span class="milestone ed2page" data-n="7.269" data-unit="ed2page" id="ed2page.7.269"></span>ἀλλ’ ἐκ λογικῆς διαιρέσεως· οὐκ οὖν ἔμελλε παραλείψειν
<span class="lb" data-page="7.892" data-line="5" id="l7.892.5"></span>τινὰ δύσπνοιαν· ἀλλά τις τῶν παλαιῶν βιβλιογράφων ἥμαρτεν,
<span class="lb" data-page="7.892" data-line="6" id="l7.892.6"></span>ἔπειθ’ οὕτως ἔχον ἔφθασεν ἐκδοθῆναι τὸ βιβλίον, ἐφυλάχθη
<span class="lb" data-page="7.892" data-line="7" id="l7.892.7"></span>τε εἰκότως μέχρι δεῦρο τοῦτ’ αὐτὸ τὸ σφάλμα, τινῶν
<span class="lb" data-page="7.892" data-line="8" id="l7.892.8"></span>μὲν ὀλιγώρως ὁμιλούντων τοῖς τῶν παλαιῶν βιβλίοις, ὡς μήτ’
<span class="lb" data-page="7.892" data-line="9" id="l7.892.9"></span>εἰ λείπει τι, μήτ’ εἰ δι’ ἑτέρου γράμματος εἴρηται, γνωρίζειν,
<span class="lb" data-page="7.892" data-line="10" id="l7.892.10"></span>ἐνίων δὲ γνωριζόντων μὲν, ἀλλὰ προσθεῖναι τὸ λεῖπον οὐ τολμώντων.
<span class="lb" data-page="7.892" data-line="11" id="l7.892.11"></span>οὐ γὰρ δὴ ὁμοίως τοῖς νῦν οἱ πρόσθεν εὐχερεῖς ἦσαν
<span class="lb" data-page="7.892" data-line="12" id="l7.892.12"></span>οὐδ’ ἕτοιμοι παραγράφειν παλαιὰν λέξιν ὡσαύτως γεγραμμένην
<span class="lb" data-page="7.892" data-line="13" id="l7.892.13"></span>ἐν ἅπασι τοῖς ἀντιγράφοις, ἀλλ’ ἐπισημήνασθαι μόνον αὐτοῖς
<span class="lb" data-page="7.892" data-line="14" id="l7.892.14"></span>ἱκανὸν ἦν, ὡς ἐνταῦθα μὲν ἐλλιπῶς, ἐν τῷ ἕκτῳ δὲ τῶν ἐπιδημιῶν
<span class="lb" data-page="7.892" data-line="15" id="l7.892.15"></span>τελέως ἡ διαίρεσις γέγραπται τῶν δυσπνοιῶν, ἥ τε κατὰ
<span class="lb" data-page="7.892" data-line="16" id="l7.892.16"></span>μέγεθος καὶ μικρότητα καὶ πυκνότητα καὶ ἀραιότητα. δύο
<span class="lb" data-page="7.892" data-line="17" id="l7.892.17"></span>γὰρ οὖν δὴ ταύτας ἀντιθέσεις ὁ Ἱπποκράτης, τήν τε κατὰ μέγεθος ﻿
<span class="pb" data-page="7.893" id="p7.893"></span>
<span class="lb" data-page="7.893" data-line="1" id="l7.893.1"></span>καὶ μικρότητα καὶ τὴν ἀραιότητα καὶ πυκνότητα, δῆλός
<span class="lb" data-page="7.893" data-line="2" id="l7.893.2"></span>ἐστιν ἐπιπλέκων ἀλλήλαις, καὶ ποιῶν συζυγίας δυσπνοίας δ΄·
<span class="lb" data-page="7.893" data-line="3" id="l7.893.3"></span>μίαν μὲν ἐν ᾗ μικροτέρα τε ἅμα καὶ πυκνοτέρα τῆς κατὰ φύσιν
<span class="lb" data-page="7.893" data-line="4" id="l7.893.4"></span>ἡ ἀναπνοὴ γίγνεται, ἑτέραν δ’ ὅταν μείζων τε ἅμα καὶ
<span class="lb" data-page="7.893" data-line="5" id="l7.893.5"></span>ἀραιοτέρα, καὶ πρὸς ταύταις ἄλλην τρίτην ἐν ᾗ μικροτέρα τε
<span class="lb" data-page="7.893" data-line="6" id="l7.893.6"></span>καὶ ἀραιοτέρα, καὶ πρὸς ταύταις τετάρτην, ἣν ἐν τῷ δευτέρῳ
<span class="lb" data-page="7.893" data-line="7" id="l7.893.7"></span>τῶν ἐπιδημιῶν παραλελεῖφθαί φαμεν, ἐν ᾗ μείζων τε ἅμα καὶ
<span class="lb" data-page="7.893" data-line="8" id="l7.893.8"></span>πυκνοτέρα γίγνεται. δέδεικται γάρ μοι πολλάκις, εἰ καὶ ἄρα
<span class="lb" data-page="7.893" data-line="9" id="l7.893.9"></span>χωρὶς τοῦ δειχθῆναι πρόδηλον ὑπάρχει πᾶσιν, ὡς δύο ἀντιθέσεις
<span class="lb" data-page="7.893" data-line="10" id="l7.893.10"></span>ἀλλήλαις ἐπιπλεκόμεναι, τέσσαρας ἀπεργάζονται συζυγίας.
<span class="lb" data-page="7.893" data-line="11" id="l7.893.11"></span>οὐ μόνον δὲ κατ’ αὐτὸ διενήνοχεν ἡ ἐν τῷ ἕκτῳ τῶν ἐπιδημιῶν
<span class="lb" data-page="7.893" data-line="12" id="l7.893.12"></span>ῥῆσις τῆς ἐν τῷ δευτέρῳ, ἀλλὰ καὶ καθ’ ὅσον ἐν τοῖς ἐφεξῆς,
<span class="lb" data-page="7.893" data-line="13" id="l7.893.13"></span>ὁπότε παραβάλλει τὸ τῆς εἰσπνοῆς μέγεθος τῷ τῆς ἐκπνοῆς,
<span class="lb" data-page="7.893" data-line="14" id="l7.893.14"></span>ἡ ἑτέρα συζυγία παραλέλειπται παντάπασιν ἐν τῷ δευτέρῳ,
<span class="lb" data-page="7.893" data-line="15" id="l7.893.15"></span>ἐνδεικνυμένου κᾀνταῦθα σαφῶς τοῦ γραφέως ἤτοι ῥᾳθυμίαν
<span class="lb" data-page="7.893" data-line="16" id="l7.893.16"></span>ἐσχάτην, ἢ ῥᾳδιουργίαν. εἰ μὲν γὰρ ὅλας ὑπερέβαινε λέξεις,
<span class="lb" data-page="7.893" data-line="17" id="l7.893.17"></span>ἐσχάτως ἦν ῥᾴθυμος· εἰ δὲ τὰς ὁμοίας ἀλλήλαις, ἀγνοῶν ὅπῃ
<span class="lb" data-page="7.893" data-line="18" id="l7.893.18"></span>διαφέρουσιν, ἓν καὶ ταὐτὸν ἀμφοτέρας δηλοῦν ἐνόμιζεν, εἶτ’
<span class="pb" data-page="7.894" id="p7.894"></span>
<span class="lb" data-page="7.894" data-line="1" id="l7.894.1"></span>ἐξῄρει τὴν ἑτέραν, εἰς ἄκρον ἀφῖκτο περιεργίας, ἐπανορθωτὴν
<span class="lb" data-page="7.894" data-line="2" id="l7.894.2"></span>αὑτὸν τῶν Ἱπποκράτους συγγραμμάτων, οὐχ ὑπηρέτην, ἀποφαίνων.
<span class="lb" data-page="7.894" data-line="3" id="l7.894.3"></span>τοῦτο μὲν δὴ χρήσιμόν ἐστι μεμνῆσθαι πρὸς πολλὰς
<span class="lb" data-page="7.894" data-line="4" id="l7.894.4"></span>τῶν ἀσαφῶν ῥήσεων, ἐν αἷς ἤτοι παραλελεῖφθαί τι πιθανόν
<span class="lb" data-page="7.894" data-line="5" id="l7.894.5"></span>ἐστιν, ἢ παραγεγράφθαι. οὐδὲν γὰρ κωλύει κατ’ ἐκείνας, ἤτοι
<span class="lb" data-page="7.894" data-line="6" id="l7.894.6"></span>τὸ λεῖπον προστιθέντας, ἢ τὸ ἡμαρτημένον ἐπανορθοῦντας,
<span class="lb" data-page="7.894" data-line="7" id="l7.894.7"></span>ἀπεργάζεσθαι τέλεόν τε καὶ ἀληθῆ τὸν λόγον. ὥσπερ γὰρ τὸ μεταγράφειν
<span class="lb" data-page="7.894" data-line="8" id="l7.894.8"></span>τὰς παλαιὰς ῥήσεις προπετὲς, οὕτω καὶ φυλάττοντας,
<span class="lb" data-page="7.894" data-line="9" id="l7.894.9"></span>ὡς γέγραπται, βραχείαις τέ τισιν ἢ προσθέσεσιν, ἢ ὑπαλλάξεσι
<span class="lb" data-page="7.894" data-line="10" id="l7.894.10"></span>διαλύεσθαι τὰς ἀπορίας, ἀγαθῶν ἐξηγητῶν ἐστιν ἔργον. ἀλλὰ
<span class="lb" data-page="7.894" data-line="11" id="l7.894.11"></span>περὶ τούτων μὲν οἶμαι δι’ αὐτῶν τῶν ἔργων ἐπιδείξειν ὀλίγον
<span class="lb" data-page="7.894" data-line="12" id="l7.894.12"></span>ὕστερον ἅπερ χρὴ δρᾷν. οὐ γὰρ ἁπλῶς, οὐδ’ ὡς ἔτυχεν, αὐτὸ ποιητέον,
<span class="lb" data-page="7.894" data-line="13" id="l7.894.13"></span>ἀλλὰ μετὰ τοῦ δεικνύναι τήν τε τῶν πραγμάτων ἀλήθειαν,
<span class="lb" data-page="7.894" data-line="14" id="l7.894.14"></span>ἔτι τε πρότερον αὐτὴν τοῦ παλαιοῦ τὴν γνώμην οὕτως ἔχουσαν,
<span class="lb" data-page="7.894" data-line="15" id="l7.894.15"></span>ὁμολογεῖν τε ἀμφοτέρας κατὰ τὴν λέξιν μετακοσμηθεῖσαν.
</p>
          </article>

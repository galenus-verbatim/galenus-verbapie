<article xmlns="http://www.w3.org/1999/xhtml" id="urn:cts:greekLit:tlg0057.tlg056.1st1K-grc1:3.4">
<span class="pb page1" data-page="7.901" id="p7.901"></span>
<span class="milestone ed1page page1" data-n="3.189" data-unit="ed1page" id="ed1page.3.189"></span>
<span class="milestone ed2page page1" data-n="7.272" data-unit="ed2page" id="ed2page.7.272"></span>
            <p>
<span class="lb" data-page="7.901" data-line="11" id="l7.901.11"></span>Καταλιπόντες οὖν ἤδη τοὺς οὕτω παρακούοντας
<span class="lb" data-page="7.901" data-line="12" id="l7.901.12"></span>τοῦ παλαιοῦ καὶ παντὸς μᾶλλον ἢ τῆς γνώμης αὐτοῦ
<span class="lb" data-page="7.901" data-line="13" id="l7.901.13"></span>συνιέντας, αὐτοὶ καθ’ ἡμᾶς αὐτοὺς ἐπισκεψώμεθα, τί δή ποτε
<span class="lb" data-page="7.901" data-line="14" id="l7.901.14"></span>κατὰ τὸ προγνωστικὸν γράμμα περὶ δυσπνοίας ὧδέ πως γράφει·
<span class="lb" data-page="7.901" data-line="15" id="l7.901.15"></span>πνεῦμα πυκνὸν μὲν ἐὸν πόνον σημαίνει ἢ φλεγμονὴν ἐν
<span class="lb" data-page="7.901" data-line="16" id="l7.901.16"></span>τοῖσιν ὑπὲρ τῶν φρενῶν χωρίοισι, μέγα δὲ ἀναπνεόμενον καὶ
<span class="lb" data-page="7.901" data-line="17" id="l7.901.17"></span>διὰ πολλοῦ χρόνου παραφροσύνην σημαίνει, ψυχρὸν δὲ ἐκπνεόμενον
<span class="pb" data-page="7.902" id="p7.902"></span>
<span class="lb" data-page="7.902" data-line="1" id="l7.902.1"></span>ἐκ τῶν ῥινῶν καὶ τοῦ στόματος ὀλέθριον κάρτα
<span class="lb" data-page="7.902" data-line="2" id="l7.902.2"></span>ἤδη γίγνεται· φαίνεται γὰρ ἐν τούτῳ τῷ βιβλίῳ τριῶν τούτων
<span class="lb" data-page="7.902" data-line="3" id="l7.902.3"></span>μόνον δυσπνοιῶν μνημονεύων, καίτοι γ’ εἰ μὲν τοσαῦται
<span class="lb" data-page="7.902" data-line="4" id="l7.902.4"></span>μόνον εἰσὶν, τί δή ποτε πολὺ πλείους ἐν τοῖς τῶν ἐπιδημιῶν
<span class="lb" data-page="7.902" data-line="5" id="l7.902.5"></span>αὐτὸς ἔγραψε; εἰ δὲ οὕτως εἰσὶ πολλαὶ, τί δή ποτε ὀλιγίστων
<span class="lb" data-page="7.902" data-line="6" id="l7.902.6"></span>ἐμνημόνευσεν ἐν τῷ προγνωστικῷ; ἢ τὸν μὲν ἀριθμὸν αὐτῶν
<span class="lb" data-page="7.902" data-line="7" id="l7.902.7"></span>ἐπίστασθαι ἐνόμιζε χρηστὸν, ὁποῖον δέ τι δηλοῦν ἑκάστη πέφυκεν,
<span class="lb" data-page="7.902" data-line="8" id="l7.902.8"></span>οὐκ εἶναι. χρηστόν; ἢ μόναις ταῖς εἰρημέναις δηλοῦν
<span class="lb" data-page="7.902" data-line="9" id="l7.902.9"></span>ὑπάρχει τι, ταῖς δ’ ἄλλαις οὐδὲν, ἀλλ’ ἐνδέχεταί ποτ’ ἀναπνεῖν
<span class="lb" data-page="7.902" data-line="10" id="l7.902.10"></span>μὲν παρὰ φύσιν, οὐδεμίαν δ’ εἶναι διάθεσιν ἐν τῷ ζώῳ παρὰ
<span class="lb" data-page="7.902" data-line="11" id="l7.902.11"></span>φύσιν; ἢ τοσοῦτον δεῖ τοῦτ’ ἀληθὲς ὑπάρχειν, ὥστ’ ἀνάγκη
<span class="lb" data-page="7.902" data-line="12" id="l7.902.12"></span>πᾶσα τὴν παρὰ φύσιν ἐν τῷ ζώῳ διάθεσιν αὐτὴν γίγνεσθαι
<span class="lb" data-page="7.902" data-line="13" id="l7.902.13"></span>τῆς δυσπνοίας αἰτίαν; εἴπερ οὖν λόγον αἰτίας ἡ διάθεσις ἔχει
<span class="lb" data-page="7.902" data-line="14" id="l7.902.14"></span>πρὸς τὴν δύσπνοιαν, εἴη ἂν οὕτω καὶ χρόνῳ καὶ τάξει καὶ
<span class="lb" data-page="7.902" data-line="15" id="l7.902.15"></span>δυνάμει πρότερον. πῶς οὖν φαίνεται παραλιπὼν ὁ Ἱπποκράτης
<span class="lb" data-page="7.902" data-line="16" id="l7.902.16"></span>ἐν τῷ προγνωστικῷ τοσοῦτον ἀριθμὸν δυσπνοιῶν; ἐγὼ
<span class="lb" data-page="7.902" data-line="17" id="l7.902.17"></span>μὲν διὰ ταῦτ’ ἐβουλόμην καὶ παραβάλλειν τοὺς ἐξηγητὰς ἀλλήλοις ﻿
<span class="pb" data-page="7.903" id="p7.903"></span>
<span class="lb" data-page="7.903" data-line="1" id="l7.903.1"></span>καὶ ζητεῖν καὶ λύειν· ἔχει δ’ οὐχ ὧδε· τῶν μὲν γὰρ ἐξηγουμένων
<span class="lb" data-page="7.903" data-line="2" id="l7.903.2"></span>τίς ἄν τις καὶ μνημονεύοι; τῶν δ’ ἔμπροσθεν, ὧν
<span class="lb" data-page="7.903" data-line="3" id="l7.903.3"></span>γε καὶ πρὸς ἡμᾶς ὑπομνήματα διασώζεται, πολλοὺς μὲν καὶ
<span class="lb" data-page="7.903" data-line="4" id="l7.903.4"></span>μακροὺς λήρους καταγεγραμμένους εὑρεῖν ἔστι, τὰ δ’ οὕτως
<span class="lb" data-page="7.903" data-line="5" id="l7.903.5"></span>ἐπίκαιρα παραλέλειπται τελέως. ἀλλ’ ἡμεῖς γε ζητῶμεν αὐτὰ,
<span class="lb" data-page="7.903" data-line="6" id="l7.903.6"></span>κᾂν μηδεμίαν ὁδὸν εἰς τὴν εὕρεσιν ὑπ’ ἐκείνων ἔχωμεν παραδεδομένην.
<span class="lb" data-page="7.903" data-line="7" id="l7.903.7"></span>εἴρηται μὲν δὴ κᾀν τοῖς περὶ τῆς ἀρίστης αἱρέσεως
<span class="lb" data-page="7.903" data-line="8" id="l7.903.8"></span><span class="milestone ed2page" data-n="7.273" data-unit="ed2page" id="ed2page.7.273"></span>κᾀν τοῖς τῆς θεραπευτικῆς μεθόδου γράμμασιν, ὅπως
<span class="lb" data-page="7.903" data-line="9" id="l7.903.9"></span>χρὴ τὰ τοιαῦτα πάντα καὶ ζητεῖν καὶ ἀνευρίσκειν· ἀλλὰ κᾀν
<span class="lb" data-page="7.903" data-line="10" id="l7.903.10"></span>τῷ πρώτῳ τῶνδε τῶν ὑπομνημάτων διττὴν ὁδὸν ἔδειξα τῆς
<span class="lb" data-page="7.903" data-line="11" id="l7.903.11"></span>τῶν τοιούτων εὑρέσεως, ἑτέραν μὲν ἐκ τῶν ἐν τῇ δυσπνοίᾳ
<span class="lb" data-page="7.903" data-line="12" id="l7.903.12"></span>διαφορῶν ὁρμωμένην, ἑτέραν δ’ ἀπὸ τῶν ἐν τοῖς ἀναπνευστικοῖς
<span class="lb" data-page="7.903" data-line="13" id="l7.903.13"></span>ὀργάνοις διαθέσεων, ἣν καὶ ῥᾴω τε καὶ <span class="milestone ed1page" data-n="3.190" data-unit="ed1page" id="ed1page.3.190"></span>σαφεστέραν
<span class="lb" data-page="7.903" data-line="14" id="l7.903.14"></span>ὑπάρχειν ἔλεγον· καὶ ὅστις ἐκείνοις ἐπιμελῶς ἐνέτυχε
<span class="lb" data-page="7.903" data-line="15" id="l7.903.15"></span>τοῖς γράμμασιν, οὐ δεήσεται λόγων πολλῶν εἰς τὴν τῶν παρόντων
<span class="lb" data-page="7.903" data-line="16" id="l7.903.16"></span>λύσιν· εἰ δ’ ἤτοι ῥᾳθύμως ἐκείνοις ὡμίλησεν, ἢ ἄλλως
<span class="lb" data-page="7.903" data-line="17" id="l7.903.17"></span>ἐστὶ δυσμαθὴς, ὁ μὲν ῥᾴθυμος αὖθις (ἢ) ἀναλεξάμενος αὐτὰ
<span class="lb" data-page="7.903" data-line="18" id="l7.903.18"></span>πάλιν ἐπὶ ταῦθ’ ἡκέτω· ὁ σκαιὸς δ’ ἄλλό τι πραττέτω, γινώσκων
<span class="pb" data-page="7.904" id="p7.904"></span>
<span class="lb" data-page="7.904" data-line="1" id="l7.904.1"></span>ὡς οὐχ οἵα τε μεγάλου γνώμην ἀνδρὸς ἐκμαθεῖν φύσις
<span class="lb" data-page="7.904" data-line="2" id="l7.904.2"></span>μικρὰ, ὁποῖος ἦν ὁ Ἱπποκράτης. ἃ γοῦν οὐδεὶς ἔμπροσθεν
<span class="lb" data-page="7.904" data-line="3" id="l7.904.3"></span>οὔτε προὔβαλεν οὔτ’ ἠπόρησεν οὔτ’ ἐζήτησεν οὔθ’
<span class="lb" data-page="7.904" data-line="4" id="l7.904.4"></span>εὗρεν, ἐγὼ καὶ προβαλῶ καὶ ἀπορήσω καὶ ὅπως χρὴ ζητεῖν
<span class="lb" data-page="7.904" data-line="5" id="l7.904.5"></span>ἐρῶ καὶ σὺν θεοῖς εὑρίσκειν ἐλπίζω. τὸ μὲν δὴ πρόβλημα
<span class="lb" data-page="7.904" data-line="6" id="l7.904.6"></span>καὶ μικρῷ πρόσθεν εἴρηταί μοι, τί δή ποτε τοσαῦτα δυσπνοιῶν
<span class="lb" data-page="7.904" data-line="7" id="l7.904.7"></span>εἴδη παρέλιπεν ὁ Ἱπποκράτης ἐν τῷ προγνωστικῷ
<span class="lb" data-page="7.904" data-line="8" id="l7.904.8"></span>τὸ δ’ ἀπόρημα νῦν εἰρήσεται τῶν ἐν τῷ πρώτῳ λόγῳ γεγραμμένων
<span class="lb" data-page="7.904" data-line="9" id="l7.904.9"></span>ἀναμνήσαντι πρότερον. ἁπάσας γὰρ τῶν δυσπνοιῶν
<span class="lb" data-page="7.904" data-line="10" id="l7.904.10"></span>τὰς διαφορὰς ἐν ἐκείνοις τοῖς λόγοις εἰς πέντε τὰ πάντα
<span class="lb" data-page="7.904" data-line="11" id="l7.904.11"></span>γένη διαθέσεών τε καὶ δυσπνοιῶν ἀνήγαγον, ὥστ’ ἀπορώτερον
<span class="lb" data-page="7.904" data-line="12" id="l7.904.12"></span>ἔτι τὸ πρόβλημα καθίσταται, τῆς μόνης ἔθ’ ὑπολειπομένης
<span class="lb" data-page="7.904" data-line="13" id="l7.904.13"></span>ἐλπίδος ἀνῃρημένης. ἐν γὰρ τοῖς τοιούτοις ἅπασιν,
<span class="lb" data-page="7.904" data-line="14" id="l7.904.14"></span>ἐν οἷς ὅτου δή ποτε τῶν ὄντων διαφοραὶ πλείους μὲν ὑφ’ ἑτέρου
<span class="lb" data-page="7.904" data-line="15" id="l7.904.15"></span>τινὸς ἢ ἀνδρὸς ἢ γράμματος, ἥττους δ’ ὑφ’ ἑτέρου λέγονται,
<span class="lb" data-page="7.904" data-line="16" id="l7.904.16"></span>μία μόνη τῆς συμφωνίας ἐλπὶς, εἴ τις ἐπιδεῖξαι δύναιτο
<span class="lb" data-page="7.904" data-line="17" id="l7.904.17"></span>τὸν μὲν ἐν τοῖς πρώτοις μέρεσι τῆς διαιρέσεως μεμενηκότα,
<span class="pb" data-page="7.905" id="p7.905"></span>
<span class="lb" data-page="7.905" data-line="1" id="l7.905.1"></span>τὸν δὲ καὶ κατατέμνοντα. ταύτης τοίνυν ἡμῶν ἀφῃρημένης
<span class="lb" data-page="7.905" data-line="2" id="l7.905.2"></span>τῆς ἐλπίδος (ἐδείχθη γὰρ ἐν τῷ πρώτῳ λόγῳ, μήτε
<span class="lb" data-page="7.905" data-line="3" id="l7.905.3"></span>τῶν διαθέσεων μήτε τῶν δυσπνοιῶν εἰς ἀριθμὸν ἐλάττονα
<span class="lb" data-page="7.905" data-line="4" id="l7.905.4"></span>δύνασθαι ἀναχθῆναι τὰ γένη) τίς ἂν ἔτι μηχανὴ τῆς λύσεως
<span class="lb" data-page="7.905" data-line="5" id="l7.905.5"></span>τῶν νῦν ζητουμένων εὑρεθείη; τά τε γὰρ ἄλλα καὶ πρὸς τῷ
<span class="lb" data-page="7.905" data-line="6" id="l7.905.6"></span>παραλελεῖφθαί τινα τῶν πρώτων γενῶν ἔτι καὶ τὸ διεσπάσθαι
<span class="lb" data-page="7.905" data-line="7" id="l7.905.7"></span>τε καὶ κακῶς ἀντιδιῃρῆσθαι πρὸς ἄλληλα καὶ ἀσαφῶς
<span class="lb" data-page="7.905" data-line="8" id="l7.905.8"></span>ἡρμηνεῦσθαι μέμψαιτ’ ἄν τις ἐν τῷ προγνωστικῷ, καίτοι γ’
<span class="lb" data-page="7.905" data-line="9" id="l7.905.9"></span>εἴπερ τῳ καὶ ἄλλῳ τῶν Ἱπποκράτους βιβλίων ὑπάρχοντι
<span class="lb" data-page="7.905" data-line="10" id="l7.905.10"></span>σαφεῖ. καὶ μὴν ἀσαφές τε ἅμα καὶ ἀδιόριστόν ἐστι τὸ κατὰ
<span class="lb" data-page="7.905" data-line="11" id="l7.905.11"></span>τὴν ἀρχὴν εὐθὺς εἰρημένον τῆς λέξεως· πνεῦμα δὲ πυκνὸν
<span class="lb" data-page="7.905" data-line="12" id="l7.905.12"></span>μὲν ἐὸν πόνον σημαίνει ἢ φλεγμονὴν ἐν τοῖσιν ὑπὲρ τῶν φρενῶν
<span class="lb" data-page="7.905" data-line="13" id="l7.905.13"></span>χωρίοισιν. εἰ μὲν γὰρ μὴ διττὸν ἦν τὸ πυκνὸν πνεῦμα,
<span class="lb" data-page="7.905" data-line="14" id="l7.905.14"></span>θάτερον μὲν μετὰ μεγέθους, θάτερον δὲ μετὰ σμικρότητος,
<span class="lb" data-page="7.905" data-line="15" id="l7.905.15"></span>ἢ εἰ μὴ διαφόρου διαθέσεως ἑκάτερον αὐτῶν ἔκγονον ὑπῆρχεν,
<span class="lb" data-page="7.905" data-line="16" id="l7.905.16"></span>εὐλόγως ἂν ὁ Ἱπποκράτης ἢ ἄτμητον αὐτὸ κατέλιπε, ἢ τοῦ
<span class="lb" data-page="7.905" data-line="17" id="l7.905.17"></span>δηλουμένου καθ’ ἑκάτερον τὴν διαφορὰν οὐκ ἐμήνυσεν· ἐπεὶ
<span class="lb" data-page="7.905" data-line="18" id="l7.905.18"></span>δ’ αὐτός τε σαφῶς ἐν τοῖς τῶν ἐπιδημιῶν βιβλίοις ἕτερον μὲν
<span class="pb" data-page="7.906" id="p7.906"></span>
<span class="lb" data-page="7.906" data-line="1" id="l7.906.1"></span>τὸ πυκνὸν ἅμα καὶ σμικρὸν, ἕτερον δὲ τὸ πυκνὸν καὶ μέγα
<span class="lb" data-page="7.906" data-line="2" id="l7.906.2"></span>γινώσκει, καὶ ἡμεῖς ἀπεδείξαμεν ἐκ τῶν πρώτων εἶναι διαφορῶν
<span class="lb" data-page="7.906" data-line="3" id="l7.906.3"></span>αὐτὰ, κακῶς ἄτμητον ἐάσας τὸ πυκνὸν, ἁπλῶς οὕτως
<span class="lb" data-page="7.906" data-line="4" id="l7.906.4"></span>εἰπὼν ἠρκέσθη· πνεῦμα δὲ πυκνὸν μὲν ἐὸν πόνον σημαίνει
<span class="lb" data-page="7.906" data-line="5" id="l7.906.5"></span>ἢ φλεγμονὴν ἐν τοῖσιν ὑπὲρ τῶν φρενῶν χωρίοισιν. ἓν μὲν
<span class="lb" data-page="7.906" data-line="6" id="l7.906.6"></span>δὴ τοῦτ’ ἄπορον. ἐφεξῆς δὲ τῆς τρίτης διαφορᾶς μνημονεύσας
<span class="lb" data-page="7.906" data-line="7" id="l7.906.7"></span>ὡδί· μέγα δὲ ἀναπνεόμενον καὶ διὰ πολλοῦ χρόνου, παραφροσύνην
<span class="lb" data-page="7.906" data-line="8" id="l7.906.8"></span>σημαίνει· καὶ ταύτην εἰπὼν μόνην σαφῶς
<span class="lb" data-page="7.906" data-line="9" id="l7.906.9"></span><span class="milestone ed2page" data-n="7.274" data-unit="ed2page" id="ed2page.7.274"></span>τῶν πρώτων διαφορῶν, οὐδ’ ὁτιοῦν τῆς παρακειμένης αὐτῇ
<span class="lb" data-page="7.906" data-line="10" id="l7.906.10"></span>τῆς ἀραιόν τε καὶ μικρὸν ἀποδεικνυούσης τὸ πνεῦμα δυσπνοίας
<span class="lb" data-page="7.906" data-line="11" id="l7.906.11"></span>ἐμνημόνευσε, καίτοι γε ὥσπερ τὸ πυκνὸν πνεῦμα διττὸν ἦν,
<span class="lb" data-page="7.906" data-line="12" id="l7.906.12"></span>μεγέθει καὶ σμικρότητι διαιρούμενον, οὕτω καὶ τὸ ἀραιὸν
<span class="lb" data-page="7.906" data-line="13" id="l7.906.13"></span>διττὸν ἐξ ἀνάγκης ἐστὶ, μεγέθει καὶ σμικρότητι διαιρούμενον.
<span class="lb" data-page="7.906" data-line="14" id="l7.906.14"></span>θατέρου δὲ μόνου κατὰ τὸ προγνωστικὸν ἐμνημόνευσεν εἰπών·
<span class="lb" data-page="7.906" data-line="15" id="l7.906.15"></span>μέγα δὲ ἀναπνεόμενον καὶ διὰ πολλοῦ χρόνου, παραφροσύνην
<span class="lb" data-page="7.906" data-line="16" id="l7.906.16"></span>σημαίνει· ἕτερον δὲ τὸ ἀραιὸν ἅμα καὶ σμικρὸν παραλελεῖφθαι
<span class="lb" data-page="7.906" data-line="17" id="l7.906.17"></span>φαίνεται. ὥστ’ ἐκ τῶν τεσσάρων συζυγιῶν, ἃς ἐν
<span class="lb" data-page="7.906" data-line="18" id="l7.906.18"></span>τῇ ἐπιδημίᾳ ἔγραψε, τὰς μὲν δύο τὰς πρώτας ἀδιορίστως τε
<span class="pb" data-page="7.907" id="p7.907"></span>
<span class="lb" data-page="7.907" data-line="1" id="l7.907.1"></span>καὶ ἀσαφῶς καὶ συγκεχυμένως εἰρῆσθαι, μόνην δ’, ὡς ἔφαμεν,
<span class="lb" data-page="7.907" data-line="2" id="l7.907.2"></span>τὴν τρίτην, αὐτήν τε καὶ τὸ δηλούμενον ὑπ’ αὐτῆς, ἄμφω γεγράφθαι
<span class="lb" data-page="7.907" data-line="3" id="l7.907.3"></span>σαφῶς. οὐ μόνον δ’ ἐν τούτοις ἀσαφής τε ἅμα καὶ
<span class="lb" data-page="7.907" data-line="4" id="l7.907.4"></span>ἀδιόριστος καὶ παραλιπὼν τὰ πλείω δόξειεν ὑπάρχειν ὁ λόγος,
<span class="lb" data-page="7.907" data-line="5" id="l7.907.5"></span>ἀλλὰ κᾀξ ὧν ἐπιφέρων φησί· ψυχρὸν δ’ ἐκπνεόμενον
<span class="lb" data-page="7.907" data-line="6" id="l7.907.6"></span>ἔκ τε τῶν ῥινῶν καὶ τοῦ στόματος ὀλέθριον κάρτα ἤδη γίγνεται.
<span class="lb" data-page="7.907" data-line="7" id="l7.907.7"></span>τί δήποτε γὰρ, εἰ τὰς κατὰ τὸ θερμόν τε καὶ ψυχρὸν
<span class="lb" data-page="7.907" data-line="8" id="l7.907.8"></span>διαφορὰς ἐπελθεῖν ἐγνώκει, τῆς ψυχρᾶς ἐμνημόνευσε μόνης;
<span class="lb" data-page="7.907" data-line="9" id="l7.907.9"></span>ἔτι τε τί δή ποτε μὲν τῶν ἄλλων δύο, ἥν τε ἀδιορίστως ὀνομάζει
<span class="lb" data-page="7.907" data-line="10" id="l7.907.10"></span>πυκνὸν πνεῦμα καὶ ἣν διοριζόμενος ἀραιὸν καὶ μέγα,
<span class="lb" data-page="7.907" data-line="11" id="l7.907.11"></span>τὰς διαθέσεις αὐτὰς μόνας παρέγραψεν, οὐ μὴν εἰς ὅ τι τελευτήσουσιν
<span class="lb" data-page="7.907" data-line="12" id="l7.907.12"></span>ἐμήνυσε, πόνον μὲν καὶ φλεγμονὴν ὑπὸ τῆς πυκνῆς,
<span class="lb" data-page="7.907" data-line="13" id="l7.907.13"></span>παραφροσύνην δ’ ὑπὸ τῆς ἀραιᾶς τε ἅμα καὶ μεγάλης
<span class="lb" data-page="7.907" data-line="14" id="l7.907.14"></span>δυσπνοίας δηλοῦσθαι φάμενος; ἐπὶ δὲ τῆς κατὰ τὸ ψυχρὸν
<span class="lb" data-page="7.907" data-line="15" id="l7.907.15"></span>διαφορᾶς ἐς ὅ τι μὲν τελευτήσει λέγει· φησὶ γὰρ ὀλέθριον
<span class="lb" data-page="7.907" data-line="16" id="l7.907.16"></span>εἶναι κάρτα τὸ τοιοῦτον πνεῦμα· τὴν διάθεσιν δ’ ἀφ’ ἧς οὕτω
<span class="lb" data-page="7.907" data-line="17" id="l7.907.17"></span>δυσπνοοῦσιν, ἀσαφεστέραν οὖσαν, οὐκέτι λέγει, βέλτιον
<span class="lb" data-page="7.907" data-line="18" id="l7.907.18"></span>ὂν ὀπὶ πασῶν τῶν δυσπνοιῶν καὶ τὰς διαθέσεις αὐτὰς εἰπεῖν, ﻿
<span class="pb" data-page="7.908" id="p7.908"></span>
<span class="lb" data-page="7.908" data-line="1" id="l7.908.1"></span>αἵ τινές ποθ’ ὑπάρχουσι, καὶ τὸν τρόπον αὐτῶν προσγράψαι,
<span class="lb" data-page="7.908" data-line="2" id="l7.908.2"></span>διορίζοντα τὰς ἐπιεικεῖς ἀπὸ τῶν κακοηθῶν. οὐ τοίνυν οὕτως
<span class="lb" data-page="7.908" data-line="3" id="l7.908.3"></span>ἐποίησεν, ἀλλ’ ἐπὶ μὲν τῶν προτέρων δυσπνοιῶν τὰς διαθέσεις,
<span class="lb" data-page="7.908" data-line="4" id="l7.908.4"></span>ἐπὶ δὲ τῆς ἐσχάτης τὸν τρόπον μόνον ἐδήλωσεν. ὃ δὴ
<span class="lb" data-page="7.908" data-line="5" id="l7.908.5"></span>πάντων ἀφυκτότατόν ἐστι τῶν ἐγκλημάτων, τὸ μηδὲν ὅλως
<span class="lb" data-page="7.908" data-line="6" id="l7.908.6"></span>εἰρῆσθαι περὶ τῆς ἀνωμάλου δυσπνοίας, ἤδη δὴ καὶ αὐτὸ
<span class="lb" data-page="7.908" data-line="7" id="l7.908.7"></span>προσκείσθω τῷ λόγῳ. τὸ μὲν γὰρ ἐκτεῖνον καὶ κατεπεῖγον
<span class="lb" data-page="7.908" data-line="8" id="l7.908.8"></span>πνεῦμα καὶ τὸ ἔξω μέγα καὶ εἴσω μικρὸν, οὐκ εἴρηται μὲν
<span class="lb" data-page="7.908" data-line="9" id="l7.908.9"></span>οὐδ’ αὐτὰ διὰ τοῦ προγνωστικοῦ γράμματος, ἐξ ὧν δὲ ἡμεῖς
<span class="lb" data-page="7.908" data-line="10" id="l7.908.10"></span>ἐν τῷ πρώτῳ λόγῳ διήλθομεν, ἐν ταῖς τέσσαρσι τῶν δυσπνοιῶν
<span class="lb" data-page="7.908" data-line="11" id="l7.908.11"></span>συζυγίαις εὑρίσκεται περιεχόμενα· τὴν δέ γε πέμπτην
<span class="lb" data-page="7.908" data-line="12" id="l7.908.12"></span>ἀνώμαλον, ἧς τὸ μὲν ἥμισυ μέρος ἐν τοῖς τῶν ἐπιδημιῶν
<span class="lb" data-page="7.908" data-line="13" id="l7.908.13"></span>ἔγραψε, διπλῆν εἴσω φάμενος ἐπανάκλησιν, ἐν δὲ τῷ προγνωστικῷ
<span class="lb" data-page="7.908" data-line="14" id="l7.908.14"></span>τελέως παρέλιπεν, οὐκ ἔστιν ὑπ’ οὐδεμιᾶς τῶν τεττάρων
<span class="lb" data-page="7.908" data-line="15" id="l7.908.15"></span>συζυγιῶν κατ’ οὐδένα τρόπον εὑρεῖν περιεχομένην. αἵ
<span class="lb" data-page="7.908" data-line="16" id="l7.908.16"></span>μὲν οὖν ἀπορίαι τοσαῦταί τε καὶ τοιαῦται.
</p>
          </article>

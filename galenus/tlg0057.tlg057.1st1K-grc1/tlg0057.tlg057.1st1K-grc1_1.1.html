<article xmlns="http://www.w3.org/1999/xhtml" id="urn:cts:greekLit:tlg0057.tlg057.1st1K-grc1:1.1">
<span class="pb page1" data-page="8.1" id="p8.1"></span>
<span class="milestone ed1page page1" data-n="2.249" data-unit="ed1page" id="ed1page.3.249"></span>
<span class="milestone ed2page page1" data-n="6.379" data-unit="ed2page" id="ed2page.7.379"></span>
            <h2>ΓΑΛΗΝΟΥ ΠΕΡΙ ΤΩΝ ΠΕΠΟΝΘΟΤΩΝ
<br></br>ΤΟΠΩΝ ΒΙΒΛΙΟΝ Α.
</h2>
            <p>
<span class="lb" data-page="8.1" data-line="1" id="l8.1.1"></span>Τόπους ὀνομάζουσι τὰ μόρια τοῦ σώματος
<span class="lb" data-page="8.1" data-line="2" id="l8.1.2"></span>οὐχ οἱ νεώτεροι μόνον, ἀλλὰ καὶ τῶν παλαιῶν ἰατρῶν
<span class="lb" data-page="8.1" data-line="3" id="l8.1.3"></span>οὐκ ὀλίγοι, σπουδάζουσί τε διαγινώσκειν τὰ κατ’ αὐτοὺς
<span class="lb" data-page="8.1" data-line="4" id="l8.1.4"></span>πάθη, διότι καὶ τὴν θεραπείαν ὑπαλλάττεσθαι συμβαίνει
<span class="lb" data-page="8.1" data-line="5" id="l8.1.5"></span>κατὰ τὰς διαφορὰς αὐτῶν. ὁπόσον μὲν οὖν τι τὸ πρὸς τὰς
<span class="lb" data-page="8.1" data-line="6" id="l8.1.6"></span>ἰάσεις ἐστὶ χρήσιμον ἐκ τῆς τοιαύτης γνώσεως, ἐν τῇ τῆς θεραπευτικῆς
<span class="lb" data-page="8.1" data-line="7" id="l8.1.7"></span>μεθόδου πραγματείᾳ δηλοῦται· νυνὶ δὲ μόνον,
<span class="lb" data-page="8.1" data-line="8" id="l8.1.8"></span>ὅπως ἄν τις διαγινώσκοι τὰ πάσχοντα μόρια, πρόκειται σκοπεῖσθαι.
<span class="lb" data-page="8.1" data-line="9" id="l8.1.9"></span>τὰ μὲν οὖν ἐπιπολῆς ἑτοίμως ὑποπίπτει ταῖς
<span class="pb" data-page="8.2" id="p8.2"></span>
<span class="lb" data-page="8.2" data-line="1" id="l8.2.1"></span>αἰσθήσεσιν ἅμα ταῖς ἰδέαις τῶν παθῶν· ὅσα δ’ ἐν τῷ βάθει
<span class="lb" data-page="8.2" data-line="2" id="l8.2.2"></span>κατακέκρυπται, γεγυμνασμένου δεῖται τὸν λογισμὸν ἀνδρὸς
<span class="lb" data-page="8.2" data-line="3" id="l8.2.3"></span>ἔν τε ταῖς ἐνεργείαις τῶν μορίων καὶ χρείαις, οὐχ ἥκιστα δὲ
<span class="lb" data-page="8.2" data-line="4" id="l8.2.4"></span>κᾀν τῇ προηγουμένῃ τούτων ἀνατομῇ, ἥτις ἐδίδαξεν ἡμᾶς
<span class="lb" data-page="8.2" data-line="5" id="l8.2.5"></span>ἄλλᾳ τε πολλὰ καὶ τῆς οὐσίας ἑκάστου τὴν ἰδιότητα. σῶμα
<span class="lb" data-page="8.2" data-line="6" id="l8.2.6"></span>γοῦν τι χονδρῶδές ἐστι κατὰ τὰς τοῦ πνεύμονος τραχείας
<span class="lb" data-page="8.2" data-line="7" id="l8.2.7"></span>ἀρτηρίας, ὃ καλοῦσι βρογχίον, οὗ τὴν ἰδιότητα μόνοις τοῖς
<span class="lb" data-page="8.2" data-line="8" id="l8.2.8"></span>τεθεαμένοις ὑπάρχει γιγνώσκειν. ὅταν μὲν οὖν ποτε τοῦτο
<span class="lb" data-page="8.2" data-line="9" id="l8.2.9"></span>μετὰ βηχὸς ἀναπτυσθῇ, μέγιστον ἕλκος ἐξ ἀναβρώσεως ἢ σηπεδόνος
<span class="lb" data-page="8.2" data-line="10" id="l8.2.10"></span>ἐν πνεύμονι λογιζόμεθ’ ὑπάρχειν. ἔστι μὲν γὰρ καὶ
<span class="lb" data-page="8.2" data-line="11" id="l8.2.11"></span>καθ’ ὅλον τὸν τράχηλον, ἐν τῷ μεταξὺ φάρυγγός τε καὶ πνεύμονος,
<span class="lb" data-page="8.2" data-line="12" id="l8.2.12"></span>ἡ τοιαύτη φύσις τοῦ σώματος· ἀλλ’ οὐχ οἷόν τε τηλικαύτην
<span class="lb" data-page="8.2" data-line="13" id="l8.2.13"></span>ἕλκωσιν ἐνταυθοῖ γενέσθαι· <span class="milestone ed2page" data-n="7.379" data-unit="ed2page" id="ed2page.7.379"></span>φθάσει γὰρ ἀποθανεῖν
<span class="lb" data-page="8.2" data-line="14" id="l8.2.14"></span>τὸ ζῶον· ἐν δὲ τῷ πνεύμονι δυνατὸν, ὡς ἂν σηπομένου
<span class="lb" data-page="8.2" data-line="15" id="l8.2.15"></span>τε τοῦ σπλάγχνου δι’ ὑγρότητα ῥᾳδίως, ὑπό τε μοχθηρῶν
<span class="lb" data-page="8.2" data-line="16" id="l8.2.16"></span>χυμῶν ἑτοίμως ἀναβιβρωσκομένου, τῶν τε βρογχίων ἐν
<span class="lb" data-page="8.2" data-line="17" id="l8.2.17"></span>αὐτῷ σμικρῶν ὑπαρχόντων· οὐδὲ γὰρ οὐδὲ μόριον αὐτῶν
<span class="lb" data-page="8.2" data-line="18" id="l8.2.18"></span>ἀποσαπῆναι δυνατὸν, ἀλλ’ ὅλον ἀνενεχθῆναι τὸ βρογχίον
<span class="pb" data-page="8.3" id="p8.3"></span>
<span class="lb" data-page="8.3" data-line="1" id="l8.3.1"></span>ἀναγκαῖόν ἐστιν, τῶν συναπτόντων αὐτὸ τοῖς συνεχέσιν ὑμενωδῶν
<span class="lb" data-page="8.3" data-line="2" id="l8.3.2"></span>δεσμῶν ἀπολυθέντων, οἵτινες πάσχουσι πολὺ πρότερον
<span class="lb" data-page="8.3" data-line="3" id="l8.3.3"></span>τῶν βρογχίων αὐτῶν· τὰ μὲν γὰρ χονδρώδη τέ ἐστι καὶ
<span class="lb" data-page="8.3" data-line="4" id="l8.3.4"></span>σκληρὰ καὶ παχέα, λεπτοὶ δὲ καὶ ἀσθενεῖς οἱ συνδοῦντες ὑμένες
<span class="lb" data-page="8.3" data-line="5" id="l8.3.5"></span>αὐτά. καὶ μὲν δὴ καὶ ἀγγείου τι μόριον οὐ σμικρὸν ἀναβηχθὲν
<span class="lb" data-page="8.3" data-line="6" id="l8.3.6"></span>ἐθεασάμεθα, σαφῶς ἐνδεικνύμενον καὶ τοῦτο τοῖς ἐμπείροις
<span class="lb" data-page="8.3" data-line="7" id="l8.3.7"></span>ἀνατομῆς, ὡς ἐκ τοῦ πνεύμονός ἐστι. τὰ μὲν γὰρ
<span class="lb" data-page="8.3" data-line="8" id="l8.3.8"></span>κατὰ τὴν ἐν τῷ τραχήλῳ τραχεῖαν ἀρτηρίαν ἀγγεῖα τριχοειδῆ
<span class="lb" data-page="8.3" data-line="9" id="l8.3.9"></span>πάντ’ ἐστὶν, ὥστ’ οὐ μόνον ἡ τῆς οὐσίας ἰδιότης, ἀλλὰ καὶ
<span class="lb" data-page="8.3" data-line="10" id="l8.3.10"></span>τὸ μέγεθος ἐνδείκνυται<span class="milestone ed1page" data-n="3.249" data-unit="ed1page" id="ed1page.3.249"></span> πολλάκις οὐκ ἀσαφῶς, ὁποῖός
<span class="lb" data-page="8.3" data-line="11" id="l8.3.11"></span>τίς ἐστιν ὁ πεπονθὼς τόπος. οὕτω γ’ οὖν ἐν δυσεντερίᾳ
<span class="lb" data-page="8.3" data-line="12" id="l8.3.12"></span>θεασάμενός τις ἐντέρου χιτῶνα διαχωρηθέντα, καὶ πλάτει καὶ
<span class="lb" data-page="8.3" data-line="13" id="l8.3.13"></span>πάχει μείζονα τῶν ἐν τοῖς λεπτοῖς ἐντέροις, οὐκ ἂν ἀλόγως
<span class="lb" data-page="8.3" data-line="14" id="l8.3.14"></span>τεκμαίροιτο τὴν ἕλκωσιν ἐν τοῖς παχέσιν ἐντέροις εἶναι. καὶ
<span class="lb" data-page="8.3" data-line="15" id="l8.3.15"></span>μὲν δὴ κᾀπὶ τοῦ μειρακίου τοῦ μετὰ βηχὸς ἀναπτύσαντός
<span class="lb" data-page="8.3" data-line="16" id="l8.3.16"></span>ποτε χιτῶνα παχὺν καὶ γλίσχρον ἐτεκμηράμεθα τὸ κατὰ τὸν
<span class="lb" data-page="8.3" data-line="17" id="l8.3.17"></span>λάρυγγα σῶμα τὸ ἔνδον, ὃ καὶ τὴν ἐπιγλωττίδα συνίστησιν,
<span class="lb" data-page="8.3" data-line="18" id="l8.3.18"></span>εἶναι. ἐθεραπεύθη γ’ οὖν τὸ μειράκιον, οὐ πάνυ τι προσδοκώντων
<span class="pb" data-page="8.4" id="p8.4"></span>
<span class="lb" data-page="8.4" data-line="1" id="l8.4.1"></span>ἡμῶν, ἐκακώθη μέντοι τὴν φωνήν. ἡ δὲ τῆς οὐσίας
<span class="lb" data-page="8.4" data-line="2" id="l8.4.2"></span>ἰδιότης καὶ τὰ κατὰ τοὺς νεφροὺς ἕλκη τῶν ἐν τῇ κύστει
<span class="lb" data-page="8.4" data-line="3" id="l8.4.3"></span>διορίζει, καθότι καὶ Ἱπποκράτης ἔγραψεν ἐν ἀφορισμοῖς·
<span class="lb" data-page="8.4" data-line="4" id="l8.4.4"></span>τὰ μὲν πεταλώδη τοῖσιν οὔροισιν ἐμφερόμενα τῆς κύστεως
<span class="lb" data-page="8.4" data-line="5" id="l8.4.5"></span>ἕλκωσιν σημαίνει, τὰ δὲ σαρκώδη τῶν νεφρῶν. ἀλλὰ κᾀκ
<span class="lb" data-page="8.4" data-line="6" id="l8.4.6"></span>τῶν περιεχομένων ἔν τισι μορίοις οὐσιῶν οὐκ ὀλιγάκις ἡμῖν
<span class="lb" data-page="8.4" data-line="7" id="l8.4.7"></span>ἔνδειξις γίνεται τοῦ πεπονθότος τόπου. ἐν Μιτυλήνῃ γ’ οὖν
<span class="lb" data-page="8.4" data-line="8" id="l8.4.8"></span>ἐτρώθη νεανίσκος ὑπὸ ξίφους ἄχρι βάθους ἱκανοῦ περὶ τὴν
<span class="lb" data-page="8.4" data-line="9" id="l8.4.9"></span>ἕδραν, ἡμερῶν τε τριῶν τῶν πρώτων ἄσιτός τε καὶ ἄποτος
<span class="lb" data-page="8.4" data-line="10" id="l8.4.10"></span>μείνας, τὴν τετάρτην μετὰ τὴν θεραπείαν τραφεὶς καὶ
<span class="lb" data-page="8.4" data-line="11" id="l8.4.11"></span>πιὼν, εἶτ’ αὖθις ἡλίου δύνοντος θεραπευόμενος ἐξέκρινε διὰ
<span class="lb" data-page="8.4" data-line="12" id="l8.4.12"></span>τοῦ τραύματος οὔρου κοτύλας ὡς τέτταρας, οὐδ’ ὅλως
<span class="lb" data-page="8.4" data-line="13" id="l8.4.13"></span>πρότερον οὐρηκὼς ἐξ οὗπερ ἔτυχε τρωθείς· καὶ δὴ καὶ τοῦ
<span class="lb" data-page="8.4" data-line="14" id="l8.4.14"></span>βάρους ἀπηλλάχθαι τελέως ἔφη τηνικαῦτα τοῦ πρότερον
<span class="lb" data-page="8.4" data-line="15" id="l8.4.15"></span>ἀνιῶντος αὐτὸν ἐν τῷ κατὰ τὸ καλούμενον ἐφήβαιον
<span class="lb" data-page="8.4" data-line="16" id="l8.4.16"></span>χωρίῳ. δῆλον οὖν ἦν ἐπὶ τοῦδε τὴν κύστιν τετρῶσθαι·
<span class="lb" data-page="8.4" data-line="17" id="l8.4.17"></span>δῆλον δὲ κᾀπὶ τοῦ κόπρον ἀποκρίναντος κατὰ
<span class="lb" data-page="8.4" data-line="18" id="l8.4.18"></span>τὸ τραῦμα τετρῶσθαί τι τῶν ἐντέρων· ὥσπέρ γε καὶ εἰ
<span class="pb" data-page="8.5" id="p8.5"></span>
<span class="lb" data-page="8.5" data-line="1" id="l8.5.1"></span>τροφή τισιν ἐπανέλθοι, τὴν γαστέρα τετρῶσθαι δηλώσει.
<span class="lb" data-page="8.5" data-line="2" id="l8.5.2"></span>καὶ μὴν καὶ φύματός τινι γεννηθέντος ὑπεράνω τοῦ βουβῶνος,
<span class="lb" data-page="8.5" data-line="3" id="l8.5.3"></span>ὡς ἐκπυῆσαι, τεμόντος τοῦ ἰατροῦ, κόπρος ἐπηκολούθησεν,
<span class="lb" data-page="8.5" data-line="4" id="l8.5.4"></span>ἐφάνη τε σαφῶς ἀπόστημα γεγονὸς ἐν κώλῳ. τοῦ
<span class="lb" data-page="8.5" data-line="5" id="l8.5.5"></span>δὲ αὐτοῦ γένους τούτοις ἐστὶν καὶ τὸ τοῦ θώρακος τρωθέντος
<span class="lb" data-page="8.5" data-line="6" id="l8.5.6"></span>ἐκφυσώμενον πνεῦμα καὶ τὸ τῆς ἀρτηρίας ἐκχεόμενον
<span class="lb" data-page="8.5" data-line="7" id="l8.5.7"></span>αἷμα. πολλάκις γοῦν ἀδήλου πρὸς τὴν αἴσθησιν ὄντος τοῦ
<span class="lb" data-page="8.5" data-line="8" id="l8.5.8"></span>τετρωμένου σώματος, ἀκριβὴς διάγνωσις ἐκ τούτων γίνεται.
<span class="lb" data-page="8.5" data-line="9" id="l8.5.9"></span>τὸ μὲν γὰρ ἐν ταῖς ἀναπνοαῖς τοῦ θώρακος ἐκφυσώμενον
<span class="lb" data-page="8.5" data-line="10" id="l8.5.10"></span>πνεῦμα τὸν ὑπεζωκότα τὰς πλευρὰς ὑμένα τετρῶσθαι σημαίνει·
<span class="lb" data-page="8.5" data-line="11" id="l8.5.11"></span>τὸ δ’ ἐξακοντιζόμενον αἷμα σφυγμωδῶς ἀρτηρίαν·
<span class="lb" data-page="8.5" data-line="12" id="l8.5.12"></span>εὐθὺς δὲ τοῦτο καὶ θερμότερόν ἐστι καὶ λεπτομερέστερον καὶ
<span class="lb" data-page="8.5" data-line="13" id="l8.5.13"></span>ξανθότερον τοῦ κατὰ τὰς φλέβας. ὥσπερ δὲ ταῦτα σαφῆ
<span class="lb" data-page="8.5" data-line="14" id="l8.5.14"></span>τὴν διάγνωσιν ἔχει, κατὰ τὸν αὐτὸν τρόπον, ἐὰν ἐπίπλους
<span class="lb" data-page="8.5" data-line="15" id="l8.5.15"></span>ποτὲ ὀφθῇ προπεσὼν διὰ τραύματος, <span class="milestone ed2page" data-n="7.380" data-unit="ed2page" id="ed2page.7.380"></span>ἤ τι τῶν ἐντέρων,
<span class="lb" data-page="8.5" data-line="16" id="l8.5.16"></span>ἀναγκαῖόν ἐστι διῃρῆσθαι τὸ περιτόναιον· εἰ δὲ πνεύμονος
<span class="lb" data-page="8.5" data-line="17" id="l8.5.17"></span>ὀφθείη τι πέρας λοβοῦ προπεσὸν ἔξω τοῦ τραύματος,
<span class="lb" data-page="8.5" data-line="18" id="l8.5.18"></span>ἐνδείκνυται συντετρῶσθαι τὸν θώρακα· διαφέρει δ’ οὐδὲν ﻿
<span class="pb" data-page="8.6" id="p8.6"></span>
<span class="lb" data-page="8.6" data-line="1" id="l8.6.1"></span>ἢ τὸν ὑπεζωκότα τετρῶσθαι λέγειν, ἢ συντετρῆσθαι τὸν θώρακα.
<span class="lb" data-page="8.6" data-line="2" id="l8.6.2"></span>καὶ μὴν κᾀκ τῶν ἐπιφυομένων ἔστιν ὅτε γνωρίζεται
<span class="lb" data-page="8.6" data-line="3" id="l8.6.3"></span>ὁ πεπονθὼς τόπος· ἰδιότης μὲν γὰρ τῆς οὐσίας ἐστὶ τῶν ἐπιφυομένων,
<span class="lb" data-page="8.6" data-line="4" id="l8.6.4"></span>ὥσπερ τῶν μυκήτων τοῖς ἐν τῇ κεφαλῇ κατάγμασιν,
<span class="lb" data-page="8.6" data-line="5" id="l8.6.5"></span>ὅταν ἡ μήνιγξ ᾖ πεπονθυῖα· ἰδιότης δ’ ἑτέρα πάλιν,
<span class="lb" data-page="8.6" data-line="6" id="l8.6.6"></span>ὅταν ὀστοῦν πεπόνθῃ κατὰ τι μόριον. ἐκ τούτου δὲ τοῦ γένους
<span class="lb" data-page="8.6" data-line="7" id="l8.6.7"></span>ἐστὶ καὶ ἡ ἐφελκὶς ὀνομαζομένη· δηλοῖ γὰρ ἡλκῶσθαι
<span class="lb" data-page="8.6" data-line="8" id="l8.6.8"></span>τὸ μόριον ἐκεῖνο, καθ’ ὅπερ ἂν ἐκκριθεῖσα φαίνηται, μετὰ
<span class="lb" data-page="8.6" data-line="9" id="l8.6.9"></span>μὲν τῶν οὔρων ὑπελθοῦσα, τῶν οὐρητικῶν τι· μετὰ δὲ βηχὸς
<span class="lb" data-page="8.6" data-line="10" id="l8.6.10"></span>ἀναχθεῖσα, τῶν ἀναπνευστικῶν· εἰ δ’ ἐμεθείη, τῶν κατὰ
<span class="lb" data-page="8.6" data-line="11" id="l8.6.11"></span>τὸν στόμαχόν τε καὶ γαστέρα· καθάπερ γε καὶ εἰ μετὰ τῶν
<span class="lb" data-page="8.6" data-line="12" id="l8.6.12"></span>διαχωρημάτων ὑπέλθοι, τῶν ἐντέρων τινὸς ἕλκωσιν ἐνδείκνυται.
<span class="lb" data-page="8.6" data-line="13" id="l8.6.13"></span>ἕτερος δὲ τρόπος ἐστὶ διαγνώσεως ἐκ σημείων τινῶν,
<span class="lb" data-page="8.6" data-line="14" id="l8.6.14"></span>ὅταν ἐν ἀλλοτρίᾳ χώρᾳ περιέχηταί τι παρὰ φύσιν, οἷον ἐν
<span class="lb" data-page="8.6" data-line="15" id="l8.6.15"></span>νεφροῖς ἢ κύστει λίθος, πῦον ἐν θώρακι· ἐκ τούτου δὲ τοῦ
<span class="lb" data-page="8.6" data-line="16" id="l8.6.16"></span>γένους ἐστὶν καὶ θρόμβος αἵματος, ἐν ᾧ περ ἂν ᾖ περιεχόμενος,
<span class="lb" data-page="8.6" data-line="17" id="l8.6.17"></span>ἤ τις ἕτερος χυμὸς ἀνιαρὸς ἐν τῷ σώματι τοῦ ζώου γεννηθεὶς,
<span class="pb" data-page="8.7" id="p8.7"></span>
<span class="lb" data-page="8.7" data-line="1" id="l8.7.1"></span>ἢ ἔξωθεν ἐπεισαχθείς. ὅθεν καὶ ζήτησις, οὐδὲν μὲν
<span class="lb" data-page="8.7" data-line="2" id="l8.7.2"></span>εἰς τὰ τῆς ἰατρικῆς τέχνης ἔργα συντελοῦσα, λογικωτέραν δέ
<span class="lb" data-page="8.7" data-line="3" id="l8.7.3"></span>τινα θεωρίαν ἔχουσα, πολλοῖς τῶν νεωτέρων ἰατρῶν ἐγένετο,
<span class="lb" data-page="8.7" data-line="4" id="l8.7.4"></span>πότερον ἐκ τῶν πεπονθότων τόπων ἐστὶ καὶ τὰ τοιαῦτα τῶν
<span class="lb" data-page="8.7" data-line="5" id="l8.7.5"></span>παρὰ φύσιν ἐν ἡμῖν γινομένων, ἢ τόπος μὲν οὐδεὶς πέπονθεν,
<span class="lb" data-page="8.7" data-line="6" id="l8.7.6"></span>ἐνοχλεῖται δὲ τὸ ζῶον ὑπὸ τῆς παρὰ φύσιν αἰτίας. ὅτι δ’,
<span class="lb" data-page="8.7" data-line="7" id="l8.7.7"></span>ὡς ἔφην, ἄχρηστός ἐστιν ἡ τοιαύτη ζήτησις, ἔνεστί σοι γνῶναι
<span class="lb" data-page="8.7" data-line="8" id="l8.7.8"></span>ῥᾳδίως, ἐννοήσαντι τὸ χρήσιμον εἰς τὴν τέχνην ἐκ τῶν
<span class="lb" data-page="8.7" data-line="9" id="l8.7.9"></span>διαγνώσεων. ὑποκείσθω γοῦν τις ἡμερῶν τριῶν μηδ’ ὅλως
<span class="lb" data-page="8.7" data-line="10" id="l8.7.10"></span>οὐρηκώς· ἆρ’ οὖν οὐκ εὐθέως ζητήσομεν, ἐν τίνι μορίῳ τοῦ
<span class="lb" data-page="8.7" data-line="11" id="l8.7.11"></span>σώματός ἐστιν ἡ τοῦ συμπτώματος αἰτία; πότερον ἐν τοῖς
<span class="lb" data-page="8.7" data-line="12" id="l8.7.12"></span>νεφροῖς, ἢ τοῖς οὐρητῆρσιν, ἢ κατὰ τὴν κύστιν, ἢ κατὰ τὴν
<span class="lb" data-page="8.7" data-line="13" id="l8.7.13"></span>οὐρήθραν; οὐ μὴν ἐν ἥπατί γε καὶ πνεύμονι καὶ σπληνὶ
<span class="lb" data-page="8.7" data-line="14" id="l8.7.14"></span>καὶ γαστρὶ καὶ καρδίᾳ ζητήσομεν αὐτὴν, οὐδ’ ὅλως ἐν ἄλλῳ
<span class="lb" data-page="8.7" data-line="15" id="l8.7.15"></span>μορίῳ, διότι οὐδὲν ἐκείνων ἐστὶν οὐρήσεως ὄργανον. εἰ δέ γ’
<span class="lb" data-page="8.7" data-line="16" id="l8.7.16"></span>ἠγνοοῦμεν, ὡς ἐν μὲν τοῖς νεφροῖς πρῶτον ἡ τῶν οὔρων γίνεται
<span class="lb" data-page="8.7" data-line="17" id="l8.7.17"></span>διάκρισις, ἐφεξῆς δὲ διὰ τῶν οὐρητήρων ἐπὶ τὴν κύστιν
<span class="lb" data-page="8.7" data-line="18" id="l8.7.18"></span>ἀφικνεῖται, κᾄπειτ’ ἐντεῦθεν ἐκκρίνεται καθ’ ὃν ἐμάθομεν
<span class="lb" data-page="8.7" data-line="19" id="l8.7.19"></span>τρόπον ἔμπροσθεν ἐν τοῖς τῶν φυσικῶν ἐνεργειῶν λογισμοῖς,
<span class="pb" data-page="8.8" id="p8.8"></span>
<span class="lb" data-page="8.8" data-line="1" id="l8.8.1"></span>οὐδὲν ἂν τούτων εὑρεῖν ἠδυνήθημεν. οὐ μὴν οὐδ’ ἄχρι τοσούτου
<span class="lb" data-page="8.8" data-line="2" id="l8.8.2"></span>προελθεῖν ἀρκέσει· σκέψασθαι γὰρ ἄμεινον, ἥτις
<span class="lb" data-page="8.8" data-line="3" id="l8.8.3"></span>ποτε τῶν εἰρημένων αἰτία, δι’ ἣν ἴσχεται τὸ οὖρον. ἡ δὲ
<span class="lb" data-page="8.8" data-line="4" id="l8.8.4"></span>ὁδὸς τῆς σκέψεως ἥδε. πάντ’ ἐπισκέψασθαι χρὴ τά τε παρόντα
<span class="lb" data-page="8.8" data-line="5" id="l8.8.5"></span>καὶ τὰ προγεγονότα συμπτώματα, τὰ μὲν παρόντα
<span class="lb" data-page="8.8" data-line="6" id="l8.8.6"></span>θεασάμενον αὐτὸν, ὅσα δ’ ἔμπροσθεν ἐγένετο διαπυνθανόμενον
<span class="lb" data-page="8.8" data-line="7" id="l8.8.7"></span>οὐ τοῦ κάμνοντος μόνον, ἀλλὰ καὶ τῶν οἰκείων.
<span class="lb" data-page="8.8" data-line="8" id="l8.8.8"></span>ἔστω τοίνυν, ἕνεκα παραδείγματος, ὄγκος μέν τις κατὰ τὸ
<span class="lb" data-page="8.8" data-line="9" id="l8.8.9"></span>καλούμενον ἐφήβαιον, ἐν περιγραφῇ σαφῶς ἐνδεικνύμενος
<span class="lb" data-page="8.8" data-line="10" id="l8.8.10"></span>πεπληρῶσθαι τὴν κύστιν, ἐκκρινέσθω δὲ μηδὲν, ἆρ’ οὐ πρόδηλον,
<span class="lb" data-page="8.8" data-line="11" id="l8.8.11"></span>ὡς ἤτοι παραλελύσθαι τὴν ἀποκριτικὴν τῶν οὔρων
<span class="lb" data-page="8.8" data-line="12" id="l8.8.12"></span>ἐνέργειαν ἀναγκαῖόν ἐστιν, ἢ τὸν τῆς οὐρήθρας πόρον ἐστεγνῶσθαι;
<span class="lb" data-page="8.8" data-line="13" id="l8.8.13"></span>πρῶτον μὲν οὖν ἐπισκεπτέον, εἰ παραλελύσθαι
<span class="lb" data-page="8.8" data-line="14" id="l8.8.14"></span>δυνατὸν, ἀναμνησθέντας, ὅπως ἡ τῶν οὔρων ἔκκρισις γίνεται
<span class="lb" data-page="8.8" data-line="15" id="l8.8.15"></span>τοῖς ὑγιαίνουσιν, ὅταν αὐτοὶ προέλωνται, τοῦ μὲν ἐν
<span class="lb" data-page="8.8" data-line="16" id="l8.8.16"></span>κύκλῳ περιβεβλημένου <span class="milestone ed2page" data-n="7.381" data-unit="ed2page" id="ed2page.7.381"></span>τραχήλῳ τῆς κύστεως μυὸς παυσαμένου
<span class="lb" data-page="8.8" data-line="17" id="l8.8.17"></span>τῆς ἐνεργείας, αὐτῆς δὲ τῆς κύστεως ἐνεργούσης.
<span class="lb" data-page="8.8" data-line="18" id="l8.8.18"></span>ἔστι δὲ ἡ μὲν τοῦ μυὸς ἐνέργεια κατὰ τὴν ἡμετέραν γινομένη
<span class="pb" data-page="8.9" id="p8.9"></span>
<span class="lb" data-page="8.9" data-line="1" id="l8.9.1"></span>προαίρεσιν, ἡ δὲ τῆς κύστεως ἀπροαίρετός τε καὶ φυσική.
<span class="lb" data-page="8.9" data-line="2" id="l8.9.2"></span>δέδεικται γὰρ ἐν τοῖς τῶν φυσικῶν δυνάμεων ὑπομνήμασιν,
<span class="lb" data-page="8.9" data-line="3" id="l8.9.3"></span>ἐν ἅπασι σχεδόν τι τοῖς τοῦ σώματος μορίοις ἀποκριτικὴν
<span class="lb" data-page="8.9" data-line="4" id="l8.9.4"></span>τῶν περιττωμάτων ὑπάρχειν δύναμιν, ἣν ἔχει μὲν ἀεὶ πάντα,
<span class="lb" data-page="8.9" data-line="5" id="l8.9.5"></span>χρῆται δ’ αὐτῇ, ὅταν ὑπὸ τῶν περιττωμάτων ἀνιαθῇ. ταύτης
<span class="lb" data-page="8.9" data-line="6" id="l8.9.6"></span>οὖν παθούσης τῆς ἀποκριτικῆς δυνάμεως, ἐγχωρεῖ ποτε
<span class="lb" data-page="8.9" data-line="7" id="l8.9.7"></span>γενέσθαι τὴν ὀνομαζομένην ἰσχουρίαν· ἀλλ’ ἐὰν οὕτω σχηματίσῃς
<span class="lb" data-page="8.9" data-line="8" id="l8.9.8"></span>τὸν ἄνθρωπον, ὡς κατάῤῥοπον εἶναι τὸν αὐχένα τῆς
<span class="lb" data-page="8.9" data-line="9" id="l8.9.9"></span>κύστεως, ἐπιθλίψῃς τε ταῖς χερσὶν τὸν παρὰ φύσιν ὄγκον,
<span class="lb" data-page="8.9" data-line="10" id="l8.9.10"></span>ἐκκριθήσεται τὸ οὖρον· εἰ δὲ ταῦτα παράξαντί σοι μηδὲν γίγνοιτο
<span class="lb" data-page="8.9" data-line="11" id="l8.9.11"></span>πλέον, ἀφίστασθαι μὲν χρὴ τῆς κατὰ τὴν παράλυσιν
<span class="lb" data-page="8.9" data-line="12" id="l8.9.12"></span>αἰτίας, ἐστεγνῶσθαι δὲ τὴν οὐρήθραν ὑπολαμβάνειν· ὁ γάρ
<span class="lb" data-page="8.9" data-line="13" id="l8.9.13"></span>τοι μῦς ὁ περικείμενος αὐτῇ παραλυθεὶς οὐκ ἰσχουρίας,
<span class="lb" data-page="8.9" data-line="14" id="l8.9.14"></span>ἀλλ’ ἀκουσίου κενώσεως<span class="milestone ed1page" data-n="3.250" data-unit="ed1page" id="ed1page.3.250"></span> τῶν οὔρων αἴτιος γίνεται. κατὰ
<span class="lb" data-page="8.9" data-line="15" id="l8.9.15"></span>πόσους δὴ τρόπους ἐγχωρεῖ στεγνωθῆναι τὸν πόρον τοῦ τραχήλου
<span class="lb" data-page="8.9" data-line="16" id="l8.9.16"></span>τῆς κύστεως, ὃν ὀνομάζουσιν οὐρήθραν, ἐφεξῆς ἂν εἴη
<span class="lb" data-page="8.9" data-line="17" id="l8.9.17"></span>σκέπτεσθαι. ἐμοὶ μὲν δοκοῦσι τρεῖς οἱ πάντες εἶναι, ἤτοι
<span class="lb" data-page="8.9" data-line="18" id="l8.9.18"></span>τοῦ σώματος αὐτῆς εἰς ὄγκον τινὰ παρὰ φύσιν ἀρθέντος οὕτω
<span class="lb" data-page="8.9" data-line="19" id="l8.9.19"></span>μέγαν, ὡς ὑπ’ αὐτοῦ καταληφθῆναι τὸν πόρον· ἤ τινος
<span class="pb" data-page="8.10" id="p8.10"></span>
<span class="lb" data-page="8.10" data-line="1" id="l8.10.1"></span>ἐπιτραφέντος αὐτῷ παρὰ φύσιν ἤτοι σαρκοειδοῦς ἢ πωροειδοῦς
<span class="lb" data-page="8.10" data-line="2" id="l8.10.2"></span>σώματος, ἢ καὶ φράξαντός τινος τὸν πόρον. αὐτὸ μὲν
<span class="lb" data-page="8.10" data-line="3" id="l8.10.3"></span>δὴ τὸ σῶμα πρὸς ἀξιόλογον ὄγκον ἐπιδίδοται φλεγμαῖνον,
<span class="lb" data-page="8.10" data-line="4" id="l8.10.4"></span>ἢ σκιῤῥούμενον, ἢ ἀφιστάμενον, ἢ ὁπωσοῦν οἰδισκόμενον·
<span class="lb" data-page="8.10" data-line="5" id="l8.10.5"></span>ἐπιτραφήσεται δὲ τῷ πόρῳ σὰρξ μὲν, ἑλκώσεώς τινος προηγησαμένης,
<span class="lb" data-page="8.10" data-line="6" id="l8.10.6"></span>ἑτέρα δέ τις οὐσία χρόνῳ πολλῷ κατὰ βραχὺ
<span class="lb" data-page="8.10" data-line="7" id="l8.10.7"></span>χυμοῦ παχέος καὶ γλίσχρου γεννήσαντος αὐτήν. ἐμφραχθήσεται
<span class="lb" data-page="8.10" data-line="8" id="l8.10.8"></span>δ’ ὑπό τε λίθου καὶ θρόμβου καὶ πύου καὶ χυμοῦ
<span class="lb" data-page="8.10" data-line="9" id="l8.10.9"></span>παχέος τε καὶ γλίσχρου. ταῦτ’ οὖν χρὴ διορίζεσθαι πάντα,
<span class="lb" data-page="8.10" data-line="10" id="l8.10.10"></span>μὴ μόνον τὰ παρόντα συμπτώματα θεώμενον, ἀλλὰ καὶ τὰ
<span class="lb" data-page="8.10" data-line="11" id="l8.10.11"></span>προηγησάμενα. φέρε γὰρ, ὑποκείσθω παιδίον μὲν τὸ κάμνον,
<span class="lb" data-page="8.10" data-line="12" id="l8.10.12"></span>ἔμπροσθεν δ’ αὐτῷ γεγονέναι τὰ τοῦ λίθου σημεῖα, τὸ μὲν
<span class="lb" data-page="8.10" data-line="13" id="l8.10.13"></span>οὖρον ὑδατῶδες, ὑποστάσεις δέ τινες ψαμμώδεις ἐν αὐτῷ,
<span class="lb" data-page="8.10" data-line="14" id="l8.10.14"></span>καὶ κνώμενον τὸ αἰδοῖον συνεχῶς, καὶ χαλώμενον ἢ ἐντεινόμενον
<span class="lb" data-page="8.10" data-line="15" id="l8.10.15"></span>ἀλόγως, ἔπειτ’ ἐξαίφνης ἰσχουρῆσαν· ἐπὶ τούτῳ τις οὐκ
<span class="lb" data-page="8.10" data-line="16" id="l8.10.16"></span>ἄνευ λόγου ὑπονοήσειεν ἂν, ἐμπεπτωκέναι τῷ τραχήλῳ τῆς
<span class="lb" data-page="8.10" data-line="17" id="l8.10.17"></span>κύστεως τὸν λίθον. ὕπτιόν τε οὖν σχηματίσας τὸ παιδίον,
<span class="lb" data-page="8.10" data-line="18" id="l8.10.18"></span>ὑψηλότερά τε πολλῷ τοῦ λοιποῦ σώματος ἐργασάμενος τὰ ﻿
<span class="pb" data-page="8.11" id="p8.11"></span>
<span class="lb" data-page="8.11" data-line="1" id="l8.11.1"></span>σκέλη, διασείσεις πολυειδῶς, ἐπιτεχνώμενος ἐκπεσεῖν τοῦ πόρου
<span class="lb" data-page="8.11" data-line="2" id="l8.11.2"></span>τὸν λίθον. ἐπειδὰν δὲ ταῦτα πράξῃς, κέλευε προθυμηθῆναι
<span class="lb" data-page="8.11" data-line="3" id="l8.11.3"></span>τὸ παιδίον οὐρῆσαι· κᾂν μὲν ὑπακούσῃ τὸ ἔργον,
<span class="lb" data-page="8.11" data-line="4" id="l8.11.4"></span>ἐκκριθῇ τε τὸ οὖρον, ἅμα τῆς τ’ αἰτίας ἀκριβῆ διάγνωσιν
<span class="lb" data-page="8.11" data-line="5" id="l8.11.5"></span>ἐσχηκέναι καὶ τῆς θεραπείας εὐπορηκέναι πεισθήσῃ· μενούσης
<span class="lb" data-page="8.11" data-line="6" id="l8.11.6"></span>δὲ ἔτι τῆς ἰσχουρίας, ἐκ δευτέρου διασείσεις σφοδρότερον·
<span class="lb" data-page="8.11" data-line="7" id="l8.11.7"></span>εἰ δὲ διασείσαντος καὶ νῦν ἔτι μένοι, διὰ τοῦ καλουμένου
<span class="lb" data-page="8.11" data-line="8" id="l8.11.8"></span>καθετῆρος ἅμα μὲν ἀπώσῃ τὸν λίθον ἐκ τοῦ τραχήλου τῆς
<span class="lb" data-page="8.11" data-line="9" id="l8.11.9"></span>κύστεως, ἅμα δὲ ποδηγήσεις τοῖς οὔροις. εἰ δὲ τὰ μὲν λίθου
<span class="lb" data-page="8.11" data-line="10" id="l8.11.10"></span>σημεῖα μὴ φαίνοιτο προγεγενῆσθαι τῆς ἰσχουρίας, αἵματος
<span class="lb" data-page="8.11" data-line="11" id="l8.11.11"></span>δέ τις ἔκκρισις, εἰκὸς εἶναι θρόμβον ἐμφράττοντα τὴν οὐρήθραν·
<span class="lb" data-page="8.11" data-line="12" id="l8.11.12"></span>ἐγχωρεῖ δὲ καὶ τῆς κύστεως ἡλκωμένης ἔκκρισιν μὲν
<span class="lb" data-page="8.11" data-line="13" id="l8.11.13"></span>αἵματος μὴ προηγήσασθαι, κατὰ βραχὺ δὲ συστῆναι θρόμβον·
<span class="lb" data-page="8.11" data-line="14" id="l8.11.14"></span>ἐγχωρεῖ δὲ κᾀκ τῶν νεφρῶν αἷμα διὰ τῶν οὐρητήρων
<span class="lb" data-page="8.11" data-line="15" id="l8.11.15"></span>εἰς τὴν κύστιν ῥυὲν εἰργάσθαι τὸν θρόμβον. ἀλλὰ κᾀπὶ
<span class="lb" data-page="8.11" data-line="16" id="l8.11.16"></span>τῶν τοιούτων στοχασμῶν ὁ καθετὴρ χρήσιμος, ὥσπερ κᾀπειδὰν
<span class="lb" data-page="8.11" data-line="17" id="l8.11.17"></span>πῦον, ἢ χυμός τις παχὺς καὶ γλίσχρος ὑπονοῆται κατειληφέναι
<span class="lb" data-page="8.11" data-line="18" id="l8.11.18"></span>τὸν πόρον. <span class="milestone ed2page" data-n="7.382" data-unit="ed2page" id="ed2page.7.382"></span>εἰς δὲ τὴν τοιαύτην ὑπόνοιαν
<span class="pb" data-page="8.12" id="p8.12"></span>
<span class="lb" data-page="8.12" data-line="1" id="l8.12.1"></span>ἀφιξόμεθα διὰ τῆς τῶν προγεγενημένων γνώσεως οὕτως.
<span class="lb" data-page="8.12" data-line="2" id="l8.12.2"></span>εἰ μὲν γὰρ ἤτοι κατὰ κύστιν ἢ νεφροὺς εἴη τι προγεγενημένον
<span class="lb" data-page="8.12" data-line="3" id="l8.12.3"></span>πάθος, ὡς ἐξ αὐτοῦ δύνασθαι προσδοκῆσαι πῦον ἠθροῖσθαι
<span class="lb" data-page="8.12" data-line="4" id="l8.12.4"></span>τοσοῦτόν τε καὶ τοιοῦτον, ὑφ’ ὅσου τε καὶ οἵου φραχθῆναι
<span class="lb" data-page="8.12" data-line="5" id="l8.12.5"></span>τὸν πόρον εἰκός ἐστι δυνατὸν εἶναι, στοχάσεσθαι, διὰ τὴν
<span class="lb" data-page="8.12" data-line="6" id="l8.12.6"></span>αἰτίαν ταύτην ἐπίσχεσθαι τὸ οὖρον· ἢ εἰ καὶ ἀνωτέρω τῶν
<span class="lb" data-page="8.12" data-line="7" id="l8.12.7"></span>νεφρῶν ἀπόστημα καθ’ ἕτερόν τι μόριον προγεγενημένον εἴη,
<span class="lb" data-page="8.12" data-line="8" id="l8.12.8"></span>οὗ ῥαγέντος εἰκός ἐστι τὸ πῦον εἰς νεφροὺς μεταληφθῆναι.
<span class="lb" data-page="8.12" data-line="9" id="l8.12.9"></span>μηδενὸς δὲ τοιούτου προηγησαμένου, τὴν δίαιταν ἐξετάσομεν,
<span class="lb" data-page="8.12" data-line="10" id="l8.12.10"></span>εἰ ἀργὸς, ἢ διὰ πολλῶν ἐδεσμάτων παχεῖς ἢ γλίσχρους ἐργαζομένων
<span class="lb" data-page="8.12" data-line="11" id="l8.12.11"></span>χυμούς. οὕτω δὲ εἰ καὶ σάρκα τινὰ δι’ ἕλκωσιν ἐπιτραφεῖσαν
<span class="lb" data-page="8.12" data-line="12" id="l8.12.12"></span>ἡγούμεθα τὸν τράχηλον τῆς κύστεως ἐμφράττειν,
<span class="lb" data-page="8.12" data-line="13" id="l8.12.13"></span>ἔκ τε τῶν προηγησαμένων τοῦ ἕλκους σημείων ἔκ τε τοῦ κενωθῆναι
<span class="lb" data-page="8.12" data-line="14" id="l8.12.14"></span>τὸ οὖρον ἐπὶ τῷ καθετῆρι συλλογιούμεθα. καί
<span class="lb" data-page="8.12" data-line="15" id="l8.12.15"></span>ποτε καὶ γενόμενον οἶδα τοιοῦτόν τι πάθημα· διεμβαλλομένου
<span class="lb" data-page="8.12" data-line="16" id="l8.12.16"></span>γοῦν τοῦ καθετῆρος, ἤλγησεν κατ’ ἐκεῖνο τοῦ πόρου τὸ
<span class="lb" data-page="8.12" data-line="17" id="l8.12.17"></span>μέρος, ἔνθα καὶ πρότερον ἐτεκμηράμεθα τὴν ἕλκωσιν εἶναι·
<span class="lb" data-page="8.12" data-line="18" id="l8.12.18"></span>θλασθείσης δὲ τῆς σαρκὸς ὑπὸ τοῦ καθετῆρος, ἠκολούθησε
<span class="lb" data-page="8.12" data-line="19" id="l8.12.19"></span>μὲν μετὰ τὴν τῶν οὔρων ἔκκρισιν αἵματός τέ τι καὶ θρύμματα
<span class="pb" data-page="8.13" id="p8.13"></span>
<span class="lb" data-page="8.13" data-line="1" id="l8.13.1"></span>τῆς σαρκός. ταῦτα μὲν οὖν εἴρηταί μοι τῆς προκειμένης
<span class="lb" data-page="8.13" data-line="2" id="l8.13.2"></span>ἴδια πραγματείας ὄντα, καὶ γέγονεν ἤδη δῆλον ὡς λογικὴ μόνον
<span class="lb" data-page="8.13" data-line="3" id="l8.13.3"></span>ἐστὶν ἡ μικρὸν ἔμπροσθεν εἰρημένη ζήτησις, οὐδὲν ἡμᾶς
<span class="lb" data-page="8.13" data-line="4" id="l8.13.4"></span>ὠφελοῦσα πρὸς τὰ τῆς τέχνης ἔργα. τὸ γάρ τοι χρήσιμον εἰς
<span class="lb" data-page="8.13" data-line="5" id="l8.13.5"></span>ταῦτ’ ἐστὶ, γνῶναι τὸν πόρον ἐμπεφραγμένον ὑπὸ θρόμβου
<span class="lb" data-page="8.13" data-line="6" id="l8.13.6"></span>τινὸς, εἰ οὕτως ἔτυχεν, ἢ λίθου· τὸ δ’ εἴτε πάθος εἶναι
<span class="lb" data-page="8.13" data-line="7" id="l8.13.7"></span>λεκτέον τοῦ πόρου τὸ γεγονὸς, εἴτε αἴτιον ἰσχουρίας ἐν τῷ
<span class="lb" data-page="8.13" data-line="8" id="l8.13.8"></span>πόρῳ περιέχεσθαι, τῶν ἀχρήστων εἰς τὴν τέχνην ἐστίν.
<span class="lb" data-page="8.13" data-line="9" id="l8.13.9"></span>Ἀρχιγένης δ’ οὐκ οἶδ’ ὅπως ἐν τοῖς τοιούτοις σκέμμασι χρονίζει,
<span class="lb" data-page="8.13" data-line="10" id="l8.13.10"></span>μετὰ καὶ τοῦ γράφειν ἀσαφῶς οὕτως ὑπὲρ αὐτῶν, ὡς
<span class="lb" data-page="8.13" data-line="11" id="l8.13.11"></span>μηδένα νοῆσαι. πάλιν οὖν ἀναλαβόντες τὸν λόγον ἐπὶ τὰ
<span class="lb" data-page="8.13" data-line="12" id="l8.13.12"></span>συνεχῆ προέλθωμεν, ὡς ἐκ τῶν προγεγενημένων τε καὶ τῶν
<span class="lb" data-page="8.13" data-line="13" id="l8.13.13"></span>νῦν ὄντων συμπτωμάτων ἡ τῆς ἰσχουρίας αἰτία γνωρίζεται.
<span class="lb" data-page="8.13" data-line="14" id="l8.13.14"></span>πληγεὶς γάρ τις ἰσχυρῶς κατὰ τὸ καλούμενον περίναιον, ἐπιγενομένης
<span class="lb" data-page="8.13" data-line="15" id="l8.13.15"></span>τῇ πληγῇ φλεγμονῆς, οὔτε οὐρεῖν ἠδύνατο καὶ
<span class="lb" data-page="8.13" data-line="16" id="l8.13.16"></span>προφανῶς ἡ κύστις αὐτῷ πεπληρωμένη κατὰ περιγραφὴν ἐτέτατο.
<span class="lb" data-page="8.13" data-line="17" id="l8.13.17"></span>ἔπειτα τούτῳ καθετῆρα προσφέρειν οὐκ ἐδόκει, παροξυνθησομένης
<span class="lb" data-page="8.13" data-line="18" id="l8.13.18"></span>ὑπ’ αὐτοῦ τῆς φλεγμονῆς, ἀλλὰ καταντλεῖν
<span class="pb" data-page="8.14" id="p8.14"></span>
<span class="lb" data-page="8.14" data-line="1" id="l8.14.1"></span>ὕδωρ θερμὸν, ἔλαιον παραχέοντας, ἄμεινον ἐφαίνετο· καὶ
<span class="lb" data-page="8.14" data-line="2" id="l8.14.2"></span>σχεδὸν ὥραις τρισὶ τοῦτο ποιήσαντες, ἐπειδὴ τήν τε τάσιν
<span class="lb" data-page="8.14" data-line="3" id="l8.14.3"></span>ἑωρῶμεν ἱκανῶς κεχαλασμένην τήν τ’ ὀδύνην, ὡς αὐτὸς ὡμολόγει,
<span class="lb" data-page="8.14" data-line="4" id="l8.14.4"></span>πρᾳοτέραν γεγενημένην, παρεκελευσάμεθα προθυμηθῆναι
<span class="lb" data-page="8.14" data-line="5" id="l8.14.5"></span>περὶ τὴν οὔρησιν· οὕτω τε πράξαντος, ἐπεθλίψαμεν ἠρέμα
<span class="lb" data-page="8.14" data-line="6" id="l8.14.6"></span>τὸν ὄγκον τῆς κύστεως εἰς τὸ κάτω βιαζόμενοι, καὶ ταῦτα
<span class="lb" data-page="8.14" data-line="7" id="l8.14.7"></span>ποιησάντων οὔρησεν ὁ νεανίσκος. ἐπὶ μὲν δὴ τῶν τοιούτων
<span class="lb" data-page="8.14" data-line="8" id="l8.14.8"></span>ἐναργῶς ἡμῖν ἡ τῆς ἰσχουρίας αἰτία διαγινώσκεται·
<span class="lb" data-page="8.14" data-line="9" id="l8.14.9"></span>κατ’ ἔνια δὲ τῶν ἄλλων οὐκ ἐναργῶς, ἀλλ’ ὁ συνήθως ὀνομαζόμενος
<span class="lb" data-page="8.14" data-line="10" id="l8.14.10"></span>ὑπὸ πάντων ἤδη χρήσιμος ἡμῖν τεχνικὸς στοχασμὸς,
<span class="lb" data-page="8.14" data-line="11" id="l8.14.11"></span>ὃς ἐν τῷ μεταξύ πώς ἐστιν ἀκριβοῦς τε γνώσεως καὶ παντελοῦς
<span class="lb" data-page="8.14" data-line="12" id="l8.14.12"></span>ἀγνοίας. ὅθεν οὐδὲ δυνατόν ἐστιν ἐπὶ πάντων τῶν
<span class="lb" data-page="8.14" data-line="13" id="l8.14.13"></span>νοσημάτων ποιήσασθαι τὰς ὑπὸ τῶν ἐμπειρικῶν ὀνομαζομένας
<span class="lb" data-page="8.14" data-line="14" id="l8.14.14"></span>παθογνωμονικὰς συνδρομὰς, ἀλλ’ ὅπερ ὁ Ἐρασίστρατος
<span class="lb" data-page="8.14" data-line="15" id="l8.14.15"></span>εἴωθεν λέγειν, ἀληθέστατόν ἐστιν· γεγυμνάσθαι χρὴ τὸν λογισμὸν,
<span class="lb" data-page="8.14" data-line="16" id="l8.14.16"></span>ὅστις μέλλει διαγνώσεσθαι καλῶς οὐ μόνον τὸ πάθος
<span class="lb" data-page="8.14" data-line="17" id="l8.14.17"></span>ὁποῖόν ἐστιν, ἀλλὰ καὶ τὸν πάσχοντα τόπον. ἡ γυμνασία
<span class="lb" data-page="8.14" data-line="18" id="l8.14.18"></span><span class="milestone ed2page" data-n="7.383" data-unit="ed2page" id="ed2page.7.383"></span>δὲ γενήσεται προσηκόντως, οὐκ ἐὰν ζητῶμεν,
<span class="pb" data-page="8.15" id="p8.15"></span>
<span class="lb" data-page="8.15" data-line="1" id="l8.15.1"></span>εἴτε χρὴ φάναι πεπονθέναι τὸν τράχηλον τῆς κύστεως διὰ τὸν
<span class="lb" data-page="8.15" data-line="2" id="l8.15.2"></span>ἐμφράξαντα λίθον ἢ θρόμβον, εἴτε τοῦτον μὲν ὑπάρχειν
<span class="lb" data-page="8.15" data-line="3" id="l8.15.3"></span>ἀπαθῆ, τὴν δὲ ἐνέργειαν βεβλάφθαι. ταῦτα μὲν οὖν ὁ Ἀρχιγένης
<span class="lb" data-page="8.15" data-line="4" id="l8.15.4"></span>ζητεῖ, περιττὰ πρὸς τὴν τέχνην· ἕτεροι δὲ τούτων
<span class="lb" data-page="8.15" data-line="5" id="l8.15.5"></span>ἐπέκεινα προϊόντες οὐδὲ τὴν ἐνέργειαν βεβλάφθαι φασί· γίνεσθαι
<span class="lb" data-page="8.15" data-line="6" id="l8.15.6"></span>γὰρ αὐτὴν, ἀνιεμένου μὲν τοῦ σφίγγοντος μυὸς τὸν
<span class="lb" data-page="8.15" data-line="7" id="l8.15.7"></span>τράχηλον τῆς κύστεως, περιστελλομένης δὲ τῆς κύστεως τῷ
<span class="lb" data-page="8.15" data-line="8" id="l8.15.8"></span>περιεχομένῳ κατ’ αὐτὴν οὔρῳ, συνεπιθλιβόντων δὲ τῶν κατ’
<span class="lb" data-page="8.15" data-line="9" id="l8.15.9"></span>ἐπιγάστριον μυῶν. ὅταν οὖν ἣ τε κύστις ἀβλαβῆ τὴν ἑαυτῆς
<span class="lb" data-page="8.15" data-line="10" id="l8.15.10"></span>ἐνέργειαν ἔχῃ τούς τε μῦς ἡ προαίρεσις ὡς ἂν ἐθέλῃ παρασκευάζῃ,
<span class="lb" data-page="8.15" data-line="11" id="l8.15.11"></span>τοὺς μὲν ἄνωθεν ἐντείνουσα, τὸν δὲ ἐπὶ τῷ τραχήλῳ
<span class="lb" data-page="8.15" data-line="12" id="l8.15.12"></span>χαλῶσα, πῶς ἂν ἔτι, φασὶ, δεόντως τις ὑπολάβοι βεβλάφθαι
<span class="lb" data-page="8.15" data-line="13" id="l8.15.13"></span>τὴν ἐνέργειαν; ἀναγκάζονται τοιγαροῦν οὗτοι, τὸ
<span class="lb" data-page="8.15" data-line="14" id="l8.15.14"></span>τῆς ἰσχουρίας πάθος οὐ βεβλαμμένης τῆς οὐρήσεως, ἀλλ’
<span class="lb" data-page="8.15" data-line="15" id="l8.15.15"></span>ἐμποδιζομένης γίνεσθαι λέγειν, ὥσπερ ὠφελοῦντές τι τὴν
<span class="lb" data-page="8.15" data-line="16" id="l8.15.16"></span>ἰατρικὴν, εἰ τὸ βεβλάφθαι ῥῆμα μεταθέντες ἐμποδίζεσθαι
<span class="lb" data-page="8.15" data-line="17" id="l8.15.17"></span>λέγοιεν. αἱ μὲν δὴ τοιαῦται ζητήσεις, <span class="milestone ed1page" data-n="3.251" data-unit="ed1page" id="ed1page.3.251"></span>ὡς ἔφην, λογικαί
<span class="lb" data-page="8.15" data-line="18" id="l8.15.18"></span>τινές εἰσιν καὶ γυμνάζουσι τὸν λογισμὸν, οὔτ’ εἰς τὴν τῶν ﻿
<span class="pb" data-page="8.16" id="p8.16"></span>
<span class="lb" data-page="8.16" data-line="1" id="l8.16.1"></span>παθῶν διάγνωσιν οὔτ’ εἰς τὴν τῶν πεπονθότων τόπων εὕρεσιν
<span class="lb" data-page="8.16" data-line="2" id="l8.16.2"></span>συντελοῦσαι· ἡ δ’ ὑφ’ ἡμῶν ἀρτίως λεγομένη τῆς προκειμένης
<span class="lb" data-page="8.16" data-line="3" id="l8.16.3"></span>πραγματείας ἐστὶν οἰκεία, καὶ φαίνεται τό γε τοσοῦτον
<span class="lb" data-page="8.16" data-line="4" id="l8.16.4"></span>ἤδη κατ’ αὐτὴν, ὡς χρὴ γιγνώσκειν πρῶτον μὲν ἐξ ἀνατομῆς
<span class="lb" data-page="8.16" data-line="5" id="l8.16.5"></span>ἑκάστου τῶν μορίων ἀκριβῶς τὴν οὐσίαν, ὁποία τίς ἐστιν·
<span class="lb" data-page="8.16" data-line="6" id="l8.16.6"></span>ἔπειτα δὲ τὴν ἐνέργειάν τε καὶ πρὸς τὰ πλησιάζοντα μόρια
<span class="lb" data-page="8.16" data-line="7" id="l8.16.7"></span>κοινωνίαν, ὅπερ ἐν τῷ τῆς θέσεως ὀνόματι περιλαμβάνεται.
<span class="lb" data-page="8.16" data-line="8" id="l8.16.8"></span>καὶ μὴν καὶ ἡ χρεία τῶν μορίων ἑκάστου μεγάλα συντελεῖ
<span class="lb" data-page="8.16" data-line="9" id="l8.16.9"></span>πρὸς τὴν τῶν πεπονθότων τόπων εὕρεσιν· αἱ μὲν γὰρ ἐνέργειαι
<span class="lb" data-page="8.16" data-line="10" id="l8.16.10"></span>κινήσεις εἰσὶ δραστικαὶ τῶν μορίων, αἱ χρεῖαι δ’ ἅπασιν
<span class="lb" data-page="8.16" data-line="11" id="l8.16.11"></span>ὑπάρχουσι, κᾂν μηδὲν ἐνεργοῦσιν. ἐπί γέ τοι τῶν κατὰ
<span class="lb" data-page="8.16" data-line="12" id="l8.16.12"></span>τὴν οὔρησιν ἡ μὲν ἐνέργεια τῆς ἐκκρίσεως τῇ περιστολῇ τῆς
<span class="lb" data-page="8.16" data-line="13" id="l8.16.13"></span>κύστεως γίνεται, συνεπιβοηθούντων ἐνίοτε καὶ τῶν καθ’ ὑπογάστριον
<span class="lb" data-page="8.16" data-line="14" id="l8.16.14"></span>μυῶν, ὅταν ἤτοι παντάπασιν ὀλίγον ᾖ τὸ περιεχόμενον
<span class="lb" data-page="8.16" data-line="15" id="l8.16.15"></span>οὖρον, ἢ ἄτονος ἡ κύστις· ἅπαντα δὲ τἄλλα χρήσιμ’
<span class="lb" data-page="8.16" data-line="16" id="l8.16.16"></span>ἐστὶν πρὸς τὴν ἐνέργειαν. εἰ μὴ γὰρ ἥ τε κύστις αὐτὴ τὸ κύτος
<span class="lb" data-page="8.16" data-line="17" id="l8.16.17"></span>ὅλον οὕτως ἐσχημάτιστο, καὶ ὁ τράχηλος αὐτῆς ἐτέτρητο
<span class="lb" data-page="8.16" data-line="18" id="l8.16.18"></span>δι’ ὅλου, καὶ ἡ τῶν οὐρητήρων ἔμφυσις εἰς αὐτὴν ἐγένετο
<span class="pb" data-page="8.17" id="p8.17"></span>
<span class="lb" data-page="8.17" data-line="1" id="l8.17.1"></span>λοξὴ, μάτην ἂν εἶχε τὴν περισταλτικὴν κίνησιν. ἐξ οὖν τῆς
<span class="lb" data-page="8.17" data-line="2" id="l8.17.2"></span>τούτων γνώσεως ἡ τῶν πεπονθότων μορίων διάγνωσις ἅμα
<span class="lb" data-page="8.17" data-line="3" id="l8.17.3"></span>τοῖς κατ’ αὐτὰ γίνεται πάθεσιν, οὐκ ἐκ τοῦ ζητεῖν, εἴτε χρὴ
<span class="lb" data-page="8.17" data-line="4" id="l8.17.4"></span>πεπονθέναι φάναι τὸ ἐμπεφραγμένον ὄργανον, εἴτ’ ἀπαθὲς
<span class="lb" data-page="8.17" data-line="5" id="l8.17.5"></span>εἶναι. παραπλήσιον δὲ τούτου ζήτημά ἐστι καὶ τὸ περὶ πασχόντων
<span class="lb" data-page="8.17" data-line="6" id="l8.17.6"></span>μὲν ἔτι μορίων, οὐδέπω δ’ ἐχόντων ἐν ἑαυτοῖς διάθεσιν
<span class="lb" data-page="8.17" data-line="7" id="l8.17.7"></span>οἰκείαν· οἰκείαν δ’ ὀνομάζουσι διάθεσιν, ὅταν τοῦ
<span class="lb" data-page="8.17" data-line="8" id="l8.17.8"></span>ποιοῦντος αὐτὴν αἰτίου χωρισθέντος, ἔθ’ ὑπομένῃ· κατὰ
<span class="lb" data-page="8.17" data-line="9" id="l8.17.9"></span>τοῦτο γοῦν τὸ σκέμμα πάλιν λέγουσιν ἔνιοι, μηδὲν πεπονθέναι
<span class="lb" data-page="8.17" data-line="10" id="l8.17.10"></span>τὴν κεφαλὴν ἐν ἐκείναις ταῖς κεφαλαλγίαις, ὅσαι γίγνονται
<span class="lb" data-page="8.17" data-line="11" id="l8.17.11"></span>διὰ χολώδη χυμὸν ἐν τῇ γαστρὶ περιεχόμενον· ἐμεθέντος γὰρ
<span class="lb" data-page="8.17" data-line="12" id="l8.17.12"></span>αὐτοῦ παύεσθαι παραχρῆμα τὴν κεφαλαλγίαν, ὡς εἴγε καὶ
<span class="lb" data-page="8.17" data-line="13" id="l8.17.13"></span>μετὰ τὸν ἔμετον ἔτι διαμένοι, τηνικαῦτα πεπονθέναι λέγουσι
<span class="lb" data-page="8.17" data-line="14" id="l8.17.14"></span>τὴν κεφαλήν· πολὺ δὲ δὴ μᾶλλον, ὅταν ὅμοια τοῖς
<span class="lb" data-page="8.17" data-line="15" id="l8.17.15"></span>τῶν ὑποχεομένων συμπτώματα γένηται κατὰ τοὺς ὀφθαλμοὺς,
<span class="lb" data-page="8.17" data-line="16" id="l8.17.16"></span>ἐφ’ ὧν ἀθροίζεταί τι περίττωμα κατὰ τὸ τῆς γαστρὸς
<span class="lb" data-page="8.17" data-line="17" id="l8.17.17"></span>στόμα· ταυτὶ γὰρ οἷον σκιάς τινας εἷναι παθῶν. ἐν τοῖς
<span class="lb" data-page="8.17" data-line="18" id="l8.17.18"></span>τοιούτοις ἅπασι ζητήμασι πλεονάσαντες οἱ πρὸ ἡμῶν ὀλίγιστα
<span class="lb" data-page="8.17" data-line="19" id="l8.17.19"></span>περὶ τῆς τῶν πεπονθότων τόπων ἔγραψαν διαγνώσεως·
<span class="pb" data-page="8.18" id="p8.18"></span>
<span class="lb" data-page="8.18" data-line="1" id="l8.18.1"></span>ἀλλ’ ἡμεῖς τὴν <span class="milestone ed2page" data-n="7.384" data-unit="ed2page" id="ed2page.7.384"></span>ἐναντίαν ὁδὸν ἐκείνοις βαδιοῦμεν, γυμνάζοντές
<span class="lb" data-page="8.18" data-line="2" id="l8.18.2"></span>τε καὶ ὡς ἂν εἴποι τις τεχνοῦντες τοὺς ἐσπουδακότας
<span class="lb" data-page="8.18" data-line="3" id="l8.18.3"></span>διαγνωστικοὺς γενέσθαι τῶν πεπονθότων μορίων. ὥσπερ
<span class="lb" data-page="8.18" data-line="4" id="l8.18.4"></span>οὖν ὀλίγον ἔμπροσθεν ὑπέκειτο, διατεταμένης τῆς κύστεως,
<span class="lb" data-page="8.18" data-line="5" id="l8.18.5"></span>ἀδυνατῶν ὁ ἄνθρωπος οὐρεῖν, οὕτω νῦν ὑποκείσθω χωρὶς
<span class="lb" data-page="8.18" data-line="6" id="l8.18.6"></span>τοῦ κατὰ τὴν κύστιν ὄγκου γεγενημένη ἡ τῶν οὔρων ἐπίσχεσις.
<span class="lb" data-page="8.18" data-line="7" id="l8.18.7"></span>ἀνάγκη δήπου κατὰ τὴν τοιαύτην ἰσχουρίαν ἤτοι τοὺς
<span class="lb" data-page="8.18" data-line="8" id="l8.18.8"></span>οὐρητῆρας ἢ τοὺς νεφροὺς ἐμπεφράχθαι. πάλιν οὖν ἐνταῦθα
<span class="lb" data-page="8.18" data-line="9" id="l8.18.9"></span>σκεπτέον ἐστὶν τὰ πρὸ τῆς ἰσχουρίας συμπτώματα, πότερα
<span class="lb" data-page="8.18" data-line="10" id="l8.18.10"></span>λιθιώντων τῶν νεφρῶν, ἢ φλεγμαινόντων, ἤ τι ἄλλο κακὸν
<span class="lb" data-page="8.18" data-line="11" id="l8.18.11"></span>πασχόντων· ἐπισκεπτέον δὲ καὶ περὶ τῆς ἐν ὅλῳ τῷ σώματι
<span class="lb" data-page="8.18" data-line="12" id="l8.18.12"></span>διαθέσεως, ἵνα διορισώμεθα καθ’ ὅσον οἷόν τε στοχασμῷ
<span class="lb" data-page="8.18" data-line="13" id="l8.18.13"></span>τεχνικῷ, πότερον ἐν τοῖς νεφροῖς αὐτοῖς ἡ ἔμφραξις ἐγένετο
<span class="lb" data-page="8.18" data-line="14" id="l8.18.14"></span>διὰ λίθους τινὰς, ἢ παχεῖς χυμοὺς, ἢ κατὰ τοὺς οὐρητῆρας
<span class="lb" data-page="8.18" data-line="15" id="l8.18.15"></span>καλουμένους, οἵ πέρ εἰσιν οἱ ἀπὸ τῶν νεφρῶν ἐπὶ τὴν κύστιν
<span class="lb" data-page="8.18" data-line="16" id="l8.18.16"></span>ἐκτεταμένοι πόροι. τινὰ μὲν γὰρ εἰς ἀκριβῆ διάγνωσιν ἥκει,
<span class="lb" data-page="8.18" data-line="17" id="l8.18.17"></span>καθάπερ ὀλίγον ἔμπροσθεν ἐλέγομεν περὶ τῶν ἐμφανιζόντων
<span class="lb" data-page="8.18" data-line="18" id="l8.18.18"></span>τῆς πεπονθυίας οὐσίας τὴν ἰδιότητα· τινὰ δὲ ὑποπέπτωκε
<span class="pb" data-page="8.19" id="p8.19"></span>
<span class="lb" data-page="8.19" data-line="1" id="l8.19.1"></span>τεχνικῷ στοχασμῷ, καὶ διὰ ταῦτά γε μακρὸς ὁ λόγος γίγνεται,
<span class="lb" data-page="8.19" data-line="2" id="l8.19.2"></span>κᾂν ἀποσκευάσηταί τις τοὺς σοφιστὰς, ὥσπερ ἀμέλει
<span class="lb" data-page="8.19" data-line="3" id="l8.19.3"></span>καὶ νῦν Ἀσκληπιάδου κατεφρονήσαμεν ἀλλόκοτα γράψαντος,
<span class="lb" data-page="8.19" data-line="4" id="l8.19.4"></span>ὡς δι’ ἑτέρων ἐξελήλεγκται, περὶ τῆς τῶν οὔρων ἀθροίσεως
<span class="lb" data-page="8.19" data-line="5" id="l8.19.5"></span>ἐν κύστει. κατέγνωσται δ’ ἤδη πρὸς ἁπάντων τῶν ἀνατομικῶν
<span class="lb" data-page="8.19" data-line="6" id="l8.19.6"></span>καὶ τὰ περὶ τοῦ τῆς ψυχῆς ἡγεμονικοῦ γεγραμμένα τοῖς
<span class="lb" data-page="8.19" data-line="7" id="l8.19.7"></span>ἐν τῇ καρδίᾳ νομίζουσιν ὑπάρχειν αὐτὸ, καὶ οἵ γε περὶ τὸν
<span class="lb" data-page="8.19" data-line="8" id="l8.19.8"></span>Ἀρχιγένην μήτ’ ἀποστῆναι φανερῶς τοῦ δόγματος ὑπομένοντες,
<span class="lb" data-page="8.19" data-line="9" id="l8.19.9"></span>ἐξελεγχόμενόν τε αὐτὸ διά τε πολλῶν ἄλλων ὁρῶντες,
<span class="lb" data-page="8.19" data-line="10" id="l8.19.10"></span>οὐχ ἥκιστα δὲ καὶ κατὰ τὰς θεραπείας τῶν φρενιτικῶν τε
<span class="lb" data-page="8.19" data-line="11" id="l8.19.11"></span>καὶ ληθαργικῶν, ἄνω τε καὶ κάτω τοὺς λόγους στρέφουσιν,
<span class="lb" data-page="8.19" data-line="12" id="l8.19.12"></span>ἄλλοτ’ ἄλλα λέγοντες, εἰ καὶ μηδὲν ὅλως ἀποσαφοῦντες,
<span class="lb" data-page="8.19" data-line="13" id="l8.19.13"></span>οἷον ἀμέλει καὶ τὸ τρίτον ἐστὶ περὶ τῶν πεπονθότων
<span class="lb" data-page="8.19" data-line="14" id="l8.19.14"></span>τόπων Ἀρχιγένους. ἡμῖν δὲ περὶ μὲν ἡγεμονικοῦ
<span class="lb" data-page="8.19" data-line="15" id="l8.19.15"></span>ψυχῆς ἐν τοῖς περὶ τῶν Ἱπποκράτους καὶ Πλάτωνος δογμάτων
<span class="lb" data-page="8.19" data-line="16" id="l8.19.16"></span>ἐπὶ πλεῖστον εἴρηται· νυνὶ δ’, ὡς ἀποδεδειγμένου, τὴν
<span class="lb" data-page="8.19" data-line="17" id="l8.19.17"></span>ἐπίσκεψιν ποιησόμεθα τῶν πεπονθότων μορίων. ὅπερ δέ
<span class="lb" data-page="8.19" data-line="18" id="l8.19.18"></span>ἐστὶ κοινὸν ἐπὶ πάντων τῶν πεπονθότων μορίων καὶ τόπων,
<span class="pb" data-page="8.20" id="p8.20"></span>
<span class="lb" data-page="8.20" data-line="1" id="l8.20.1"></span>οὐκ εἰς λογικὴν ζήτησιν, ἀλλ’ ἀναγκαίαν ἐκτεινόμενον, ἤδη
<span class="lb" data-page="8.20" data-line="2" id="l8.20.2"></span>σοι δίειμι.
</p>
          </article>

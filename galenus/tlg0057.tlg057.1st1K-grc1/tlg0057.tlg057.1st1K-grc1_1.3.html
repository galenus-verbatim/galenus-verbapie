<article xmlns="http://www.w3.org/1999/xhtml" id="urn:cts:greekLit:tlg0057.tlg057.1st1K-grc1:1.3">
<span class="pb page1" data-page="8.30" id="p8.30"></span>
<span class="milestone ed1page page1" data-n="3.253" data-unit="ed1page" id="ed1page.3.253"></span>
<span class="milestone ed2page page1" data-n="7.387" data-unit="ed2page" id="ed2page.7.387"></span>
            <p>
<span class="lb" data-page="8.30" data-line="7" id="l8.30.7"></span><span class="milestone ed2page" data-n="7.388" data-unit="ed2page" id="ed2page.7.388"></span>Νυνὶ δὲ πάλιν ἐπ’ ἀρχὴν ἀνάγωμεν
<span class="lb" data-page="8.30" data-line="8" id="l8.30.8"></span>τὸν λόγον, ἐφ’ ἑκάστου μορίου ζητοῦντες εὑρεῖν σημεῖα, τὰ
<span class="lb" data-page="8.30" data-line="9" id="l8.30.9"></span>μὲν ὡς τῆς ἰδίας οὐσίας αὐτοῦ δηλοῦντα τὰ πάθη, τὰ δ’ ὡς
<span class="lb" data-page="8.30" data-line="10" id="l8.30.10"></span>ὀργάνου. καθ’ ἑκάτερόν τε πάλιν ἀφορίζοντές τε καὶ διακρίνοντες
<span class="lb" data-page="8.30" data-line="11" id="l8.30.11"></span>ἀπὸ μὲν τῶν γεγενημένων ἤδη παθῶν τὰ γινόμενα
<span class="lb" data-page="8.30" data-line="12" id="l8.30.12"></span>μὲν ἔτι, μόνιμον δὲ οὐκ ἔχοντα τὴν κατασκευήν· ἀπὸ δὲ
<span class="lb" data-page="8.30" data-line="13" id="l8.30.13"></span>τῶν ἐν αὐτῷ τῷ πεπονθότι περιεχομένων αἰτίων τὰ διόδῳ
<span class="lb" data-page="8.30" data-line="14" id="l8.30.14"></span>μόνον αὐτῷ χρώμενα· πρόδηλον δ’ ὅτι καὶ σύνθετοί τινες ἐκ
<span class="lb" data-page="8.30" data-line="15" id="l8.30.15"></span>τῶν εἰρημένων ἔσονται τρόποι. διορίσωμεν δὲ καὶ τὰ κατὰ
<span class="lb" data-page="8.30" data-line="16" id="l8.30.16"></span>συμπάθειαν ἑτέρου μορίου γινόμενα πάθη τῶν κατὰ ἰδιοπάθειαν·
<span class="lb" data-page="8.30" data-line="17" id="l8.30.17"></span>οἰκειότερον γὰρ ἰδιοπάθειαν ὀνομάζειν, οὐχ ὡς εἴθισται ﻿
<span class="pb" data-page="8.31" id="p8.31"></span>
<span class="lb" data-page="8.31" data-line="1" id="l8.31.1"></span>τοῖς ἰατροῖς πρωτοπάθειαν, ἀντιδιαιρουμένης τῆς συμπαθείας
<span class="lb" data-page="8.31" data-line="2" id="l8.31.2"></span>τῇ ἰδιοπαθείᾳ. κυρίως οὖν ὀνομάζειν βουλόμενοι, τῇ μὲν
<span class="lb" data-page="8.31" data-line="3" id="l8.31.3"></span>πρωτοπαθείᾳ δευτεροπάθειαν ἢ ὑστεροπάθειαν ἀντικεῖσθαι
<span class="lb" data-page="8.31" data-line="4" id="l8.31.4"></span>φήσομεν, ἰδιοπάθειαν δὲ τῇ συμπαθείᾳ. καὶ συνελθεῖν γε
<span class="lb" data-page="8.31" data-line="5" id="l8.31.5"></span>δύναται πολλάκις εἰς ταὐτὸ κατὰ συμπάθειάν τε καὶ κατ’
<span class="lb" data-page="8.31" data-line="6" id="l8.31.6"></span>ἰδιοπάθειαν ἤδη νοσεῖν, ὅταν τῷ πάσχοντι μορίῳ μόνιμος
<span class="lb" data-page="8.31" data-line="7" id="l8.31.7"></span>ἐγγένηται διάθεσις· οὐ γὰρ δὴ πρωτοπαθεῖν αὐτὸ τηνικαῦτα
<span class="lb" data-page="8.31" data-line="8" id="l8.31.8"></span>φήσομεν, ἀλλὰ δευτεροπαθεῖν τε καὶ ἰδιοπαθεῖν. ἐναργῶς
<span class="lb" data-page="8.31" data-line="9" id="l8.31.9"></span>δὲ τοῦτο φαίνεται κᾀπὶ τῶν ἐκτός· ὥσπερ ὅταν ἐφ’ ἕλκει
<span class="lb" data-page="8.31" data-line="10" id="l8.31.10"></span>γενομένου μεγάλου βουβῶνος ἐν πληθωρικῷ σώματι, τὸ μὲν
<span class="lb" data-page="8.31" data-line="11" id="l8.31.11"></span>ἕλκος εἰς οὐλὴν ἀχθῇ, μένῃ δ’ ὁ βουβὼν, ἤτοι γ’ εἰς φλεγμονὴν
<span class="lb" data-page="8.31" data-line="12" id="l8.31.12"></span>ἐκπυϊσκομένην μεταβάλλων, ἢ εἰς σκιῤῥώδη διάθεσιν,
<span class="lb" data-page="8.31" data-line="13" id="l8.31.13"></span>ἣν προσαγορεύουσιν χοιράδα. κατὰ πρωτοπάθειαν μὲν οὖν
<span class="lb" data-page="8.31" data-line="14" id="l8.31.14"></span>οὐκ ἄν τις φαίη γεγονέναι τὰ τοιαῦτα νοσήματα, προηγησαμένου
<span class="lb" data-page="8.31" data-line="15" id="l8.31.15"></span>γ’ ἑτέρου πάθους, ἐφ’ ᾧ συνέστη· κατὰ συμπάθειαν
<span class="lb" data-page="8.31" data-line="16" id="l8.31.16"></span>μέντοι γενόμενα μεταπεσεῖν εἰς τοιαύτην ἰδιοπάθειαν, ὡς εἰ
<span class="lb" data-page="8.31" data-line="17" id="l8.31.17"></span>καὶ πρωτοπάθειά τις αὐτοῖς ἐξ ἀρχῆς συνέπεσεν. ἀναμνησθῶμεν
<span class="lb" data-page="8.31" data-line="18" id="l8.31.18"></span>δ’ εἰς τὰ παρόντα χρησίμως καὶ τῶν ἐν τῇ περὶ ἰατρικῶν
<span class="pb" data-page="8.32" id="p8.32"></span>
<span class="lb" data-page="8.32" data-line="1" id="l8.32.1"></span>ὀνομάτων πραγματείᾳ λελεγμένων, ἔνθα περὶ τῶν σημαινομένων
<span class="lb" data-page="8.32" data-line="2" id="l8.32.2"></span>ὁ λόγος ἦν, ἃ κακῶς συγχέουσιν οὐκ ὀλίγοι τῶν νεωτέρων
<span class="lb" data-page="8.32" data-line="3" id="l8.32.3"></span>ἰατρῶν τε καὶ φιλοσόφων. ἡ μὲν γὰρ κυριωτάτη χρῆσίς
<span class="lb" data-page="8.32" data-line="4" id="l8.32.4"></span>ἐστι τῆς πάθος φωνῆς ἀντικειμένη τῇ τῆς ἐνεργείας,
<span class="lb" data-page="8.32" data-line="5" id="l8.32.5"></span>ἐνεργεῖν μὲν λεγομένου τοῦ τὴν κίνησιν ἔχοντος ἐξ ἑαυτοῦ,
<span class="lb" data-page="8.32" data-line="6" id="l8.32.6"></span>πάσχειν δὲ τοῦ τὴν κίνησιν ἔχοντος ἐξ ἑτέρου. κινήσεως δ’
<span class="lb" data-page="8.32" data-line="7" id="l8.32.7"></span>οὔσης κατὰ γένος διττῆς, ἀλλοιώσεώς τε καὶ φορᾶς, ὅταν εἰς
<span class="lb" data-page="8.32" data-line="8" id="l8.32.8"></span>μόνιμον ἀφίκηται διάθεσιν ἡ ἀλλοίωσις, ὀνομάζεται νόσημα,
<span class="lb" data-page="8.32" data-line="9" id="l8.32.9"></span>παρὰ φύσιν οὖσα δηλονότι διάθεσις· καταχρώμενοι δ’ ἐνίοτε
<span class="lb" data-page="8.32" data-line="10" id="l8.32.10"></span>καὶ τὴν τοιαύτην διάθεσιν ὀνομάζουσιν πάθος. ὥστε ἄν τις
<span class="lb" data-page="8.32" data-line="11" id="l8.32.11"></span>ἕπηται τῇ λέξει τῶν Ἑλλήνων, πάσχειν μᾶλλον ἐρεῖ τὰ μόρια,
<span class="lb" data-page="8.32" data-line="12" id="l8.32.12"></span>καθ’ ἅπερ ἂν ὦσι κινήσεις παρὰ φύσιν, ὡς τά γε διαθέσεις
<span class="lb" data-page="8.32" data-line="13" id="l8.32.13"></span>ἔχοντα παρὰ φύσιν, ἐὰν μὲν κυρίως ὀνομάζῃ, νοσεῖν μᾶλλον
<span class="lb" data-page="8.32" data-line="14" id="l8.32.14"></span>ἢ πάσχειν ἐρεῖ, καταχρώμενος δ’ οὐ νοσεῖν μόνον, ἀλλὰ καὶ πάσχειν.
<span class="lb" data-page="8.32" data-line="15" id="l8.32.15"></span>ὅπερ δ’ ἀεὶ λέγων διατελῶ, τοῦτο καὶ νῦν ἐρῶ· κατὰ
<span class="lb" data-page="8.32" data-line="16" id="l8.32.16"></span>τὰς ἐπιστημονικὰς διδασκαλίας ἀρκεῖ τοὔνομα μόνον εἰπόντα,
<span class="lb" data-page="8.32" data-line="17" id="l8.32.17"></span>καὶ τὸ σημαινόμενον ἐξ αὐτοῦ, καθ’ ὅ τι περ ἂν ὁ διδάσκων
<span class="lb" data-page="8.32" data-line="18" id="l8.32.18"></span>ἐθέλῃ, προέρχεσθαι λοιπὸν ἐπὶ τὴν τῶν πραγμάτων ὑφήγησιν.
<span class="pb" data-page="8.33" id="p8.33"></span>
<span class="lb" data-page="8.33" data-line="1" id="l8.33.1"></span><span class="milestone ed2page" data-n="7.389" data-unit="ed2page" id="ed2page.7.389"></span>ἐγὼ δὲ διὰ τοῦτο νῦν ἐμνημόνευσα τῶν σημαινομένων,
<span class="lb" data-page="8.33" data-line="2" id="l8.33.2"></span>ὅτι πρὸς τῷ διαστρέφειν ἔνιοι τὰ πρὸς τῶν Ἑλληνικῶν φωνῶν
<span class="lb" data-page="8.33" data-line="3" id="l8.33.3"></span>δηλούμενα καὶ τοῖς καλῶς χρωμένοις ἐγκαλοῦσι. τοιοῦτοι
<span class="lb" data-page="8.33" data-line="4" id="l8.33.4"></span>δ’ εἰσὶ καὶ οἱ φάσκοντες ἐν ταῖς βεβλαμμέναις ἐνεργείαις
<span class="lb" data-page="8.33" data-line="5" id="l8.33.5"></span>μηδὲν πάσχειν ἐνίοτε τὰ μέρη, διότι μηδέπω διάθεσιν ἔχει
<span class="lb" data-page="8.33" data-line="6" id="l8.33.6"></span>μόνιμον, ὥσπερ ἐπὶ κεφαλαλγίας τῆς διὰ τοὺς ἐν τῇ γαστρὶ
<span class="lb" data-page="8.33" data-line="7" id="l8.33.7"></span>περιεχομένους χυμοὺς γινομένης. ὑπαλλάξας γὰρ ἄν τις, εἰ
<span class="lb" data-page="8.33" data-line="8" id="l8.33.8"></span>βούλοιτο περὶ τῶν ὀνομάτων ἐρίζειν, οἰκειότερον ἑρμηνεύοι,
<span class="lb" data-page="8.33" data-line="9" id="l8.33.9"></span>πάσχειν μὲν λέγων τὴν κεφαλὴν, ὅταν συμπαθῇ τῇ γαστρὶ,
<span class="lb" data-page="8.33" data-line="10" id="l8.33.10"></span>νοσεῖν δ’, ὅταν ἰδιοπαθῇ· καὶ αὐτήν γε τὴν γαστέρα πάσχειν
<span class="lb" data-page="8.33" data-line="11" id="l8.33.11"></span>μὲν, ὅταν ὑπὸ μοχθηρῶν ἐνοχλῆται χυμῶν, νοσεῖν δ’, ὅταν
<span class="lb" data-page="8.33" data-line="12" id="l8.33.12"></span>ἤτοι κατὰ δυσκρασίαν ἰδίαν, ἢ διὰ φλεγμονὴν, ἢ ἕλκος, ἢ
<span class="lb" data-page="8.33" data-line="13" id="l8.33.13"></span>ἀπόστημα, παρὰ φύσιν ἔχῃ. εἰ δ’ ὅλως τις ἐθέλοι τὰ τοιαῦτα
<span class="lb" data-page="8.33" data-line="14" id="l8.33.14"></span>διαλεκτικωτέρᾳ ἀκριβολογεῖσθαι ζητήσει, ποτὲ μὲν ἅμα
<span class="lb" data-page="8.33" data-line="15" id="l8.33.15"></span>τῷ διεφθάρθαι τὰ σιτία καὶ τῆς πέψεως τὴν ἐνέργειαν ἐρεῖ
<span class="lb" data-page="8.33" data-line="16" id="l8.33.16"></span>βεβλάφθαι, ποτὲ δ’ ἀβλαβῆ μὲν εἶναι ταύτην, διεφθάρθαι
<span class="lb" data-page="8.33" data-line="17" id="l8.33.17"></span>δ’ ἐκεῖνα. τρεῖς γὰρ αἱ πρῶται καὶ οἷον γενικώταται τῆς
<span class="pb" data-page="8.34" id="p8.34"></span>
<span class="lb" data-page="8.34" data-line="1" id="l8.34.1"></span>διαφθορᾶς τῶν σιτίων ὑπάρχουσιν αἱ διαφοραὶ, μία μὲν ἐπὶ
<span class="lb" data-page="8.34" data-line="2" id="l8.34.2"></span>νοσήμασιν ἰδίοις τῆς γαστρὸς, ἑτέρα δὲ ἐπὶ χυμοῖς μοχθηροῖς
<span class="lb" data-page="8.34" data-line="3" id="l8.34.3"></span>ἀθροιζομένοις ἐν αὐτῇ, καὶ τρίτη διὰ τὴν τῶν ἐδεσμάτων
<span class="lb" data-page="8.34" data-line="4" id="l8.34.4"></span>ποιότητα. τὰ γοῦν ἤτοι φύσει τι κνισῶδες, ἢ ὀξῶδες, ἢ
<span class="lb" data-page="8.34" data-line="5" id="l8.34.5"></span>ὅλως εὔφθαρτον ἔχοντα, καὶ τὰ τῷ τρόπῳ τῆς σκευασίας εἴς
<span class="lb" data-page="8.34" data-line="6" id="l8.34.6"></span>τινα τοιαύτην ἠγμένα διάθεσιν, εὔδηλον μὲν ὅτι διαφθείρεται
<span class="lb" data-page="8.34" data-line="7" id="l8.34.7"></span>κατὰ τὴν γαστέρα, καὶ κατὰ τοῦτ’ ἂν ἠπεπτῆσθαι λέγοιτο.
<span class="lb" data-page="8.34" data-line="8" id="l8.34.8"></span>διαφωνεῖται δὲ περὶ τοῦ πεπονθέναι τηνικαῦτα τὴν πεπτικὴν
<span class="lb" data-page="8.34" data-line="9" id="l8.34.9"></span>ἐνέργειαν ἐπ’ αὐτῶν, ἐνίων μὲν ἀπαθῆ παντάπασιν ἐν ταῖς
<span class="lb" data-page="8.34" data-line="10" id="l8.34.10"></span>τοιαύταις ἀπεψίαις εἶναι φασκόντων αὐτὴν, ἐνίων δὲ πεπονθέναι.
<span class="lb" data-page="8.34" data-line="11" id="l8.34.11"></span>καὶ μὴν καὶ τρίτη τίς ἐστι δόξα τῶν μηδ’ ἠπεπτῆσθαι
<span class="lb" data-page="8.34" data-line="12" id="l8.34.12"></span>τὰ τοιαῦτα λεγόντων, ἀλλὰ μὴ πεπέφθαι μόνον, ὡς οὐ
<span class="lb" data-page="8.34" data-line="13" id="l8.34.13"></span>ταυτὸν ὂν ἢ δι’ ἀποφάσεώς τι δηλοῦν, ἢ διὰ τῆς καλουμένης
<span class="lb" data-page="8.34" data-line="14" id="l8.34.14"></span>ὑπὸ τῶν διαλεκτικῶν στερητικῆς φωνῆς. κατὰ τὴν αὐτὴν ἔννοιαν,
<span class="lb" data-page="8.34" data-line="15" id="l8.34.15"></span>οἶμαι, καὶ ὁ Ἐρασίστρατος ἔλεγε τὰ γίγαρτα καὶ τὰ
<span class="lb" data-page="8.34" data-line="16" id="l8.34.16"></span>σήσαμα καὶ πάντα τὰ διαχωρούμενα παντάπασιν ἄσηπτά τε
<span class="lb" data-page="8.34" data-line="17" id="l8.34.17"></span>καὶ ἀμετάβλητα μηδεμίαν ἐνδείκνυσθαι τῷ ζώῳ γεγενημένην
<span class="lb" data-page="8.34" data-line="18" id="l8.34.18"></span>ἀπεψίαν, ἀλλ’ αὐτὸ δὴ τοῦτο, μὴ πεπέφθαι, μόνον.
</p>
          </article>

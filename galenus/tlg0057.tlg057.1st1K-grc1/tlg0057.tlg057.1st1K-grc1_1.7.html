<article xmlns="http://www.w3.org/1999/xhtml" id="urn:cts:greekLit:tlg0057.tlg057.1st1K-grc1:1.7">
<span class="pb page1" data-page="8.66" id="p8.66"></span>
<span class="milestone ed1page page1" data-n="3.259" data-unit="ed1page" id="ed1page.3.259"></span>
<span class="milestone ed2page page1" data-n="7.400" data-unit="ed2page" id="ed2page.7.400"></span>
            <p>
<span class="lb" data-page="8.66" data-line="9" id="l8.66.9"></span>Καὶ διαφέρει πάμπολυ κατὰ τοῦτο τὰ φυσικὰ
<span class="lb" data-page="8.66" data-line="10" id="l8.66.10"></span>τῶν ψυχικῶν ὀργάνων, εἴγε τοῖς μὲν φυσικοῖς ἐδείχθη
<span class="lb" data-page="8.66" data-line="11" id="l8.66.11"></span>σύμφυτος ἡ τῆς ἐνεργείας δύναμις οὖσα, τοῖς ψυχικοῖς δὲ
<span class="lb" data-page="8.66" data-line="12" id="l8.66.12"></span>ἀπὸ τῆς ἀρχῆς ἐπιῤῥεῖν ὁμοίως ἡλιακῷ φωτί. καθάπερ
<span class="lb" data-page="8.66" data-line="13" id="l8.66.13"></span>οὖν ἡ μαγνῆτις λίθος ἐν ἑαυτῇ δύναμιν ἔχει, καθ’ ἣν
<span class="lb" data-page="8.66" data-line="14" id="l8.66.14"></span>ἕλκει τὸν σίδηρον, οὕτω καὶ τῶν φυσικῶν ὀργάνων ἕκαστον,
<span class="lb" data-page="8.66" data-line="15" id="l8.66.15"></span>ὥστε εἴπερ ἦν μόνιμος αὐτῶν ἡ οὐσία, μηδὲν δεῖσθαι
<span class="lb" data-page="8.66" data-line="16" id="l8.66.16"></span>μήτ’ ἀρτηριῶν μήτε φλεβῶν· ἐπεὶ δὲ καὶ τρέφεσθαι
<span class="lb" data-page="8.66" data-line="17" id="l8.66.17"></span>δεῖται, καὶ τὴν συμμετρίαν φυλάττειν τῆς ἐμφύτου θερμασίας,
<span class="lb" data-page="8.66" data-line="18" id="l8.66.18"></span>διὰ τοῦτ’ αὐτοῖς ἐδέησε φλεβῶν καὶ ἀρτηριῶν.
<span class="pb" data-page="8.67" id="p8.67"></span>
<span class="lb" data-page="8.67" data-line="1" id="l8.67.1"></span>οἱ δὲ μύες ἕνεκα μὲν τοῦ φυλάττεσθαι τὴν οὐσίαν αὑτῶν,
<span class="lb" data-page="8.67" data-line="2" id="l8.67.2"></span>ὡσαύτως δέονται φυσικοῖς τοῖς ὀργάνοις ἀρτηριῶν καὶ φλεβῶν·
<span class="lb" data-page="8.67" data-line="3" id="l8.67.3"></span>ὅτι δ’ οὐκ ἔχουσι σύμφυτον αἰσθήσεώς τε καὶ κινήσεως
<span class="lb" data-page="8.67" data-line="4" id="l8.67.4"></span>ἀρχὴν, διὰ τοῦτο τῶν νεύρων ἀεὶ χρῄζουσι, χορηγούντων
<span class="lb" data-page="8.67" data-line="5" id="l8.67.5"></span>αὐτοῖς ταῦτα, καθάπερ ὁ ἥλιος τὴν αὐγὴν ἅπασιν
<span class="lb" data-page="8.67" data-line="6" id="l8.67.6"></span>οἷς φωτίζει. καὶ διὰ τοῦτό γε μόνον τοῖς αἰσθανομένοις
<span class="lb" data-page="8.67" data-line="7" id="l8.67.7"></span>τε καὶ κινουμένοις μορίοις συμβαίνει, μηδὲν ἐνίοτε βεβλαμμένοις
<span class="lb" data-page="8.67" data-line="8" id="l8.67.8"></span>αὐτοῖς, ὅμως ἀπολλύναι τὴν ἐνέργειαν· οὐ μὴν τοῖς
<span class="lb" data-page="8.67" data-line="9" id="l8.67.9"></span>φυσικοῖς ὀργάνοις τοῦτό γε συμπίπτειν εἴωθεν, ἀλλ’ ἀεὶ
<span class="lb" data-page="8.67" data-line="10" id="l8.67.10"></span>τῆς κατὰ τὴν ἐνέργειαν βλάβης αὐτὰ πάσχει πρότερα. καὶ
<span class="lb" data-page="8.67" data-line="11" id="l8.67.11"></span>μέντοι καὶ τοῖς ψυχικοῖς ὀργάνοις ἅπασιν ἡ φυσικὴ διοίκησις
<span class="lb" data-page="8.67" data-line="12" id="l8.67.12"></span>ὑπάρχει, καὶ χρῄζουσί γε καὶ αὐτὰ τῆς τῶν ἀρτηριῶν
<span class="lb" data-page="8.67" data-line="13" id="l8.67.13"></span>καὶ φλεβῶν ἐπικουρίας φυλάττειν τὴν οὐσίαν αὐτῶν· καὶ
<span class="lb" data-page="8.67" data-line="14" id="l8.67.14"></span>χρὴ σκοπεῖσθαί σε μάλιστα καὶ διορίζεσθαι, τίνα μὲν ὡς
<span class="lb" data-page="8.67" data-line="15" id="l8.67.15"></span>ψυχικοῖς, τίνα δὲ ὡς φυσικοῖς συμβαίνει τοῖς ὀργάνοις·
<span class="lb" data-page="8.67" data-line="16" id="l8.67.16"></span>οἷον ὅτι τὸ μὲν ἀλλοιοῦσθαι, φέρε εἰπεῖν, ὑπὸ τῶν ὁμιλούντων
<span class="lb" data-page="8.67" data-line="17" id="l8.67.17"></span>αὐτοῖς, ὡς φυσικοῖς· τὸ δ’ αἰσθάνεσθαι τῆς ἀλλοιώσεως,
<span class="lb" data-page="8.67" data-line="18" id="l8.67.18"></span>ὡς ψυχικοῖς· οὕτω γοῦν καὶ κατὰ τοὺς ὀφθαλμοὺς
<span class="pb" data-page="8.68" id="p8.68"></span>
<span class="lb" data-page="8.68" data-line="1" id="l8.68.1"></span>γίνεται πολλάκις. οἱ γὰρ ἀπὸ τῆς γαστρὸς ἀτμοὶ πάντως
<span class="lb" data-page="8.68" data-line="2" id="l8.68.2"></span>ἀλλοιοῦσιν αὐτοὺς, οὐ μὴν αἰσθάνονταί γε τῆς οὕτω μικρᾶς
<span class="lb" data-page="8.68" data-line="3" id="l8.68.3"></span>ἀλλοιώσεως ἅπαντες, εἰ μὴ καὶ τὴν αἰσθητικὴν δύναμιν ἔχοιεν
<span class="lb" data-page="8.68" data-line="4" id="l8.68.4"></span>ἀκριβῆ· λέγω δὲ ἀκριβῆ τὴν καὶ τὰ σμικρότατα βλέπουσαν.
</p>
          </article>

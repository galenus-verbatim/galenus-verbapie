<article xmlns="http://www.w3.org/1999/xhtml" id="urn:cts:greekLit:tlg0057.tlg057.1st1K-grc1:2.1">
<span class="pb page1" data-page="8.69" id="p8.69"></span>
<span class="milestone ed1page page1" data-n="3.259" data-unit="ed1page" id="ed1page.3.259"></span>
<span class="milestone ed2page page1" data-n="7.400" data-unit="ed2page" id="ed2page.7.400"></span>
            <h2>ΓΑΛΗΝΟΥ ΠΕΡΙ ΤΩΝ ΠΕΠΟΝΘΟΤΩΝ
<br></br>ΤΟΠΩΝ ΒΙΒΛΙΟΝ Β.
</h2>
            <p>
<span class="lb" data-page="8.69" data-line="1" id="l8.69.1"></span>Πρόκειται μὲν, ὡς Ἐρασίστρατος ἀεὶ παρακελεύεται,
<span class="lb" data-page="8.69" data-line="2" id="l8.69.2"></span>γυμνάζειν τὸν λογισμὸν εἴς τε τἄλλα τῆς τέχνης
<span class="lb" data-page="8.69" data-line="3" id="l8.69.3"></span>ἔργα καὶ τὰ νῦν ἡμῖν προκείμενα περὶ τὰς διαγνώσεις τῶν
<span class="lb" data-page="8.69" data-line="4" id="l8.69.4"></span>πεπονθότων τόπων. εἰσὶ δὲ τρεῖς τρόποι γυμνασίου κατ’
<span class="lb" data-page="8.69" data-line="5" id="l8.69.5"></span>αὐτά· πρῶτος μὲν ὁ καθ’ ἕκαστον τῶν μορίων τοῦ σώματος,
<span class="lb" data-page="8.69" data-line="6" id="l8.69.6"></span>ἃ τόπους ὀνομάζουσι· δεύτερος δὲ ὁ κατὰ τὰς αἰτίας τε καὶ
<span class="lb" data-page="8.69" data-line="7" id="l8.69.7"></span>διαθέσεις· καὶ τρίτος ὁ κατὰ τὰς τῶν συμπτωμάτων διαφοράς.
<span class="lb" data-page="8.69" data-line="8" id="l8.69.8"></span>ὁ μὲν οὖν κατὰ τοὺς τόπους ἐστὶ τοιόσδε τις· ἐγκεφάλου
<span class="lb" data-page="8.69" data-line="9" id="l8.69.9"></span>πάσχοντος ἴδια συμπτώματα ταυτὶ, γαστρὸς πασχούσης
<span class="pb" data-page="8.70" id="p8.70"></span>
<span class="lb" data-page="8.70" data-line="1" id="l8.70.1"></span>ἴδια ταυτὶ, κώλου πάσχοντος ἴδια ταυτὶ, καθ’ ἕκαστόν
<span class="lb" data-page="8.70" data-line="2" id="l8.70.2"></span>τε τῶν ἄλλων ὁμοίως. ὁ δ’ ἀπὸ τῶν διαθέσεών τε καὶ τῶν
<span class="lb" data-page="8.70" data-line="3" id="l8.70.3"></span>αἰτίων· φλεγμονῆς μὲν ἴδια ταῦτ’ ἐστὶ συμπτώματα· σκίῤῥου
<span class="lb" data-page="8.70" data-line="4" id="l8.70.4"></span>δὲ ταῦτα· καὶ ψύξεως μὲν ταῦτα· πλήθους δὲ ταῦτα, καὶ
<span class="lb" data-page="8.70" data-line="5" id="l8.70.5"></span>διαφθορᾶς ταυτί. κατὰ δὲ τὰ συμπτώματα· τὸ μὲν ἄλγημα
<span class="lb" data-page="8.70" data-line="6" id="l8.70.6"></span>τόδε τῶνδε τῶν διαθέσεών ἐστι δηλωτικὸν ἢ τῶνδε τῶν τόπων,
<span class="lb" data-page="8.70" data-line="7" id="l8.70.7"></span>ἡ δὲ βὴξ τῶνδε· καὶ κατὰ τὸν αὐτὸν τρόπον ἔμετος,
<span class="lb" data-page="8.70" data-line="8" id="l8.70.8"></span>αἱμοῤῥαγία, διάῤῥοια, σπασμὸς, ῥῖγος, φρίκη, παραφροσύνη.
<span class="lb" data-page="8.70" data-line="9" id="l8.70.9"></span>διοριζομένων γὰρ οὕτως ἀπ’ ἀλλήλων ἀπάντων αὐτῶν,
<span class="lb" data-page="8.70" data-line="10" id="l8.70.10"></span>εὐφωρότατον ἔσται τὸ καλῶς καὶ τὸ κακῶς λεγόμενον.
<span class="lb" data-page="8.70" data-line="11" id="l8.70.11"></span>ὅτι δ’ οὕτως ἔχει ταῦτα, μαθήσῃ σαφῶς ἐφ’ ἑκάστου
<span class="lb" data-page="8.70" data-line="12" id="l8.70.12"></span>σκοπούμενος.
</p>
          </article>

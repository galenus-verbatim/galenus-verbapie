<article xmlns="http://www.w3.org/1999/xhtml" id="urn:cts:greekLit:tlg0057.tlg057.1st1K-grc1:2.3">
<span class="pb page1" data-page="8.75" id="p8.75"></span>
<span class="milestone ed1page page1" data-n="3.260" data-unit="ed1page" id="ed1page.3.260"></span>
<span class="milestone ed2page page1" data-n="7.403" data-unit="ed2page" id="ed2page.7.403"></span>
            <p>
<span class="lb" data-page="8.75" data-line="1" id="l8.75.1"></span>Καὶ τοίνυν καὶ τὸ σφύζειν ἀνωδύνως
<span class="lb" data-page="8.75" data-line="2" id="l8.75.2"></span>ὑπάρχει μόναις ταῖς ἀρτηρίαις, ὑγιαίνοντος τοῦ ζώου· φλεγμονῆς
<span class="lb" data-page="8.75" data-line="3" id="l8.75.3"></span>δὲ μεγάλης γενομένης, ἢ ἐρυσιπέλατος, ἢ ἀποστήματος,
<span class="lb" data-page="8.75" data-line="4" id="l8.75.4"></span>αἰσθανόμεθα σὺν ὀδύνῃ τοῦ σφυγμοῦ τῶν ἀρτηριῶν,
<span class="lb" data-page="8.75" data-line="5" id="l8.75.5"></span>ἔμπροσθεν ὅθ’ ὑγίαινε τὸ σῶμα μὴ ὅτι μετ’ ὀδύνης, ἀλλὰ
<span class="lb" data-page="8.75" data-line="6" id="l8.75.6"></span>μηδὲ χωρὶς ταύτης αἰσθανόμενοι. ἔστι γὰρ δὴ τὸ συμβαῖνον
<span class="lb" data-page="8.75" data-line="7" id="l8.75.7"></span>τοιόνδε. τὰ φλεγμαίνοντα μόρια κατὰ δύο τούτους καιροὺς
<span class="lb" data-page="8.75" data-line="8" id="l8.75.8"></span>ὀδυνᾶται μεγάλως, ὅταν τε πρὸς τὰς κινήσεις ἄγηται
<span class="lb" data-page="8.75" data-line="9" id="l8.75.9"></span>καὶ ὅταν θλίβηται πρός τινων. ἐπειδὰν οὖν ὅλος ὁ μῦς φλεγμαίνῃ,
<span class="lb" data-page="8.75" data-line="10" id="l8.75.10"></span>κατὰ διττὸν τρόπον ὀδύνης αἰσθανόμεθα, διαστελλομένων
<span class="lb" data-page="8.75" data-line="11" id="l8.75.11"></span>τῶν ἀρτηριῶν, ὅτι τε κινοῦνται καὶ ὅτι θλίβουσί τε
<span class="lb" data-page="8.75" data-line="12" id="l8.75.12"></span>ἅμα τὴν περικειμένην σάρκα καὶ θλίβονται πρὸς αὐτῆς.
<span class="lb" data-page="8.75" data-line="13" id="l8.75.13"></span>οὗτος μὲν ὁ τρόπος ἐστὶ τοῦ κατὰ τὰ φλεγμαίνοντα μόρια
<span class="lb" data-page="8.75" data-line="14" id="l8.75.14"></span>σφυγμοῦ, καὶ τοῦτον μόνον ἐκάλουν οἱ παλαιότατοι σφυγμὸν,
<span class="lb" data-page="8.75" data-line="15" id="l8.75.15"></span>ὕστερον δὲ καὶ πᾶσαν αἰσθητὴν κίνησιν ἀρτηριῶν ὡσαύτως
<span class="lb" data-page="8.75" data-line="16" id="l8.75.16"></span>ὠνόμασαν. οὐ μὴν ἀχώριστόν γε μυῶν πασχόντων, ἢ
<span class="lb" data-page="8.75" data-line="17" id="l8.75.17"></span>ὅλως ἴδιόν ἐστι τὸ ναρκῶδες σφύζειν, ὅτι μηδὲ τὸ σφύζειν
<span class="lb" data-page="8.75" data-line="18" id="l8.75.18"></span>ὅλως, τοῦ σφυγμοῦ δηλοῦντος, ὡς εἴρηται, τὸ μετ’ ὀδύνης·
<span class="pb" data-page="8.76" id="p8.76"></span>
<span class="lb" data-page="8.76" data-line="1" id="l8.76.1"></span>ἔν τε γὰρ τοῖς σκίῤῥοις καὶ τοῖς ἰδίως οἰδήμασιν προσαγορευομένοις
<span class="lb" data-page="8.76" data-line="2" id="l8.76.2"></span>ἔν τε ταῖς χωρὶς ὄγκου δυσκρασίαις ἀνώδυνός
<span class="lb" data-page="8.76" data-line="3" id="l8.76.3"></span>ἐστιν ἡ τῶν ἀρτηριῶν κίνησις· ἔν τε τοῖς φλεγμονώδεσι πάθεσιν
<span class="lb" data-page="8.76" data-line="4" id="l8.76.4"></span>οὐκ ἀεὶ μετ’ ὀδύνης, ἀλλ’ ὅταν μείζω γένηται· καὶ
<span class="lb" data-page="8.76" data-line="5" id="l8.76.5"></span>μὴν καὶ χωρὶς μυὸς αὐτὴ καθ’ ἑαυτὴν ἡ ἀρτηρία φλεγμονῶδες
<span class="lb" data-page="8.76" data-line="6" id="l8.76.6"></span>πάθος παθοῦσα μετ’ ὀδύνης σφύζει· λέγω δὲ δηλονότι φλεγμονῶδες
<span class="lb" data-page="8.76" data-line="7" id="l8.76.7"></span>πάθος, ἵνα συνεπινοῆται τῇ φλεγμονῇ τά τ’ ἐρυσιπέλατα
<span class="lb" data-page="8.76" data-line="8" id="l8.76.8"></span>καὶ τὰ ἀποστήματα. τῶν οὖν τοιούτων παθῶν
<span class="lb" data-page="8.76" data-line="9" id="l8.76.9"></span>μειζόνων γενομένων σύμπτωμ’ ἐστὶν τὸ σφύζειν· εἰ δέ γε ναρκώδης
<span class="lb" data-page="8.76" data-line="10" id="l8.76.10"></span>ποτ’ ἐπ’ αὐτῶν ὁ σφυγμὸς φαίνοιτο γινόμενος, αὐτῷ
<span class="lb" data-page="8.76" data-line="11" id="l8.76.11"></span>δηλονότι τῷ κάμνοντι, τούτῳ γὰρ δὴ καὶ τὸ τῆς νάρκης πάθος
<span class="lb" data-page="8.76" data-line="12" id="l8.76.12"></span>ἐστὶν αἰσθητόν· <span class="milestone ed2page" data-n="7.404" data-unit="ed2page" id="ed2page.7.404"></span>ἰστέον εἶναι τηνικαῦτα διάθεσιν
<span class="lb" data-page="8.76" data-line="13" id="l8.76.13"></span>ἐν τοῖς κατὰ τὸν μῦν νεύροις, ἐπὶ παράλυσιν αὐτῶν ἀφικνουμένων·
<span class="lb" data-page="8.76" data-line="14" id="l8.76.14"></span>ἡ μὲν γὰρ ναρκώδης διάθεσις ἐν τῷ μεταξὺ παραλύσεώς
<span class="lb" data-page="8.76" data-line="15" id="l8.76.15"></span>τ’ ἐστὶ καὶ τῆς ὑγιεινῆς καταστάσεως. ὁ δὲ σὺν ἀλγήματι
<span class="lb" data-page="8.76" data-line="16" id="l8.76.16"></span>σφυγμὸς ἕπεται φλεγμονώδεσι πάθεσιν ἀξιολόγοις, ἐπ’
<span class="lb" data-page="8.76" data-line="17" id="l8.76.17"></span>αὐτῶν μὲν ἀεὶ τῶν ἀρτηριῶν, ἤδη δὲ καὶ τῶν περιεχόντων
<span class="lb" data-page="8.76" data-line="18" id="l8.76.18"></span>αὐτὰς σωμάτων, ὅταν ὑπὸ στενοχωρίας θλίβωσιν αὐτὰ καὶ
<span class="pb" data-page="8.77" id="p8.77"></span>
<span class="lb" data-page="8.77" data-line="1" id="l8.77.1"></span>οἷον πλήττωσι διαστελλόμεναι, τοῦ πάσχοντος μέρους αἰσθάνεσθαι
<span class="lb" data-page="8.77" data-line="2" id="l8.77.2"></span>πεφυκότος. οὔτ’ οὖν ἐν περιπνευμονίᾳ γενήσεται πόνος
<span class="lb" data-page="8.77" data-line="3" id="l8.77.3"></span>σφυγματώδης οὔτ’ ἐν πλευρίτιδι διὰ τὴν τῶν μορίων
<span class="lb" data-page="8.77" data-line="4" id="l8.77.4"></span>φύσιν· ὁ μὲν γὰρ πνεύμων ἀναίσθητος, ἡ πλευρῖτις δὲ νόσημ’
<span class="lb" data-page="8.77" data-line="5" id="l8.77.5"></span>ἐστὶ τοῦ τὰς πλευρὰς ὑπεζωκότος ὑμένος, ὃς ἐν οἷς μὲν
<span class="lb" data-page="8.77" data-line="6" id="l8.77.6"></span>ὁμιλεῖ τοῖς ὀστοῖς, ἐξ ἀνάγκης θλίβεται, τὸ μεταξὺ δὲ πᾶν
<span class="lb" data-page="8.77" data-line="7" id="l8.77.7"></span>ἄθλιπτόν τ’ ἐστὶν αὐτοῦ καὶ μόνον τῷ λόγῳ τῆς φλεγμονῆς
<span class="lb" data-page="8.77" data-line="8" id="l8.77.8"></span>ὀδυνώμενον. ἐν τούτῳ τῷ χωρίῳ καὶ ἀρτηρίαι εἰσὶν αἱ κατὰ
<span class="lb" data-page="8.77" data-line="9" id="l8.77.9"></span>τὰ μεσοπλεύρια καλούμενα τεταγμέναι, κατά τε τὰ παχέα καὶ
<span class="lb" data-page="8.77" data-line="10" id="l8.77.10"></span>χαλαρὰ μέρη τῶν πλευρῶν, ἐν βάθει τε κείμεναι μᾶλλον, ὡς
<span class="lb" data-page="8.77" data-line="11" id="l8.77.11"></span>μὴ ψαύειν τοῦ τὰς πλευρὰς ὑπεζωκότος χιτῶνος. οὔτ’ οὖν
<span class="lb" data-page="8.77" data-line="12" id="l8.77.12"></span>μετ’ ὀδύνης οὔθ’ ὅλως αἰσθητὴ τῷ κάμνοντι τῶν ἀρτηριῶν
<span class="lb" data-page="8.77" data-line="13" id="l8.77.13"></span>τούτων ἐν ταῖς πλευρίτισιν ἡ κίνησις ἔσται· φλεγμαινόντων
<span class="lb" data-page="8.77" data-line="14" id="l8.77.14"></span>μέντοι ποτε τῶν ἐν τοῖς μεσοπλευρίοις μυῶν, ὀδυνηρὰν
<span class="lb" data-page="8.77" data-line="15" id="l8.77.15"></span>ἀνάγκη γενέσθαι τὴν διαστολὴν τῶν ἀρτηριῶν, καὶ διὰ τοῦτο
<span class="lb" data-page="8.77" data-line="16" id="l8.77.16"></span>κατάφωρον αὐτῷ τῷ κάμνοντι· καὶ κατὰ τὸ μέγεθος τὸ τῆς
<span class="lb" data-page="8.77" data-line="17" id="l8.77.17"></span>φλεγμονῆς αἰσθήσεται τοῦ κατ’ αὐτὴν σφυγμοῦ· καὶ διὰ
<span class="lb" data-page="8.77" data-line="18" id="l8.77.18"></span>τοῦτό γε ἐπὶ τοῖς σφοδροτάτοις σφυγμοῖς ἐκπυΐσκεται τὰ
<span class="pb" data-page="8.78" id="p8.78"></span>
<span class="lb" data-page="8.78" data-line="1" id="l8.78.1"></span>φλεγμαίνοντα μόρια, μεγάλαις φλεγμοναῖς ἑπομένης τῆς ἐκπυήσεως.
<span class="lb" data-page="8.78" data-line="2" id="l8.78.2"></span>ἐξ οὖν τῶν εἰρημένων δῆλον ἤδη, ὡς ὁ σφυγμώδης
<span class="lb" data-page="8.78" data-line="3" id="l8.78.3"></span>τε καὶ σφυγματώδης ὀνομαζόμενος ὑπὸ τῶν ἰατρῶν πόνος
<span class="lb" data-page="8.78" data-line="4" id="l8.78.4"></span>ἐν πάθεσί τε γίγνεται φλεγμονώδεσι καὶ σώμασιν αἰσθητικοῖς·
<span class="lb" data-page="8.78" data-line="5" id="l8.78.5"></span>κατὰ μὲν αὐτοπάθειαν, ἢ ἰδιοπάθειαν, ἢ πρωτοπάθειαν
<span class="lb" data-page="8.78" data-line="6" id="l8.78.6"></span>ἐν ἀρτηρίαις, ὀνομαζέτω γὰρ ἕκαστος ὡς ἂν ἐθέλῃ·
<span class="lb" data-page="8.78" data-line="7" id="l8.78.7"></span>κατὰ δὲ τὴν ἐκ τῆς θλίψεως τῶν ψαυόντων κοινωνίαν ἐν
<span class="lb" data-page="8.78" data-line="8" id="l8.78.8"></span>τοῖς ἄλλοις ἅπασιν αἰσθητικοῖς.
</p>
          </article>

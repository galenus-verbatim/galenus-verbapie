<article xmlns="http://www.w3.org/1999/xhtml" id="urn:cts:greekLit:tlg0057.tlg057.1st1K-grc1:2.5">
<span class="pb page1" data-page="8.79" id="p8.79"></span>
<span class="milestone ed1page page1" data-n="3.261" data-unit="ed1page" id="ed1page.3.261"></span>
<span class="milestone ed2page page1" data-n="7.404" data-unit="ed2page" id="ed2page.7.404"></span>
            <p>
<span class="lb" data-page="8.79" data-line="11" id="l8.79.11"></span><span class="milestone ed2page" data-n="7.405" data-unit="ed2page" id="ed2page.7.405"></span>Οἱ δ’ ἄλλοι πόνοι τισὶ μὲν ὑπάρχουσι
<span class="lb" data-page="8.79" data-line="12" id="l8.79.12"></span>μορίοις, τισὶ δ’ οὔ. μεμνῆσθαι γοῦν αὐτῶν ἀεὶ χρὴ, καὶ
<span class="lb" data-page="8.79" data-line="13" id="l8.79.13"></span>γιγνώσκοντα τὴν φύσιν ἑκάστου τῶν τόπων ἐπισκοπεῖσθαι,
<span class="lb" data-page="8.79" data-line="14" id="l8.79.14"></span>τίνας μὲν ἐγχωρεῖ δέξασθαι τρόπους ὀδύνης, τίνας δ’ οὔ.
<span class="lb" data-page="8.79" data-line="15" id="l8.79.15"></span>λέγωμεν οὖν αὖθις αὐτοὺς ἀναλαβόντες. εἷς μὲν τρόπος
<span class="lb" data-page="8.79" data-line="16" id="l8.79.16"></span>ὀδύνης ἐστὶν ὁ κατὰ τὴν ἀνώμαλον δυσκρασίαν ἐν αὐτῷ τῷ
<span class="lb" data-page="8.79" data-line="17" id="l8.79.17"></span>πάσχοντι μορίῳ συνιστάμενος, εἰ καὶ μηδενὸς ψαύοι τῶν ἔξωθεν·
<span class="lb" data-page="8.79" data-line="18" id="l8.79.18"></span>ἕτερος δ’ ὁ κατὰ τὴν τάσιν οὐκ ἔτ’ ἴδιος μόνου τοῦ
<span class="pb" data-page="8.80" id="p8.80"></span>
<span class="lb" data-page="8.80" data-line="1" id="l8.80.1"></span>πάσχοντος, ἀλλ’ ἔστιν ὅτε καὶ διὰ τὰ πλησιάζοντα γινόμενος·
<span class="lb" data-page="8.80" data-line="2" id="l8.80.2"></span>ἄλλος δ’ ἐκ τῶν ψαυόντων μόνον ὁρμώμενος εἰς τὸ πάσχον,
<span class="lb" data-page="8.80" data-line="3" id="l8.80.3"></span>ὅταν ἤτοι θλιβόμενον, ἢ θλώμενον, ἢ τιτρωσκόμενον ὑπό
<span class="lb" data-page="8.80" data-line="4" id="l8.80.4"></span>τινος τῶν προσπιπτόντων ὀδυνᾶται. ὅ γε μὴν ἐκ τοῦ κινεῖσθαι
<span class="lb" data-page="8.80" data-line="5" id="l8.80.5"></span>τρόπος τῆς ὀδύνης διὰ μέσου τινὸς ἑτέρου τὴν ὀδύνην
<span class="lb" data-page="8.80" data-line="6" id="l8.80.6"></span>ἐργάζεται, καθάπερ ἐπὶ τῆς ἀρτηρίας ὀλίγῳ πρότερον ἐλέγετο·
<span class="lb" data-page="8.80" data-line="7" id="l8.80.7"></span>καὶ γὰρ τείνεται τὸ κινούμενον ἐξ αὐτοῦ καὶ θλίβεταί
<span class="lb" data-page="8.80" data-line="8" id="l8.80.8"></span>ποτε καὶ θλᾶταί τε καὶ τιτρώσκεται προσπῖπτον τοῖς πλησιάζουσιν·
<span class="lb" data-page="8.80" data-line="9" id="l8.80.9"></span>εἰ δὲ μηδενὶ προσπίπτοι, τῷ τείνεσθαι μόνον τὴν
<span class="lb" data-page="8.80" data-line="10" id="l8.80.10"></span>ὀδύνην ἐξ ἀνάγκης ἔχει· ὡς τά γ’ ὑφ’ ἑτέρων ὅλα κινούμενα,
<span class="lb" data-page="8.80" data-line="11" id="l8.80.11"></span>μηδενὸς ἔξωθεν αὐτῶν ἐπιψαύοντος, οὐδεμίαν ὀδύνην ἐπικτᾶται
<span class="lb" data-page="8.80" data-line="12" id="l8.80.12"></span>παρὰ τὴν ἀναγκαίαν. πολλάκις δ’ ἐν ἑτέροις εἰρηκὼς
<span class="lb" data-page="8.80" data-line="13" id="l8.80.13"></span>οἶδα δύο τοὺς πρώτους τρόπους ὀδύνης, ἀθρόαν ἀλλοίωσιν
<span class="lb" data-page="8.80" data-line="14" id="l8.80.14"></span>κράσεως καὶ συνεχείας λύσιν, οἷς οὐ μάχεται τὰ νῦν εἰρημένα.
<span class="lb" data-page="8.80" data-line="15" id="l8.80.15"></span>καὶ γὰρ τὸ τεινόμενον καὶ τὸ θλιβόμενον καὶ τὸ
<span class="lb" data-page="8.80" data-line="16" id="l8.80.16"></span>θλώμενον καὶ τὸ τιτρωσκόμενον ὀδυνᾶται, λυομένης τῆς
<span class="lb" data-page="8.80" data-line="17" id="l8.80.17"></span>συνεχείας αὐτοῦ. οὐδὲ γὰρ ὅταν ὑπὸ βελόνης τιτρώσκηταί τις,
<span class="lb" data-page="8.80" data-line="18" id="l8.80.18"></span>ἕτερον πάθος. πάσχει τοῦ γινομένου κατὰ τὴν ὑπὸ δριμέος
<span class="pb" data-page="8.81" id="p8.81"></span>
<span class="lb" data-page="8.81" data-line="1" id="l8.81.1"></span>χυμοῦ διάβρωσιν· ἐν ἑκατέρῳ γέ τοι τῷ πάθει διαφθείρεται
<span class="lb" data-page="8.81" data-line="2" id="l8.81.2"></span>τὸ συνεχές. οὐχ ὡσαύτως οὖν ὅ τε δακνώδης χυμὸς ὀδύνην
<span class="lb" data-page="8.81" data-line="3" id="l8.81.3"></span>ἐργάζεται καὶ ὁ πολύς· ἀλλ’ ὁ μὲν τῷ διαβιβρώσκειν, ὁ δὲ
<span class="lb" data-page="8.81" data-line="4" id="l8.81.4"></span>τῷ διατείνειν, ὥσπερ καὶ τὸ φυσῶδες πνεῦμα, κᾀν ταῖς ἰσχουρίαις
<span class="lb" data-page="8.81" data-line="5" id="l8.81.5"></span>τὸ οὖρον. ἐν ἐρυσιπέλασί τε καὶ φλεγμοναῖς καὶ ὅλως
<span class="lb" data-page="8.81" data-line="6" id="l8.81.6"></span>τοῖς φλεγμονώδεσι πάθεσιν οὐ τῷ τείνεσθαι μόνον ἐπὶ τῇ
<span class="lb" data-page="8.81" data-line="7" id="l8.81.7"></span>πληρώσει πονοῦσιν, ἀλλὰ καὶ τῇ δυσκρασίᾳ, οὐ σμικρὰν οὐδ’
<span class="lb" data-page="8.81" data-line="8" id="l8.81.8"></span>αὐτῆς δύναμιν ἐχούσης πρὸς ὀδύνης γένεσιν, ὡς δηλοῦσιν οἱ
<span class="lb" data-page="8.81" data-line="9" id="l8.81.9"></span>ἐξ ὁδοιπορίας ἐν χειμῶνι σφοδρῷ θάλπειν ἀθρόως παρὰ πυρὶ
<span class="lb" data-page="8.81" data-line="10" id="l8.81.10"></span>τὰς χεῖρας ἐπιχειρήσαντες· ἀφορήτου γὰρ τινος ὀδύνης αἰσθάνονται,
<span class="lb" data-page="8.81" data-line="11" id="l8.81.11"></span>καὶ μάλιστα κατὰ τὰς ῥίζας τῶν ὀνύχων. οἶδα δὲ
<span class="lb" data-page="8.81" data-line="12" id="l8.81.12"></span>καὶ ἐμαυτῷ ποτε συμβᾶσαν ὀδύνην, ὡς τρυπάνῳ δοκεῖν διατιτρᾶσθαι
<span class="lb" data-page="8.81" data-line="13" id="l8.81.13"></span>κατὰ τὸ βάθος τῆς κοιλίας ἐν ἐκείνῳ μάλιστα τῷ
<span class="lb" data-page="8.81" data-line="14" id="l8.81.14"></span>χωρίῳ, καθ’ ὃ τοὺς ἀπὸ τῶν νεφρῶν ἐπὶ τὴν κύστιν οὐρητῆρας
<span class="lb" data-page="8.81" data-line="15" id="l8.81.15"></span>ἐκτεταμένους ἴσμεν· εἶτ’ ἐνεθέντος πηγανίνου ἐλαίου, μικρὸν
<span class="lb" data-page="8.81" data-line="16" id="l8.81.16"></span>ὕστερον ἀποκρῖναι προθυμηθεὶς αὐτὸ, συνεξέκρινα μετὰ
<span class="lb" data-page="8.81" data-line="17" id="l8.81.17"></span>σφοδροτάτης ὀδύνης τὸν ὑαλώδη προσαγορευόμενον ὑπὸ Πραξαγόρου
<span class="lb" data-page="8.81" data-line="18" id="l8.81.18"></span>χυμὸν, ὃς ὑάλῳ κεχυμένῃ προσέοικεν τὴν χροιὰν καὶ
<span class="pb" data-page="8.82" id="p8.82"></span>
<span class="lb" data-page="8.82" data-line="1" id="l8.82.1"></span>τὴν σύστασιν· ἐθεασάμην δ’ αὐτὸ τοῦτο καὶ ἄλλοις συμβάν.
<span class="lb" data-page="8.82" data-line="2" id="l8.82.2"></span>ὅτι δὲ ψυχρότατος ὁ χυμὸς οὗτός ἐστιν, εἴρηται μὲν δήπου
<span class="lb" data-page="8.82" data-line="3" id="l8.82.3"></span>καὶ Πραξαγόρᾳ τῷ καὶ τοὔνομα κατ’ αὐτοῦ θεμένῳ τὸ ὑαλῶδες·
<span class="lb" data-page="8.82" data-line="4" id="l8.82.4"></span>φαίνεται δὲ σαφῶς καὶ κατὰ τὴν τῆς ἁφῆς αἴσθησιν
<span class="lb" data-page="8.82" data-line="5" id="l8.82.5"></span><span class="milestone ed2page" data-n="7.406" data-unit="ed2page" id="ed2page.7.406"></span>αὐτῶν τε τῶν ἀποκρινάντων αὐτὸν καὶ εἴ τις ἅψασθαι
<span class="lb" data-page="8.82" data-line="6" id="l8.82.6"></span>βουληθείη παραχρῆμα· καὶ θαυμάσαι γ’ ἐστὶ, πῶς ψυχρὸς
<span class="lb" data-page="8.82" data-line="7" id="l8.82.7"></span>ὑποπίπτει, μηδὲν ὑπὸ τῆς κατὰ τὴν ἔκπτωσιν βίας θερμαινόμενος.
<span class="lb" data-page="8.82" data-line="8" id="l8.82.8"></span>ἐγὼ μὲν οὖν ᾠήθην λίθοι ἐσφηνῶσθαι κατὰ τὸν
<span class="lb" data-page="8.82" data-line="9" id="l8.82.9"></span>ἕτερον τῶν οὐρητήρων, οὕτω μοι τὸ τῆς ὀδύνης εἶδος αὐτοῦ
<span class="lb" data-page="8.82" data-line="10" id="l8.82.10"></span>τῷ τιτρᾶσθαι παραπλήσιον ἐφαίνετο· δῆλον δ’ ἐγένετο, μετὰ
<span class="lb" data-page="8.82" data-line="11" id="l8.82.11"></span>τὴν ἔκκρισιν τοῦ χυμοῦ παυσαμένης τῆς ὀδύνης, ὡς οὔτε λίθος
<span class="lb" data-page="8.82" data-line="12" id="l8.82.12"></span>ἦν αἴτιος οὔθ’ ὁ πάσχων τόπος οὐρητὴρ ἢ νεφρὸς,
<span class="lb" data-page="8.82" data-line="13" id="l8.82.13"></span>ἀλλά τι τῶν ἐντέρων, καὶ μᾶλλον ἴσως τῶν παχέων· οὐ γὰρ
<span class="lb" data-page="8.82" data-line="14" id="l8.82.14"></span>ὡς διὰ λεπτοῦ σώματος ἡ διέξοδος αὐτοῦ βραχυχρόνιος ἦν,
<span class="lb" data-page="8.82" data-line="15" id="l8.82.15"></span>ἀλλ’ ὡς ἐκ βάθους τινὸς φερομένου διὰ παχυτέρου τινὸς ἢ
<span class="lb" data-page="8.82" data-line="16" id="l8.82.16"></span>κατὰ τὸν χιτῶνα τῶν λεπτῶν ἐντέρων. ταύτῃ μοι δοκοῦσι
<span class="lb" data-page="8.82" data-line="17" id="l8.82.17"></span>καὶ οἱ ἰατροὶ σχεδὸν ἅπαντες ὀνομάσαι τὰ τοιαῦτα τῶν ἀλγημάτων
<span class="lb" data-page="8.82" data-line="18" id="l8.82.18"></span>κωλικὰ, καίτοι γ’ ὅσον ἐπὶ τῷ χωρίῳ, καθ’ ὃ τῆς
<span class="pb" data-page="8.83" id="p8.83"></span>
<span class="lb" data-page="8.83" data-line="1" id="l8.83.1"></span>ὀδύνης αἰσθάνονται, μηδενὸς μᾶλλον ἐνδεικνυμένου τὸ κῶλον,
<span class="lb" data-page="8.83" data-line="2" id="l8.83.2"></span>ἤ τι τῶν λεπτῶν ἐντέρων ὀδυνᾶσθαι. τὰ μὲν δὴ τοιαῦτα
<span class="lb" data-page="8.83" data-line="3" id="l8.83.3"></span>τῶν ἀλγημάτων ὡς ὑπὸ τρυπάνου φαίνεται γινόμενα, τῶν
<span class="lb" data-page="8.83" data-line="4" id="l8.83.4"></span>καμνόντων αὐτῶν οὕτως ἑρμηνευόντων· ἕτερα δ’ ὡς σκόλοπος
<span class="lb" data-page="8.83" data-line="5" id="l8.83.5"></span>ἐμπεπαρμένου φαίνεται, παχὺ μὲν ἐνδεικνύμενα καὶ ταῦτα
<span class="lb" data-page="8.83" data-line="6" id="l8.83.6"></span>τὸ πάσχον εἶναι σῶμα, διαφέροντα δ’ ἀλλήλων ἤτοι κατὰ
<span class="lb" data-page="8.83" data-line="7" id="l8.83.7"></span>τὸ πλῆθος, ἢ τὸ πάχος, ἢ τὴν κίνησιν, ἢ τὴν δύναμιν τῆς
<span class="lb" data-page="8.83" data-line="8" id="l8.83.8"></span>ἐργαζομένης τὴν ὀδύνην οὐσίας, εἴτε χυμὸς εἴτε πνεῦμα φυσῶδες εἴη.
<span class="lb" data-page="8.83" data-line="9" id="l8.83.9"></span>τὸ γὰρ ἔλαττον ἧττον ὀδυνήσει τοῦ πλέονος,
<span class="lb" data-page="8.83" data-line="10" id="l8.83.10"></span>ὥσπέρ γε καὶ τὸ λεπτότερον τοῦ παχυτέρου, καὶ τὸ μένον
<span class="lb" data-page="8.83" data-line="11" id="l8.83.11"></span>τοῦ κινουμένου, καὶ τὸ τοῦ βιαίου τῆς ψύξεως ἀπολειπόμενον·
<span class="lb" data-page="8.83" data-line="12" id="l8.83.12"></span>ἀλλὰ τό γε τῆς ὀδύνης εἶδος ἐντέρου παχέος ἐστὶν, ἄν θ’
<span class="lb" data-page="8.83" data-line="13" id="l8.83.13"></span>ὡς ὑπὸ σκόλοπος ἐμπεπαρμένου τις ἄν θ’ ὡς ὑπὸ τρυπάνου
<span class="lb" data-page="8.83" data-line="14" id="l8.83.14"></span>διατιτρᾶσθαι νομίζῃ. καὶ διακρῖναί γε ταῦτα τῆς ἀπὸ λίθου
<span class="lb" data-page="8.83" data-line="15" id="l8.83.15"></span>σφηνώσεως οὐκ ἔστι, πρὶν περιμεῖναί τι τῶν ἐφεξῆς. οὐ μὴν
<span class="lb" data-page="8.83" data-line="16" id="l8.83.16"></span>οὐδὲ βλαπτόμεθά τι πρὸς τὸ πραῧναι τὴν ὀδύνην ἐκ τῆς
<span class="lb" data-page="8.83" data-line="17" id="l8.83.17"></span>τοιαύτης ἀγνοίας· κοινὰ γὰρ ἅπαντα τὰ τῆς ὀδύνης ἑκατέρας
<span class="lb" data-page="8.83" data-line="18" id="l8.83.18"></span>ἐστὶ βοηθήματα, θάλψεις μὲν ἔξωθέν τε καὶ διὰ τῶν ἐνιεμένων ﻿
<span class="pb" data-page="8.84" id="p8.84"></span>
<span class="lb" data-page="8.84" data-line="1" id="l8.84.1"></span>τὸ πρῶτον, ἐπὶ ταύταις δὲ, εἰ μὴ πραΰνοιτο, καὶ τῶν
<span class="lb" data-page="8.84" data-line="2" id="l8.84.2"></span>ἀνωδύνων τι καλουμένων φαρμάκων, ὁποῖόν ἐστιν τὸ τοῦ
<span class="lb" data-page="8.84" data-line="3" id="l8.84.3"></span>Φίλωνος. ἀλλ’ εἰ μὲν λίθος ὁ τὴν ὀδύνην ἐργαζόμενος εἴη,
<span class="lb" data-page="8.84" data-line="4" id="l8.84.4"></span>ποτὲ μὲν αὐτὸς μόνος ἐκκριθεὶς ὀφθήσεται, ποτὲ δὲ καὶ μεθ’
<span class="lb" data-page="8.84" data-line="5" id="l8.84.5"></span>αἵματος ἅμ’ αὐτῷ συνεξουρηθέντος, ξυσθέντων δηλονότι τῶν
<span class="lb" data-page="8.84" data-line="6" id="l8.84.6"></span>σωμάτων ἃ διεξῆλθεν, καὶ μᾶλλον εἰ τραχὺς ἢ ὀξὺς ὁ λίθος
<span class="lb" data-page="8.84" data-line="7" id="l8.84.7"></span>εἴη· καὶ μετὰ ταῦθ’ ὕστερον ἐπισκεπτομένῳ σοι τὰ οὖρα,
<span class="lb" data-page="8.84" data-line="8" id="l8.84.8"></span>ψαμμώδεις ὑποστάσεις εὑρεθήσονται· τοῦ κώλου δ’ εἴπερ εἴη
<span class="lb" data-page="8.84" data-line="9" id="l8.84.9"></span>τὸ πάθος, οὔτε ψάμμος οὔτε λίθος οὔθ’ αἷμα, χυμὸς δέ
<span class="lb" data-page="8.84" data-line="10" id="l8.84.10"></span>τις, οἷον εἶπον, ἢ τἄλλα γε τὰ κατ’ ἔντερον πάσχον ἐπιφαινόμενα
<span class="lb" data-page="8.84" data-line="11" id="l8.84.11"></span>συμπτώματα, παραχρῆμα μὲν ἐμφύσησίς τις, καὶ διάτασις,
<span class="lb" data-page="8.84" data-line="12" id="l8.84.12"></span>ἢ πάνυ πολλαὶ φῦσαι, καὶ μᾶλλον ἐξ ὑστέρου, καὶ
<span class="lb" data-page="8.84" data-line="13" id="l8.84.13"></span>στρόφοι τινὲς, καὶ διαχωρήματα φυσώδη· γνωρίσεις δ’ αὐτὰ
<span class="lb" data-page="8.84" data-line="14" id="l8.84.14"></span>τῷ καθ’ ὕδατος ἐποχεῖσθαι προσεοικότα βολβίτοις. ἀλλὰ καὶ
<span class="lb" data-page="8.84" data-line="15" id="l8.84.15"></span>τὰ τῆς ὀρέξεώς τε καὶ πέψεως χείρω, προγεγονότα τε
<span class="lb" data-page="8.84" data-line="16" id="l8.84.16"></span>καὶ γινόμενα καὶ συνεπόμενα, κατὰ τὴν τῆς συνεχείας κοινωνίαν
<span class="lb" data-page="8.84" data-line="17" id="l8.84.17"></span>τῷ <span class="milestone ed1page" data-n="3.262" data-unit="ed1page" id="ed1page.3.262"></span>πρωτοπαθοῦντι συμπαθούσης τῆς γαστρός.
<span class="pb" data-page="8.85" id="p8.85"></span>
<span class="lb" data-page="8.85" data-line="1" id="l8.85.1"></span>οὐχ ἥκιστα δὲ καὶ προηγεῖται τῶν κωλικῶν ὀνομαζομένων παθῶν
<span class="lb" data-page="8.85" data-line="2" id="l8.85.2"></span>ἀπεψία καὶ πνευμάτωσις, ἔμετός τε καὶ ναυτίαι μέχρι
<span class="lb" data-page="8.85" data-line="3" id="l8.85.3"></span>πολλοῦ παραμένουσαι κεναὶ, καὶ δῆξις τῶν καθ’ ὑποχόνδριον,
<span class="lb" data-page="8.85" data-line="4" id="l8.85.4"></span>ἄση τε καὶ ἀπορία πολλή. <span class="milestone ed2page" data-n="7.407" data-unit="ed2page" id="ed2page.7.407"></span>τὰ μὲν οὖν σφοδρότατα
<span class="lb" data-page="8.85" data-line="5" id="l8.85.5"></span>τῶν τοιούτων ἀλγημάτων εἰκὸς εἶναι κατὰ τὰ παχύτερα
<span class="lb" data-page="8.85" data-line="6" id="l8.85.6"></span>τῶν ἐντέρων· ὅσα δ’ ἐπιεικέστερα, δυοῖν θάτερον, ἢ ἐν τοῖς
<span class="lb" data-page="8.85" data-line="7" id="l8.85.7"></span>αὐτοῖς μένειν, ἀλλὰ διὰ μετριωτέραν αἰτίαν, ἢ ἐν τοῖς λεπτοῖς
<span class="lb" data-page="8.85" data-line="8" id="l8.85.8"></span>ἐντέροις συνίστασθαι. τὰ δὲ μετὰ δήξεως ἐπὶ χυμῷ δακνώδει
<span class="lb" data-page="8.85" data-line="9" id="l8.85.9"></span>γίνεται διαβιβρώσκοντι τὸ ἔντερον· ἀεὶ γοῦν δυσεντερίας
<span class="lb" data-page="8.85" data-line="10" id="l8.85.10"></span>προηγεῖται τὰ τοιαῦτα, τῆς γε μεθ’ ἑλκώσεως ἐντέρων γινομένης,
<span class="lb" data-page="8.85" data-line="11" id="l8.85.11"></span>ἣν καὶ μόνον ὀνομάζουσι δυσεντερίαν οἵ τε νεώτεροι πάντες
<span class="lb" data-page="8.85" data-line="12" id="l8.85.12"></span>ἰατροὶ καὶ τῶν παλαιῶν οὐκ ὀλίγοι· καλοῦσι γὰρ οἱ μέν
<span class="lb" data-page="8.85" data-line="13" id="l8.85.13"></span>τινες αὐτῶν οὐ μόνον ταύτην δυσεντερίαν, ἀλλὰ καὶ τὴν ἄλλην
<span class="lb" data-page="8.85" data-line="14" id="l8.85.14"></span>τὴν αἱματώδη προσαγορευομένην διὰ τὸ τῶν ἐκκρίσεων
<span class="lb" data-page="8.85" data-line="15" id="l8.85.15"></span>εἶδος, ἐνίοτε μὲν αἵματος ἀκριβοῦς καὶ πολλοῦ διαχωρουμένου,
<span class="lb" data-page="8.85" data-line="16" id="l8.85.16"></span>ποτὲ δ’ ὥσπέρ τινος ἰλύος αὐτοῦ καὶ τρυγὸς, οὐκ ὀλίγου
<span class="lb" data-page="8.85" data-line="17" id="l8.85.17"></span>τὸ πλῆθος οὐδὲ τούτου. αὕτη μὲν οὖν σύμπτωμά ἐστιν
<span class="lb" data-page="8.85" data-line="18" id="l8.85.18"></span>ἥπατος πάσχοντος, ἡ δ’ αἵματος ἀκριβοῦς καὶ πολλοῦ τὸ
<span class="pb" data-page="8.86" id="p8.86"></span>
<span class="lb" data-page="8.86" data-line="1" id="l8.86.1"></span>σύμπαν σῶμα κενοῖ πολλάκις οὕτως ὡς αἱμοῤῥοῒς ἢ κάθαρσις
<span class="lb" data-page="8.86" data-line="2" id="l8.86.2"></span>γυναικεία. περὶ μὲν δὴ τούτων καὶ αὖθις ἐγχωρεῖ διελθεῖν,
<span class="lb" data-page="8.86" data-line="3" id="l8.86.3"></span>ἐπὶ δὲ τὰ τῶν ἀλγημάτων εἴδη πάλιν ἐπάνειμι· τοῦτο γὰρ
<span class="lb" data-page="8.86" data-line="4" id="l8.86.4"></span>μάλιστα προὐθέμην ἐν τῷδε τῷ γράμματι διασκέψασθαι.
<span class="lb" data-page="8.86" data-line="5" id="l8.86.5"></span>ἀρξώμεθ’ οὖν αὖθις ἀπὸ τοῦ νυγματώδους ὀνομαζομένου,
<span class="lb" data-page="8.86" data-line="6" id="l8.86.6"></span>συνισταμένου τε περὶ τοὺς ὑμένας μάλιστα, τῆς μὲν οἷον ῥίζης
<span class="lb" data-page="8.86" data-line="7" id="l8.86.7"></span>τοῦ πάθους κατὰ τὸ νύττεσθαι δοκοῦν ἐρηρεισμένης, ἐκτεινομένης
<span class="lb" data-page="8.86" data-line="8" id="l8.86.8"></span>δ’ ἐπὶ πλέον ἐν κύκλῳ περὶ τοῦτο τῆς ὀδύνης·
<span class="lb" data-page="8.86" data-line="9" id="l8.86.9"></span>οὕτω τοι καὶ τὸ τῆς πλευρίτιδος ἄλγημα νυγματῶδες εἶναι
<span class="lb" data-page="8.86" data-line="10" id="l8.86.10"></span>σχεδὸν ἅπασι τοῖς ἰατροῖς ὡμολόγηται, καθάπερ τὸ τῆς φλεγμονῆς
<span class="lb" data-page="8.86" data-line="11" id="l8.86.11"></span>σφυγματῶδες.
</p>
          </article>

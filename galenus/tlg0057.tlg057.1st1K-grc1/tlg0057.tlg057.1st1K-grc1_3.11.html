<article xmlns="http://www.w3.org/1999/xhtml" id="urn:cts:greekLit:tlg0057.tlg057.1st1K-grc1:3.11">
<span class="pb page1" data-page="8.193" id="p8.193"></span>
<span class="milestone ed1page page1" data-n="3.279" data-unit="ed1page" id="ed1page.3.279"></span>
<span class="milestone ed2page page1" data-n="7.443" data-unit="ed2page" id="ed2page.7.443"></span>
            <p>
<span class="lb" data-page="8.193" data-line="7" id="l8.193.7"></span>Περὶ δὲ τῶν ἐπιληπτικῶν παθῶν, ἐπειδὴ
<span class="lb" data-page="8.193" data-line="8" id="l8.193.8"></span>καὶ ταῦτα γίνεται ποτὲ μὲν αὐτῆς τῆς κεφαλῆς πασχούσης,
<span class="lb" data-page="8.193" data-line="9" id="l8.193.9"></span>ποτὲ δὲ ἄλλοις συμπασχούσης, διοριστέον ἐπιμελῶς· ἠμέληται
<span class="lb" data-page="8.193" data-line="10" id="l8.193.10"></span>γὰρ ἅπασι σχεδὸν τοῖς ἰατροῖς, ὥσπερ ὁ τῶν τριῶν μελαγχολιῶν
<span class="lb" data-page="8.193" data-line="11" id="l8.193.11"></span>διορισμὸς, οὕτως καὶ ὁ τῶν ἐπιληψιῶν, τρεῖς
<span class="lb" data-page="8.193" data-line="12" id="l8.193.12"></span>ἐχουσῶν διαφοράς. ἁπασῶν μὲν οὖν αὐτῶν κοινόν ἐστι παθεῖν
<span class="lb" data-page="8.193" data-line="13" id="l8.193.13"></span>τὸν ἐγκέφαλον, ἤτοι ἐν αὐτῷ τοῦ πάθους συστάντος,
<span class="lb" data-page="8.193" data-line="14" id="l8.193.14"></span>ὡς τοῖς πλείστοις γίγνεται τῶν ἐπιλήπτων, ἢ ἀπὸ τοῦ τῆς
<span class="lb" data-page="8.193" data-line="15" id="l8.193.15"></span>γαστρὸς στόματος, ὃ δὴ καὶ στόμαχον εἰώθασι καλεῖν οἱ ἰατροὶ,
<span class="lb" data-page="8.193" data-line="16" id="l8.193.16"></span>κατὰ συμπάθειαν ἀνιόντος ἐπὶ τὸν ἐγκέφαλον, ἀνάλογον
<span class="lb" data-page="8.193" data-line="17" id="l8.193.17"></span>τοῖς γινομένοις συμπτώμασιν περὶ τοὺς ὀφθαλμοὺς ἀπὸ
<span class="lb" data-page="8.193" data-line="18" id="l8.193.18"></span>τοῦ στομάχου παραπλησίως τοῖς ὑποχεομένοις· ἐν δὲ τῷ
<span class="pb" data-page="8.194" id="p8.194"></span>
<span class="lb" data-page="8.194" data-line="1" id="l8.194.1"></span>σπανίῳ γίγνεταί τι καὶ ἕτερον ἐπιληψίας εἴτε εἶδος, εἴτε γένος,
<span class="lb" data-page="8.194" data-line="2" id="l8.194.2"></span>εἴτε διαφορὰν ἐθέλεις ὀνομάζειν, ἀπὸ μορίου τινὸς οὗ ἔτυχεν
<span class="lb" data-page="8.194" data-line="3" id="l8.194.3"></span>ἀρχομένου τοῦ πάθους, εἶτ’ αἰσθητῶς αὐτῷ τῷ κάμνοντι
<span class="lb" data-page="8.194" data-line="4" id="l8.194.4"></span>τὴν ἄνοδον ἐπὶ τὴν κεφαλὴν ποιουμένου. καὶ τοῦτ’ ἐθεασάμην
<span class="lb" data-page="8.194" data-line="5" id="l8.194.5"></span>ἐπὶ πρώτου μὲν παιδὸς ὡς ἐτῶν τρισκαίδεκα, μειράκιον
<span class="lb" data-page="8.194" data-line="6" id="l8.194.6"></span>ὢν αὐτὸς, ἅμα τοῖς ἀρίστοις ἰατροῖς τοῖς παρ’ ἡμῖν συνελθοῦσιν
<span class="lb" data-page="8.194" data-line="7" id="l8.194.7"></span>ἐπὶ τὴν τῆς θεραπείας αὐτοῦ σκέψιν. <span class="milestone ed2page" data-n="7.444" data-unit="ed2page" id="ed2page.7.444"></span>ἤκουον
<span class="lb" data-page="8.194" data-line="8" id="l8.194.8"></span>οὖν τοῦ παιδὸς διηγουμένου τὴν ἀρχὴν τῆς διαθέσεως αὑτῷ
<span class="lb" data-page="8.194" data-line="9" id="l8.194.9"></span>κατὰ τὴν κνήμην γίνεσθαι, κᾄπειτ’ ἐντεῦθεν ἀνιέναι κατ’ εὐθὺ
<span class="lb" data-page="8.194" data-line="10" id="l8.194.10"></span>διά τε τοῦ μηροῦ καὶ τῆς ὑπερκειμένης λαγόνος τε καὶ πλευρᾶς,
<span class="lb" data-page="8.194" data-line="11" id="l8.194.11"></span>ἐπὶ τὸν τράχηλον ἄχρι τῆς κεφαλῆς, ἐπειδὰν δὲ πρῶτον
<span class="lb" data-page="8.194" data-line="12" id="l8.194.12"></span>ἐκείνης ψαύσῃ, μηκέτι παρακολουθεῖν ἑαυτῷ. τὴν
<span class="lb" data-page="8.194" data-line="13" id="l8.194.13"></span>μέντοι ποιότητα τοῦ φερομένου πρὸς τὴν κεφαλὴν ἐρωτώμενος
<span class="lb" data-page="8.194" data-line="14" id="l8.194.14"></span>ὑπὸ τῶν ἰατρῶν ὁποία τις εἴη, λέγειν οὐκ εἶχεν ὁ
<span class="lb" data-page="8.194" data-line="15" id="l8.194.15"></span>παῖς· ἀλλ’ ἕτερός γέ τις ἐκείνου νεανίσκος, οὐκ ἄφρων, ἀλλ’
<span class="lb" data-page="8.194" data-line="16" id="l8.194.16"></span>ἱκανῶς αἰσθάνεσθαι τοῦ γιγνομένου δυνάμενος, ἑρμηνεῦσαι
<span class="lb" data-page="8.194" data-line="17" id="l8.194.17"></span>θ’ ἑτέρου δυνατώτερος, οἷον αὔραν τινὰ ψυχρὰν ἔφασκεν
<span class="lb" data-page="8.194" data-line="18" id="l8.194.18"></span>εἶναι τὴν ἀνερχομένην. ἐδόκει δὴ τῷ διδασκάλῳ Πέλοπι δυοῖν
<span class="lb" data-page="8.194" data-line="19" id="l8.194.19"></span>θάτερον, ἤτοι ποιότης ἀναδίδοσθαι ἀλλοιουμένων τῶν μορίων
<span class="pb" data-page="8.195" id="p8.195"></span>
<span class="lb" data-page="8.195" data-line="1" id="l8.195.1"></span>κατὰ τὸ συνεχὲς, ἢ πνευματική τις οὐσία. θαυμαστὸν δὲ
<span class="lb" data-page="8.195" data-line="2" id="l8.195.2"></span>οὐδὲν ἔφασκεν, δύναμιν ἰσχυρὰν ἴσχειν τὸν ἐν τῷ πάσχοντι
<span class="lb" data-page="8.195" data-line="3" id="l8.195.3"></span>μορίῳ γεννηθέντα παρὰ φύσιν χυμὸν, ὁποῖοι τοῖς πονηροῖς
<span class="lb" data-page="8.195" data-line="4" id="l8.195.4"></span>θηρίοις εἰσὶν οἱ ἰοί. τίς γὰρ οὐκ ἂν ἠπίστησεν, εἰ μὴ πολλάκις
<span class="lb" data-page="8.195" data-line="5" id="l8.195.5"></span>ἑωρῶμεν αὐτὸ γιγνόμενον, ἐπί τε τῶν σκορπίων ἐγχριμψάντων
<span class="lb" data-page="8.195" data-line="6" id="l8.195.6"></span>τῷ κέντρῳ, καὶ φαλαγγίων μικροτάτων δακνόντων,
<span class="lb" data-page="8.195" data-line="7" id="l8.195.7"></span>μεγάλην καὶ ἐξαίσιόν τινα μεταβολὴν ἴσχειν ὅλον τὸ σῶμα,
<span class="lb" data-page="8.195" data-line="8" id="l8.195.8"></span>καίτοι βραχυτάτης οὐσίας εἰς αὐτὸ καταβαλλομένης ὑπὸ τῶν
<span class="lb" data-page="8.195" data-line="9" id="l8.195.9"></span>θηρίων; ἐπὶ μὲν οὖν τοῦ δάκνοντος φαλαγγίου, κᾂν εἰ μικρὸν
<span class="lb" data-page="8.195" data-line="10" id="l8.195.10"></span>εἴη τὸ ζῶον, ὅμως δ’ οὖν ἐπινοεῖν ἡμᾶς ἰόν τινα διὰ
<span class="lb" data-page="8.195" data-line="11" id="l8.195.11"></span>τοῦ στόματος αὐτοῦ καθιέναι τῷ δηχθέντι σώματι. τὸ δὲ
<span class="lb" data-page="8.195" data-line="12" id="l8.195.12"></span>τῆς θαλαττίας τρυγόνος κέντρον, ὥσπερ καὶ τὸ τοῦ χερσαίου
<span class="lb" data-page="8.195" data-line="13" id="l8.195.13"></span>σκορπίου, φαίνεται σαφῶς εἰς ὀξύτατον πέρας τελευτῶν, ὃ
<span class="lb" data-page="8.195" data-line="14" id="l8.195.14"></span>μηδὲν ἔχει κατὰ τὸ πέρας τρῆμα, δι’ οὗ προΐησι τὸν ἰόν·
<span class="lb" data-page="8.195" data-line="15" id="l8.195.15"></span>ἀλλ’ ὅμως ἀναγκαῖον ἐννοεῖν ἡμᾶς εἶναί τινα οὐσίαν ἤτοι
<span class="lb" data-page="8.195" data-line="16" id="l8.195.16"></span>πνευματικὴν, ἢ ὑγρὰν, ἥ τις ὄγκῳ μέν ἐστιν ἐλαχίστη, μεγίστη
<span class="lb" data-page="8.195" data-line="17" id="l8.195.17"></span>δὲ τῇ δυνάμει. πεπληγὼς γοῦν τις ἔναγχος ὑπὸ σκορπίου
<span class="lb" data-page="8.195" data-line="18" id="l8.195.18"></span>χαλάζαις ἔφη δοκεῖν βάλλεσθαι, καὶ ἦν ὅλος ψυχρὸς, ﻿
<span class="pb" data-page="8.196" id="p8.196"></span>
<span class="lb" data-page="8.196" data-line="1" id="l8.196.1"></span>ἵδρου τε ψυχρὸν, ἐσώθη τε μόγις βοηθούμενος. οὔκουν
<span class="lb" data-page="8.196" data-line="2" id="l8.196.2"></span>ἀδύνατον ἔφασκεν ὁ Πέλοψ εἶναι καὶ κατὰ τὸ σῶμα τοιαύτην
<span class="lb" data-page="8.196" data-line="3" id="l8.196.3"></span>τινὰ οὐσίαν γεννηθῆναι χωρὶς τῆς ἔξωθεν αἰτίας, καὶ
<span class="lb" data-page="8.196" data-line="4" id="l8.196.4"></span>ταύτην ὅταν ἐν νευρώδει μορίῳ τὴν σύστασιν σχῇ, κατὰ τὸ
<span class="lb" data-page="8.196" data-line="5" id="l8.196.5"></span>συνεχὲς εἰς τὴν ἀρχὴν τῶν νεύρων ἀναπέμπειν τὴν δύναμιν,
<span class="lb" data-page="8.196" data-line="6" id="l8.196.6"></span>ἤτοι κατ’ ἀλλοίωσιν, ὡς ἔφην, ἢ καί τινος οὐσίας πνευματικῆς
<span class="lb" data-page="8.196" data-line="7" id="l8.196.7"></span>ἀναφερομένης, ὥσπερ αὔρας. καὶ γάρ τοι καὶ φαίνονται
<span class="lb" data-page="8.196" data-line="8" id="l8.196.8"></span>πολλάκις ἐναργῶς, ὅταν ὁ σκορπίος ἐναπερείσηται τὸ
<span class="lb" data-page="8.196" data-line="9" id="l8.196.9"></span>κέντρον εἰς νεῦρον, ἢ ἀρτηρίαν, ἢ φλέβα, σφοδροτάτοις συμπτώμασιν
<span class="lb" data-page="8.196" data-line="10" id="l8.196.10"></span>οἱ πληγέντες οὕτως ἁλισκόμενοι. τὸ μὲν οὖν τοῦ
<span class="lb" data-page="8.196" data-line="11" id="l8.196.11"></span>σκορπίου κέντρον ἐγχωρεῖ καὶ μέχρι βάθους τοῦ σώματος ἐξικνεῖσθαι,
<span class="lb" data-page="8.196" data-line="12" id="l8.196.12"></span>διεξελθὸν ὅλον τὸ δέρμα, τὸ δὲ τῶν μικρῶν φαλαγγίων
<span class="lb" data-page="8.196" data-line="13" id="l8.196.13"></span>δῆγμα περὶ τὴν ἐπιφάνειαν μόνην γίνεται τοῦ δέρματος·
<span class="lb" data-page="8.196" data-line="14" id="l8.196.14"></span>ὥστε δῆλον ἐκ τοῦδε, καὶ διὰ τοῦ δέρματος ἐνίοτε μόνου
<span class="lb" data-page="8.196" data-line="15" id="l8.196.15"></span>τὴν δύναμιν τοῦ ἰοῦ φέρεσθαι πρὸς ὅλον τὸ σῶμα. συνεχές
<span class="lb" data-page="8.196" data-line="16" id="l8.196.16"></span>τε γὰρ αὐτῷ τὸ δέρμα πᾶν ὑπάρχει καὶ νευρῶδες· οὔκουν
<span class="lb" data-page="8.196" data-line="17" id="l8.196.17"></span>οὐδαμῶς ἀδύνατον εἰς ὅλον αὐτὸ διαδιδομένην ἐν τάχει τὴν
<span class="lb" data-page="8.196" data-line="18" id="l8.196.18"></span>ἐκ τοῦ καταβληθέντος ἰοῦ δύναμιν, ἐξ αὐτοῦ πάλιν τοῦδε
<span class="lb" data-page="8.196" data-line="19" id="l8.196.19"></span>κατὰ τὴν αὐτοῦ ψαῦσιν, εἰς ἕκαστον τῶν ὑποκειμένων αὐτῷ
<span class="pb" data-page="8.197" id="p8.197"></span>
<span class="lb" data-page="8.197" data-line="1" id="l8.197.1"></span>μεταλαμβάνεσθαι, πάλιν τε ἐξ ἐκείνων εἰς ἄλλα κατὰ συνέχειαν,
<span class="lb" data-page="8.197" data-line="2" id="l8.197.2"></span>εἶτ’ αὖθις ἐκ τῶν παθόντων εἰς ἄλλα, κᾀπειδὰν ἐπί
<span class="lb" data-page="8.197" data-line="3" id="l8.197.3"></span>τι τῶν κυρίων μορίων ἀφίκηται, κινδυνεύειν ἀπολέσθαι τὸν
<span class="lb" data-page="8.197" data-line="4" id="l8.197.4"></span>ἄνθρωπον. ἐνάγουσι δ’ εἰς τοῦτο μάλιστα μὲν καὶ οἱ τοῖς
<span class="lb" data-page="8.197" data-line="5" id="l8.197.5"></span>ὑπερκειμένοις μέρεσι δεσμοὶ προσφερόμενοι, φανερωτάτην
<span class="lb" data-page="8.197" data-line="6" id="l8.197.6"></span>ὠφέλειαν ἐνδεικνύμενοι. καὶ <span class="milestone ed2page" data-n="7.445" data-unit="ed2page" id="ed2page.7.445"></span>γὰρ ἐπὶ τῶν ἐχιδνῶν ἐπειράθημεν
<span class="lb" data-page="8.197" data-line="7" id="l8.197.7"></span>τούτου καὶ τῶν σκορπίων, ἤδη δὲ καὶ ἀσπίδων,
<span class="lb" data-page="8.197" data-line="8" id="l8.197.8"></span>ᾧ καὶ μάλιστα ἄν τις ἠπίστησεν διὰ τὸν ἐπικείμενον αὐτίκα
<span class="lb" data-page="8.197" data-line="9" id="l8.197.9"></span>θάνατον. ἀλλ’ ὅμως ἐπὶ τῆς Ἀλεξανδρείας ὄντος μου,
<span class="lb" data-page="8.197" data-line="10" id="l8.197.10"></span>δηχθείς τις ἄγροικος οὐ πόῤῥω τῆς πόλεως ἕνα τῶν κατὰ
<span class="lb" data-page="8.197" data-line="11" id="l8.197.11"></span>τὴν χεῖρα δακτύλων,<span class="milestone ed1page" data-n="3.280" data-unit="ed1page" id="ed1page.3.280"></span> ἔδησέ τε δεσμῷ σφοδροτάτῳ τὴν
<span class="lb" data-page="8.197" data-line="12" id="l8.197.12"></span>πρὸς τῷ μετακαρπίῳ ῥῖζαν αὐτοῦ, καὶ δραμὼν ἐπὶ τὴν πόλιν
<span class="lb" data-page="8.197" data-line="13" id="l8.197.13"></span>πρὸς ἰατρὸν συνήθη, παρέσχεν ἀποτεμεῖν ὅλον τὸν δάκτυλον
<span class="lb" data-page="8.197" data-line="14" id="l8.197.14"></span>ἀπὸ τῆς εἰς τὸ μετακάρπιον διαρθρώσεως, ἐλπίζων ἐκ τούτου
<span class="lb" data-page="8.197" data-line="15" id="l8.197.15"></span>μηδὲν πείσεσθαι· καὶ μέντοι γε καὶ προὐχώρησεν αὐτῷ κατὰ
<span class="lb" data-page="8.197" data-line="16" id="l8.197.16"></span>τὴν ἐλπίδα, διεσώθη γὰρ οὐδὲν ἄλλο πραγματευόμενος ἔτι.
<span class="lb" data-page="8.197" data-line="17" id="l8.197.17"></span>καθάπερ ἕτερον οἶδα πιόντα τοῦ διὰ τῶν ἐχιδνῶν φαρμάκου,
<span class="lb" data-page="8.197" data-line="18" id="l8.197.18"></span>μετὰ τοῦ τὸν δάκτυλον ἀποτεμεῖν, ὑγιασθέντα· καὶ μέντοι γε
<span class="pb" data-page="8.198" id="p8.198"></span>
<span class="lb" data-page="8.198" data-line="1" id="l8.198.1"></span>καὶ ἄλλον ἐθεασάμην ἄγροικον, ὅλον τὸν δάκτυλον ὑπὸ ἐχίδνης
<span class="lb" data-page="8.198" data-line="2" id="l8.198.2"></span>δηχθέντα, δρεπάνῳ μὲν, ὃ τότ’ εἶχεν, ἦν γὰρ ἀμπελουργὸς,
<span class="lb" data-page="8.198" data-line="3" id="l8.198.3"></span>ἀπὸ τῆς ὑστάτης διαρθρώσεως ἀποτεμόντα τὸ δεδηγμένον μέρος,
<span class="lb" data-page="8.198" data-line="4" id="l8.198.4"></span>ἄνευ δὲ πόσεως φαρμάκου διασωθέντα, τοῦ δακτύλου
<span class="lb" data-page="8.198" data-line="5" id="l8.198.5"></span>κατουλωθέντος ὑπὸ τῶν συνηθῶν φαρμάκων. ἀλλὰ καὶ τὸν
<span class="lb" data-page="8.198" data-line="6" id="l8.198.6"></span>ἀπὸ τῆς κνήμης ἐπίληπτον παῖδα θεραπεύειν ἐπιχειρήσαντες οἱ
<span class="lb" data-page="8.198" data-line="7" id="l8.198.7"></span>τότε συναθροισθέντες εἰς τὴν σκέψιν ἰατροὶ, δόξαν αὐτοῖς
<span class="lb" data-page="8.198" data-line="8" id="l8.198.8"></span>προκαθήραντας ὅλον τὸ σῶμα προσενεγκεῖν τῷ μέρει τὸ διὰ
<span class="lb" data-page="8.198" data-line="9" id="l8.198.9"></span>τῆς θαψίας ἢ νάπους φάρμακον, ἐν τῷ μεταξὺ δήσαντες τὸ
<span class="lb" data-page="8.198" data-line="10" id="l8.198.10"></span>κῶλον ἀνωτέρω τοῦ πρωτοπαθοῦντος μορίου, διεκώλυσαν
<span class="lb" data-page="8.198" data-line="11" id="l8.198.11"></span>γενέσθαι τὸν παροξυσμὸν, καίτοι καὶ καθ’ ἑκάστην ἡμέραν
<span class="lb" data-page="8.198" data-line="12" id="l8.198.12"></span>γινόμενον. ἀλλὰ ταῦτα μὲν ἐκ περιουσίας εἰρήσθω μοι τοῦ
<span class="lb" data-page="8.198" data-line="13" id="l8.198.13"></span>μὴ θαυμάζειν ἕνεκα, ὅπως ἀπὸ μορίου τινὸς ἀκύρου γένεσιν
<span class="lb" data-page="8.198" data-line="14" id="l8.198.14"></span>ἴσχει τηλικοῦτον πάθος· ὑπολείπεται δ’ ἔτι ζητῆσαι τὴν αἰτίαν
<span class="lb" data-page="8.198" data-line="15" id="l8.198.15"></span>τῶν ἐπὶ ταῖς τοιαύταις συμπαθείαις γιγνομένων ἐπιληπτικῶν
<span class="lb" data-page="8.198" data-line="16" id="l8.198.16"></span>σπασμῶν· οὐδὲ γὰρ ὁ Πέλοψ εἰς τοῦτο πιθανὸν οὐδὲν
<span class="lb" data-page="8.198" data-line="17" id="l8.198.17"></span>εἶπεν, ὥσπερ οὐδ’ ἄλλος οὐδεὶς ὧν ἐκοινωνήσαμεν. ἐμοὶ γοῦν
<span class="lb" data-page="8.198" data-line="18" id="l8.198.18"></span>θεασαμένῳ ποτὲ τὴν ἐπὶ τῇ τοιαύτῃ συμπαθείᾳ κατάπτωσιν
<span class="pb" data-page="8.199" id="p8.199"></span>
<span class="lb" data-page="8.199" data-line="1" id="l8.199.1"></span>τοῦ κάμνοντος ἀνθρώπου χωρὶς σπασμῶν σφοδρῶν γιγνομένην,
<span class="lb" data-page="8.199" data-line="2" id="l8.199.2"></span>ἐν βραχείαις κατὰ διαλείμματα παλμώδεσι κινήσεσι, πιθανὸν
<span class="lb" data-page="8.199" data-line="3" id="l8.199.3"></span>ἐφαίνετο γίγνεσθαί τι τοιοῦτον, οἷον ὁρᾶται συνεχέστατα
<span class="lb" data-page="8.199" data-line="4" id="l8.199.4"></span>καὶ ἐπὶ τοῦ στομάχου συμβαῖνον ἐν τοῖς λυγμοῖς. ἐγὼ
<span class="lb" data-page="8.199" data-line="5" id="l8.199.5"></span>γοῦν αὐτὸς, ὅταν ποτὲ πεπέρεως προσενέγκωμαι πλέον, εὐθέως
<span class="lb" data-page="8.199" data-line="6" id="l8.199.6"></span>λύζω, καὶ ἄλλοις δέ τισιν οὐκ ὀλίγοις εἶδον τοῦτο συμβαῖνον,
<span class="lb" data-page="8.199" data-line="7" id="l8.199.7"></span>οἷς αἰσθητικὸν ἱκανῶς ἦν τὸ τῆς γαστρὸς στόμα·
<span class="lb" data-page="8.199" data-line="8" id="l8.199.8"></span>προείρηται δ’ ὅτι καὶ τοῦτο συνήθως ὀνομάζουσιν οὐχ οἱ
<span class="lb" data-page="8.199" data-line="9" id="l8.199.9"></span>ἰατροὶ μόνον, ἀλλὰ καὶ πάντες ἄνθρωποι στόμαχον· εἶδον
<span class="lb" data-page="8.199" data-line="10" id="l8.199.10"></span>γοῦν ἐν τῇ καταπτώσει τῶν κατὰ συμπάθειαν, οὐκ ἰδιοπάθειαν
<span class="lb" data-page="8.199" data-line="11" id="l8.199.11"></span>ἐγκεφάλου πασχόντων ἐπιλήπτων οἷον παλμώδη τινὰ κλόνον
<span class="lb" data-page="8.199" data-line="12" id="l8.199.12"></span>ἐκ διαστημάτων γιγνόμενον, οὐ συνεχῆ σπασμὸν, ὥστε με
<span class="lb" data-page="8.199" data-line="13" id="l8.199.13"></span>τεκμαίρεσθαι παραπλησίαν τινὰ κίνησιν γίγνεσθαι κατὰ τὸν
<span class="lb" data-page="8.199" data-line="14" id="l8.199.14"></span>ἐγκέφαλον τῇ κατὰ τὸν στόμαχον ἐπὶ τοῖς ἀνιῶσιν αὐτὸν
<span class="lb" data-page="8.199" data-line="15" id="l8.199.15"></span>ἐνίοτε συμπιπτούσῃ. καὶ γὰρ ἐπὶ τροφῆς πλήθει βαρυνόμενος,
<span class="lb" data-page="8.199" data-line="16" id="l8.199.16"></span>ὥσπερ οὖν καὶ δακνόμενος ἐπὶ ταῖς διαφθοραῖς αὐτῆς,
<span class="lb" data-page="8.199" data-line="17" id="l8.199.17"></span>φαίνεται λύζων· καὶ διὰ δριμύν τε χυμὸν, οὐ μόνον λυγμὸν,
<span class="lb" data-page="8.199" data-line="18" id="l8.199.18"></span>ἀλλὰ καὶ σπασμὸν εἶδον οὐκ ὀλιγάκις ὅλῳ τῷ σώματι γιγνόμενον·
<span class="pb" data-page="8.200" id="p8.200"></span>
<span class="lb" data-page="8.200" data-line="1" id="l8.200.1"></span>ἐμεθέντος δὲ τοῦ δάκνοντος, εὐθέως ἐπαύσατο.
<span class="lb" data-page="8.200" data-line="2" id="l8.200.2"></span>θαυμαστὸν οὖν οὐδέν ἐστιν, καὶ τὴν ἀρχὴν τῶν νεύρων εἰς
<span class="lb" data-page="8.200" data-line="3" id="l8.200.3"></span>τοιαύτην κίνησιν ἀχθῆναι, διώσασθαι σπεύδουσαν ὅ τι περ
<span class="lb" data-page="8.200" data-line="4" id="l8.200.4"></span>ἂν ᾖ τὸ ἐπ’ αὐτὴν ἀπὸ τοῦ πρωτοπαθοῦντος μέρους ἀναφερόμενον·
<span class="lb" data-page="8.200" data-line="5" id="l8.200.5"></span>οὕτω δέ μοι δοκεῖ καὶ τἄλλα <span class="milestone ed2page" data-n="7.446" data-unit="ed2page" id="ed2page.7.446"></span>πάντα τὰ κλονοῦντα
<span class="lb" data-page="8.200" data-line="6" id="l8.200.6"></span>τὸ νευρῶδες γένος ἐπιγίνεσθαι συμπτώματα, τὰ δὲ
<span class="lb" data-page="8.200" data-line="7" id="l8.200.7"></span>εἰς κατάπτωσιν ἀναίσθητον ἄγοντα χωρὶς κινήσεως σπασμώδους,
<span class="lb" data-page="8.200" data-line="8" id="l8.200.8"></span>ἢ παλμώδους, ἐπὶ καταφύξει γίγνεσθαι σφοδρᾷ· τούτου
<span class="lb" data-page="8.200" data-line="9" id="l8.200.9"></span>δὲ γένους ἐστὶ καὶ ὁ λήθαργος. ἡ δὲ ἀποπληξία διὰ τὴν
<span class="lb" data-page="8.200" data-line="10" id="l8.200.10"></span>ἐξαίφνης γένεσιν ἐνδείκνυται ψυχρὸν χυμὸν, ἢ παχὺν, ἢ
<span class="lb" data-page="8.200" data-line="11" id="l8.200.11"></span>γλίσχρον ἀθρόως πληροῦντα τὰς κυριωτέρας τῶν κατὰ τὸν
<span class="lb" data-page="8.200" data-line="12" id="l8.200.12"></span>ἐγκέφαλον κοιλιῶν, οὐ κατὰ δυσκρασίαν ὅλης τῆς οὐσίας αὐτοῦ
<span class="lb" data-page="8.200" data-line="13" id="l8.200.13"></span>γίνεσθαι, καθάπερ ὅ τε λήθαργος καὶ ἡ φρενῖτις, αἵ τε
<span class="lb" data-page="8.200" data-line="14" id="l8.200.14"></span>μανίαι καὶ αἱ μελαγχολίαι καὶ αἱ μωρώσεις, ἀπώλειαί τε
<span class="lb" data-page="8.200" data-line="15" id="l8.200.15"></span>τῆς μνήμης, ἀμυδρότης τε τῶν αἰσθήσεων, καὶ τῶν κινήσεων
<span class="lb" data-page="8.200" data-line="16" id="l8.200.16"></span>ἐκλύσεις. ἐπὶ δ’ οὖν ἁπάντων τῶν τοιούτων παθῶν, ὁποῖόν
<span class="lb" data-page="8.200" data-line="17" id="l8.200.17"></span>ἐστι καὶ τὸ τῆς ἀποπληξίας, τὸ μέγεθος τοῦ κινδύνου τεκμαίρου
<span class="lb" data-page="8.200" data-line="18" id="l8.200.18"></span>τῷ μεγέθει τῆς κατὰ τὴν ἀναπνοὴν βλάβης. ὥσπερ γὰρ
<span class="lb" data-page="8.200" data-line="19" id="l8.200.19"></span>ἐπὶ τῶν κοιμωμένων ἡ ἀναπνοὴ γίνεται, καίτοι μηδεμίαν
<span class="pb" data-page="8.201" id="p8.201"></span>
<span class="lb" data-page="8.201" data-line="1" id="l8.201.1"></span>ἄλλην ἐνέργειαν ἐνεργούντων τῶν προαιρετικῶν, ἀλλ’ ὑπτίων
<span class="lb" data-page="8.201" data-line="2" id="l8.201.2"></span>ἐπὶ τῆς κλίνης ἀκινήτων ἀνακειμένων, οὕτως κᾀν τοῖς καρώδεσι
<span class="lb" data-page="8.201" data-line="3" id="l8.201.3"></span>πάθεσιν ἅπασι μήτ’ αἰσθανομένου μήτε κινουμένου τοῦ
<span class="lb" data-page="8.201" data-line="4" id="l8.201.4"></span>σώματος, ὅμως ἡ ἀναπνοὴ μόνη διασώζεται, τῶν κινούντων
<span class="lb" data-page="8.201" data-line="5" id="l8.201.5"></span>τὸν θώρακα μυῶν ἔργον οὖσα· τούτου γὰρ ἐπιστήμην ἔχομεν
<span class="lb" data-page="8.201" data-line="6" id="l8.201.6"></span>βεβαίαν ἀποδεικτικῷ νόμῳ γεγονυῖαν, ὥσπέρ γε καὶ ὅτι τοῖς
<span class="lb" data-page="8.201" data-line="7" id="l8.201.7"></span>μυσὶν ἅπασιν ἡ ἀρχὴ τῆς κινήσεως ἀπὸ τῶν ἐμφυομένων αὐτοῖς
<span class="lb" data-page="8.201" data-line="8" id="l8.201.8"></span>γίνεται νεύρων· ἡ δὲ ἀνατομὴ σαφῶς ἡμᾶς ἐδίδαξεν,
<span class="lb" data-page="8.201" data-line="9" id="l8.201.9"></span>ἁπάντων τῶν νεύρων εἶναι τὴν πρώτην ἀρχὴν τὸν ἐγκέφαλον.
<span class="lb" data-page="8.201" data-line="10" id="l8.201.10"></span>οὐχ ἁπλῶς δ’ εἶπον ἀρχὴν, ἀλλὰ πρώτην τῷ λόγῳ προσέθηκα,
<span class="lb" data-page="8.201" data-line="11" id="l8.201.11"></span>διὰ τὸν νωτιαῖον· ὁρᾶται μὲν γὰρ ἐκφυόμενα τούτου
<span class="lb" data-page="8.201" data-line="12" id="l8.201.12"></span>νεῦρα πάμπολλα, τὴν χορηγίαν δ’ ὧν ἔχει δυνάμεων, αὐτὸς
<span class="lb" data-page="8.201" data-line="13" id="l8.201.13"></span>ὁ ἐγκέφαλος ἐπιπέμπει καὶ τῷ νωτιαίῳ. τὴν τοίνυν ἀναπνοὴν
<span class="lb" data-page="8.201" data-line="14" id="l8.201.14"></span>ὅταν ἱκανῶς ἐμποδιζομένην ἴδῃς καὶ μόγις γινομένην,
<span class="lb" data-page="8.201" data-line="15" id="l8.201.15"></span>οὐ μικρὰν τεκμαίρου τὴν νοσώδη διάθεσιν ἐν ἐγκεφάλῳ γεγονέναι,
<span class="lb" data-page="8.201" data-line="16" id="l8.201.16"></span>κατὰ πάσας τὰς καρώδεις νόσους.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg057.1st1K-grc1:3.12">
<span class="pb page1" data-page="8.201" id="p8.201"></span>
<span class="milestone ed1page page1" data-n="3.280" data-unit="ed1page" id="ed1page.3.280"></span>
<span class="milestone ed2page page1" data-n="7.446" data-unit="ed2page" id="ed2page.7.446"></span>
            <p>
<span class="lb" data-page="8.201" data-line="17" id="l8.201.17"></span>Ταῦτά τε οὖν ἅπαντα σαφῶς τὰ πάθη περὶ
<span class="lb" data-page="8.201" data-line="18" id="l8.201.18"></span>τὴν κεφαλὴν γίνεται, καὶ προσέτι τὸ καλούμενον σκοτωματικὸν,
<span class="pb" data-page="8.202" id="p8.202"></span>
<span class="lb" data-page="8.202" data-line="1" id="l8.202.1"></span>εὔδηλον ὂν κᾀξ αὐτῆς τῆς προσηγορίας, ὁποῖόν ἐστι.
<span class="lb" data-page="8.202" data-line="2" id="l8.202.2"></span>σκοτοῦνται γὰρ ἐπὶ σμικραῖς προφάσεσιν οἱ πάσχοντες, ὡς
<span class="lb" data-page="8.202" data-line="3" id="l8.202.3"></span>καὶ καταπίπτειν ἐνίοτε, μάλιστα μὲν ὅταν αὐτοί ποτε ἐν κύκλῳ
<span class="lb" data-page="8.202" data-line="4" id="l8.202.4"></span>περιστραφῶσιν· ὅπερ γὰρ τοῖς ἄλλοις ἐπὶ πολλαῖς περιστροφαῖς
<span class="lb" data-page="8.202" data-line="5" id="l8.202.5"></span>συμβαίνει, τοῦτο ἐκείνοις ἐπὶ μιᾶς. κᾂν ἕτερον δέ
<span class="lb" data-page="8.202" data-line="6" id="l8.202.6"></span>τινα περιστρεφόμενον ἴδωσι, σκοτοῦνται, κᾂν τροχὸν, ἤ τι
<span class="lb" data-page="8.202" data-line="7" id="l8.202.7"></span>τοιοῦτον περιδινούμενον, αὐτάς τε τὰς καλουμένας δίνας ἐν
<span class="lb" data-page="8.202" data-line="8" id="l8.202.8"></span>τοῖς ποταμοῖς. συμβαίνει δ’ αὐτοῖς ταῦτα μᾶλλον, ὅταν
<span class="lb" data-page="8.202" data-line="9" id="l8.202.9"></span>ἡλιωθῶσιν, ἤ πως ἄλλως θερμανθῶσι τὴν κεφαλήν. ἔοικεν
<span class="lb" data-page="8.202" data-line="10" id="l8.202.10"></span>οὖν ὅπερ ἐν τοῖς ἄλλοις ἐκ τοῦ περιστραφῆναι πολλάκις ἐν
<span class="lb" data-page="8.202" data-line="11" id="l8.202.11"></span>κύκλῳ συμβαίνει, τοῦτο ἐκείνοις ἄνευ τοῦ περιστραφῆναι γίγνεσθαι·
<span class="lb" data-page="8.202" data-line="12" id="l8.202.12"></span>τοῖς δὲ περιστρεφομένοις πολλάκις ἐν κύκλῳ ἀνώμαλός
<span class="lb" data-page="8.202" data-line="13" id="l8.202.13"></span>τε καὶ ταραχώδης καὶ ἄτακτος κίνησις τῶν τε χυμῶν
<span class="lb" data-page="8.202" data-line="14" id="l8.202.14"></span>καὶ τοῦ πνεύματος ὡμολόγηται γίγνεσθαι· εὔλογον οὖν τοῖς
<span class="lb" data-page="8.202" data-line="15" id="l8.202.15"></span>ἐν τῷ σκοτωματικῷ πάθει καθεστῶσι τοιοῦτόν τι συμβαίνειν.
<span class="lb" data-page="8.202" data-line="16" id="l8.202.16"></span>διὸ καί τινες αὐτῶν ἀρτηριοτμηθέντες ὤνηντο, διαιρουμένων
<span class="lb" data-page="8.202" data-line="17" id="l8.202.17"></span>δηλονότι τῶν ὀπίσω τῶν ὤτων ἀρτηριῶν ὅλων
<span class="lb" data-page="8.202" data-line="18" id="l8.202.18"></span>ἄχρι βάθους, ὡς οὐλὴν μεταξὺ γενέσθαι τῶν δύο μερῶν.
<span class="pb" data-page="8.203" id="p8.203"></span>
<span class="lb" data-page="8.203" data-line="1" id="l8.203.1"></span>ὅτι δὲ οὐ πάντες ὑπὸ τοῦ βοηθήματος τοῦδε θεραπεύονται,
<span class="lb" data-page="8.203" data-line="2" id="l8.203.2"></span>δῆλόν ἐστιν· <span class="milestone ed2page" data-n="7.447" data-unit="ed2page" id="ed2page.7.447"></span>ἕτεραι γὰρ ἀρτηρίαι τούτων πολὺ μείζους
<span class="lb" data-page="8.203" data-line="3" id="l8.203.3"></span>ἐπὶ τὸν ἐγκέφαλον ἀνέρχονται κατὰ τὴν βάσιν αὐτοῦ διὰ τοῦ
<span class="lb" data-page="8.203" data-line="4" id="l8.203.4"></span>καλουμένου δικτυοειδοῦς πλέγματος, ὑφ’ ὧν γίνεσθαι τὸ πάθος
<span class="lb" data-page="8.203" data-line="5" id="l8.203.5"></span>εὔλογόν ἐστιν, ἀτμώδους καὶ θερμοῦ πνεύματος δι’ αὐτῶν
<span class="lb" data-page="8.203" data-line="6" id="l8.203.6"></span>ἀναφερομένου καὶ πληροῦντος τὸν ἐγκέφαλον· ἐγχωρεῖ
<span class="lb" data-page="8.203" data-line="7" id="l8.203.7"></span>δὲ καὶ κατ’ αὐτὸν τὸν ἐγκέφαλον ἀνώμαλόν τινα δυσκρασίαν
<span class="lb" data-page="8.203" data-line="8" id="l8.203.8"></span>γενέσθαι τοιούτου πνεύματος γεννητικήν. ἀλλ’ ὅτι γε καὶ
<span class="lb" data-page="8.203" data-line="9" id="l8.203.9"></span>τοῦτο τῆς κεφαλῆς ἐστιν τὸ πάθος, ἐξ αὐτῆς τῶν ἐσκοτωμένων
<span class="lb" data-page="8.203" data-line="10" id="l8.203.10"></span>τῆς αἰσθήσεώς ἐστι δῆλον· γίγνεται δὲ καὶ αὐτὸ,
<span class="lb" data-page="8.203" data-line="11" id="l8.203.11"></span>ποτὲ μὲν πρωτοπαθούσης τῆς κεφαλῆς, ποτὲ δὲ συμπαθούσης
<span class="lb" data-page="8.203" data-line="12" id="l8.203.12"></span>κατὰ τὸ στόμα τῆς κοιλίας. ὡμολόγει δὲ τοῦτο
<span class="lb" data-page="8.203" data-line="13" id="l8.203.13"></span>καὶ ὁ Ἀρχιγένης ἐν τῷ πρώτῳ τῶν χρονίων παθογνωμονικῶν
<span class="lb" data-page="8.203" data-line="14" id="l8.203.14"></span>γράψας ὡδὶ περὶ τοῦ σκοτωματικοῦ τούτου
<span class="lb" data-page="8.203" data-line="15" id="l8.203.15"></span>πάθους. <span class="milestone ed1page" data-n="3.281" data-unit="ed1page" id="ed1page.3.281"></span>λαμβάνει δὲ τὴν κατασκευὴν διχόθεν καὶ
<span class="lb" data-page="8.203" data-line="16" id="l8.203.16"></span>αὐτὸ, ἤτοι ἀπὸ κεφαλῆς ἢ καὶ τῶν κατὰ τὰ ὑποχόνδρια χωρίων.
<span class="lb" data-page="8.203" data-line="17" id="l8.203.17"></span>καὶ μέντοι καὶ διορίζειν αὐτὰ πειρᾶται, τοῖς μὲν ἀπὸ
<span class="lb" data-page="8.203" data-line="18" id="l8.203.18"></span>τῆς κεφαλῆς πρωτοπαθούσης σκοτωματικοῖς ὤτων ἤχους
<span class="lb" data-page="8.203" data-line="19" id="l8.203.19"></span>καὶ κεφαλῆς ὀδύνας καὶ βάρη προηγεῖσθαι λέγων, ἤ καὶ τῆς
<span class="pb" data-page="8.204" id="p8.204"></span>
<span class="lb" data-page="8.204" data-line="1" id="l8.204.1"></span>ὀσφρήσεως, ἤ τινος ἄλλης βλάβην αἰσθήσεως τῶν ἐντεῦθεν·
<span class="lb" data-page="8.204" data-line="2" id="l8.204.2"></span>αὐτὸς γὰρ προσέθηκεν τούτῳ τῷ λόγῳ, τῶν ἐντεῦθεν, τὰς
<span class="lb" data-page="8.204" data-line="3" id="l8.204.3"></span>ἀπὸ τῆς κεφαλῆς ὁρμωμένας ἐμοὶ δοκεῖν ἐνδείξασθαι βουλόμενος·
<span class="lb" data-page="8.204" data-line="4" id="l8.204.4"></span>τοῖς δὲ ἀπὸ τοῦ στόματος τῆς κοιλίας σκοτωματικοῖς
<span class="lb" data-page="8.204" data-line="5" id="l8.204.5"></span>καρδιωγμοὺς καὶ ναυτίας προηγεῖσθαί φησιν. ἀλλ’ ὡς εἴρηταί
<span class="lb" data-page="8.204" data-line="6" id="l8.204.6"></span>μοι καὶ πρόσθεν ἤδη πολλάκις, εἰ καὶ κατὰ συμπάθειαν
<span class="lb" data-page="8.204" data-line="7" id="l8.204.7"></span>ἑτέρου μορίου πάσχοι ποθ’ ἡ κεφαλὴ, τὰ γινόμενα γοῦν πάθη
<span class="lb" data-page="8.204" data-line="8" id="l8.204.8"></span>ταύτης εἶναι νομιστέον ἐστίν.
</p>
          </article>

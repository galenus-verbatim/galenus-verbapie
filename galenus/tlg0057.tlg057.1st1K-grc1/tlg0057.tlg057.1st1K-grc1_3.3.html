<article xmlns="http://www.w3.org/1999/xhtml" id="urn:cts:greekLit:tlg0057.tlg057.1st1K-grc1:3.3">
<span class="pb page1" data-page="8.139" id="p8.139"></span>
<span class="milestone ed1page page1" data-n="3.270" data-unit="ed1page" id="ed1page.3.270"></span>
<span class="milestone ed2page page1" data-n="7.425" data-unit="ed2page" id="ed2page.7.425"></span>
            <p>
<span class="lb" data-page="8.139" data-line="1" id="l8.139.1"></span>Ἄλλῳ μὲν γὰρ τρόπῳ τῆς γαστρὸς πασχούσης
<span class="lb" data-page="8.139" data-line="2" id="l8.139.2"></span>ὑποχύσεως φαίνεται συμπτώματα· καθ’ ἕτερον δὲ τρόπον
<span class="lb" data-page="8.139" data-line="3" id="l8.139.3"></span>οὐδὲν τῶν φωνητικῶν ὀργάνων πεπονθότων ὁ καταπεσὼν
<span class="lb" data-page="8.139" data-line="4" id="l8.139.4"></span>ἐξ ὑψηλοῦ τὴν φωνὴν ἐβλάβη, καὶ τούτων γ’ ἀμφοτέρων
<span class="lb" data-page="8.139" data-line="5" id="l8.139.5"></span>κατ’ ἄλλο συμπαθείας εἶδος ὁ τοὺς δακτύλους ἀναισθήτους
<span class="lb" data-page="8.139" data-line="6" id="l8.139.6"></span>ἔχων. ἐπὶ μὲν γὰρ τῶν ὀφθαλμῶν, ἀναφερομένου τινὸς
<span class="lb" data-page="8.139" data-line="7" id="l8.139.7"></span>ἐπ’ αὐτούς· ἐπὶ δὲ τῆς ἀφωνίας τῷ τὴν ὕλην τῆς φωνῆς
<span class="lb" data-page="8.139" data-line="8" id="l8.139.8"></span>βεβλάφθαι· τὸ δὲ κατὰ τοὺς δακτύλους σύμπτωμα μηκέτ’
<span class="lb" data-page="8.139" data-line="9" id="l8.139.9"></span>εἰς αὐτοὺς ἀφικνουμένης τῆς αἰσθητικῆς δυνάμεως ἐγένετο.
<span class="lb" data-page="8.139" data-line="10" id="l8.139.10"></span>καὶ βέλτιον ἦν, εἴπερ ἄρα, μηδὲν ὅλως ἡγεῖσθαι πεπονθέναι
<span class="lb" data-page="8.139" data-line="11" id="l8.139.11"></span>τὰ φωνητικὰ μόρια καὶ τοὺς δακτύλους ἤπερ τοὺς ὀφθαλμούς·
<span class="lb" data-page="8.139" data-line="12" id="l8.139.12"></span>ἐπ’ ἐκείνων μὲν γὰρ αὐτὸ δὴ τοῦτο πάθος ἐστὶν τὸ
<span class="lb" data-page="8.139" data-line="13" id="l8.139.13"></span>πληροῦσθαί τινος ἀναθυμιάσεως καπνώδους· ἐπὶ δὲ τῶν φωνητικῶν
<span class="lb" data-page="8.139" data-line="14" id="l8.139.14"></span>τε καὶ τῶν δακτύλων οὐ τῷ παραγίνεσθαί τι παρὰ
<span class="lb" data-page="8.139" data-line="15" id="l8.139.15"></span>φύσιν εἰς αὐτοὺς, ἀλλὰ τῷ μὴ παραγίνεσθαι τὸ κατὰ φύσιν
<span class="lb" data-page="8.139" data-line="16" id="l8.139.16"></span>ἀφικνούμενον, ἐνέργειά τις βλάπτεται. δύναμις μὲν οὖν αἰσθητικὴ
<span class="lb" data-page="8.139" data-line="17" id="l8.139.17"></span>τοῖς δακτύλοις οὐκέτ’ ἐπιῤῥεῖ, βλαβείσης τῆς κατὰ
<span class="lb" data-page="8.139" data-line="18" id="l8.139.18"></span>τὸν νωτιαῖον ἐκφύσεως τοῦ νεύρου· πνεῦμα δ’ ἐκφυσώμενον
<span class="lb" data-page="8.139" data-line="19" id="l8.139.19"></span>ὁ λάρυγξ οὐκέτι δέχεται, τῶν μεσοπλευρίων μυῶν παραλυθέντων·
<span class="pb" data-page="8.140" id="p8.140"></span>
<span class="lb" data-page="8.140" data-line="1" id="l8.140.1"></span>ἀλλ’ ὅμως κᾀπὶ τούτων ἐγχωρεῖ λέγειν αὐτὸ τοῦτο πάθος
<span class="lb" data-page="8.140" data-line="2" id="l8.140.2"></span>εἶναι τὸ μὴ παραγίνεσθαι πρὸς τὰ μόρια τὰ πρότερον,
<span class="lb" data-page="8.140" data-line="3" id="l8.140.3"></span>ἡνίκ’ εἶχε κατὰ φύσιν, ἥκοντα· καὶ γὰρ τῶν κρηνῶν οὐκ ἄν
<span class="lb" data-page="8.140" data-line="4" id="l8.140.4"></span>τις ἀλόγως πάθος εἶναι νομίζοι τὸ μηκέθ’ ἥκειν ἐπ’ αὐτὰς τὸ
<span class="lb" data-page="8.140" data-line="5" id="l8.140.5"></span>ὕδωρ, καὶ τῶν ἐκ τῆς γῆς φυομένων δημητρίων φυτῶν τὸν
<span class="lb" data-page="8.140" data-line="6" id="l8.140.6"></span>ἄμετρον αὐχμὸν, καὶ τῶν ζώων ἀπορίαν τροφῆς ἢ ποτοῦ·
<span class="lb" data-page="8.140" data-line="7" id="l8.140.7"></span>τὸ γὰρ ἐλλεῖπον ὁπωσοῦν ἑκάστῳ πρὸς τὴν κατὰ φύσιν αὐτοῦ
<span class="lb" data-page="8.140" data-line="8" id="l8.140.8"></span>διοίκησιν εἰκότως ἄν τις πάθος ἐκείνου νομίζοι. ἀλλὰ ταῦτα
<span class="lb" data-page="8.140" data-line="9" id="l8.140.9"></span>μὲν, ὡς ἔφην, λογικωτέραν ἔχει τὴν ζήτησιν· ἐπὶ δὲ τῶν βεβλαμμένων
<span class="lb" data-page="8.140" data-line="10" id="l8.140.10"></span>τε καὶ ἀπολωλυιῶν ἐνεργειῶν ἡ ἀναγκαία σκέψις
<span class="lb" data-page="8.140" data-line="11" id="l8.140.11"></span>ἠμέληται τοῖς πλείστοις τῶν ἰατρῶν. δυοῖν γὰρ ἢ καὶ τριῶν
<span class="lb" data-page="8.140" data-line="12" id="l8.140.12"></span>ἐνεργειῶν ἔσθ’ ὅτε τούτων οὐσῶν, ἐνίοτε μὲν ἑνὸς μορίου πεπονθότος
<span class="lb" data-page="8.140" data-line="13" id="l8.140.13"></span>τἄλλα συμπάσχοντα συμβλάπτεται τὰς ἐνεργείας,
<span class="lb" data-page="8.140" data-line="14" id="l8.140.14"></span>ἐνίοτε δὲ πάνθ’ ὡσαύτως πέπονθεν· ἔστι δ’ ὅτε τὰ μὲν αὐτῶν
<span class="lb" data-page="8.140" data-line="15" id="l8.140.15"></span>ἔχει διάθεσιν ἑκτικὴν, ὡς ἂν <span class="milestone ed2page" data-n="7.426" data-unit="ed2page" id="ed2page.7.426"></span>εἴποι τις, τὰ δὲ λοιπὰ
<span class="lb" data-page="8.140" data-line="16" id="l8.140.16"></span>τὴν, ὡς ἂν φαίη τις, κατὰ σχέσιν· ὑπὲρ ὧν εἴρηται μὲν ἤδη
<span class="lb" data-page="8.140" data-line="17" id="l8.140.17"></span>κᾀν τῷ δευτέρῳ περὶ τῆς τῶν ζώντων ἀνατομῆς, εἴρηται δ’ ﻿
<span class="pb" data-page="8.141" id="p8.141"></span>
<span class="lb" data-page="8.141" data-line="1" id="l8.141.1"></span>ἔτι καὶ κατὰ τὸν πρὸ τούτου<span class="milestone ed1page" data-n="3.271" data-unit="ed1page" id="ed1page.3.271"></span> λόγον, εἰρήσεται δὲ καὶ
<span class="lb" data-page="8.141" data-line="2" id="l8.141.2"></span>αὖθις, ὡς ἂν καὶ τοῦ μέλλοντος ἡμῖν περαίνεσθαι λόγου χρῄζοντος
<span class="lb" data-page="8.141" data-line="3" id="l8.141.3"></span>ἐξ ἀνάγκης τοιούτων διορισμῶν. ὃ δέ ἐστι χρήσιμον
<span class="lb" data-page="8.141" data-line="4" id="l8.141.4"></span>οὐδὲν ἧττον ἐν τῷδε τῷ τόπῳ προειρῆσθαι, διὰ τοὺς λόγῳ
<span class="lb" data-page="8.141" data-line="5" id="l8.141.5"></span>μὲν ἐπιχειροῦντας ἀποδεικνύειν ἀναγκαίαν τοῖς ἰατροῖς τὴν
<span class="lb" data-page="8.141" data-line="6" id="l8.141.6"></span>τῶν πεπονθότων ζήτησιν, ἔργῳ δ’ ἀνατρέποντας, ἤδη σοι
<span class="lb" data-page="8.141" data-line="7" id="l8.141.7"></span>δίειμι, προχειρισάμενος ἕν τι πάθος ἕνεκα παραδείγματος.
<span class="lb" data-page="8.141" data-line="8" id="l8.141.8"></span>ἔστω δὴ τοῦτο πλευρῖτις· ἐφ’ ἧς ὅτι μὲν ἡ πλευρὰ πέπονθεν,
<span class="lb" data-page="8.141" data-line="9" id="l8.141.9"></span>ἔνδειξις ἐκ τοῦ κατ’ αὐτὴν ἀλγήματος γίνεται· πότερον
<span class="lb" data-page="8.141" data-line="10" id="l8.141.10"></span>δ’ ὁ ὑπεζωκὼς ὀνομαζόμενος εἴθ’ ὑμὴν εἴτε χιτὼν, οὐδὲν γὰρ
<span class="lb" data-page="8.141" data-line="11" id="l8.141.11"></span>διαφέρει, φλεγμαίνει τοῖς πλευριτικοῖς, ἢ καί τι μόριον ἄλλο
<span class="lb" data-page="8.141" data-line="12" id="l8.141.12"></span>κατὰ τὰς πλευρὰς, καὶ πότερον ὁ πνεύμων ἐξ ἀνάγκης καὶ
<span class="lb" data-page="8.141" data-line="13" id="l8.141.13"></span>αὐτὸς πέπονθεν κατὰ τοὺς λοβοὺς, ἢ παντάπασιν ἀπαθής
<span class="lb" data-page="8.141" data-line="14" id="l8.141.14"></span>ἐστιν, οὐκ ἀναγκαῖον ἐπίστασθαί φασιν οἱ τὴν ἐμπειρίαν
<span class="lb" data-page="8.141" data-line="15" id="l8.141.15"></span>πρεσβεύοντες· ἑωρακέναι γὰρ ἤδη παμπόλλους πλευριτικοὺς,
<span class="lb" data-page="8.141" data-line="16" id="l8.141.16"></span>τοὺς μὲν ἅμα τοῖς διδασκάλοις, τοὺς δ’ ὑφ’ ἑαυτῶν μόνων
<span class="lb" data-page="8.141" data-line="17" id="l8.141.17"></span>θεραπευθέντας, ὡς Ἱπποκράτης ἔγραψεν ἐν τῷ περὶ διαίτης
<span class="lb" data-page="8.141" data-line="18" id="l8.141.18"></span>ὀξέων νοσημάτων, ἀκριβῶς τε γιγνώσκειν ἤδη, τίνα μὲν αὐτοὺς
<span class="pb" data-page="8.142" id="p8.142"></span>
<span class="lb" data-page="8.142" data-line="1" id="l8.142.1"></span>ὠφελεῖ, τίνα δὲ βλάπτει, καὶ διορισμοὺς ἔχειν ἀναμιμνήσκοντας
<span class="lb" data-page="8.142" data-line="2" id="l8.142.2"></span>ἐπὶ σημείων ἐναργῶς φαινομένων, ὧν δεῖ φλέβα τέμνειν,
<span class="lb" data-page="8.142" data-line="3" id="l8.142.3"></span>ὧν δὲ μή· καὶ περὶ πυριάσεως δ’ αὐτῶν, ἔτι τε καταπλασμάτων,
<span class="lb" data-page="8.142" data-line="4" id="l8.142.4"></span>καὶ διαιτημάτων, ὑπαγωγῆς τε γαστρὸς, αὐτάρκη
<span class="lb" data-page="8.142" data-line="5" id="l8.142.5"></span>γνῶσιν ἔχειν ἐκ μακρᾶς πείρας. ὅθεν μὲν οὖν Ἱπποκράτης
<span class="lb" data-page="8.142" data-line="6" id="l8.142.6"></span>κινηθεὶς, ἤ τις ἄλλος πρὸ αὐτοῦ, τὴν εὕρεσιν ἐποιήσατο τῶν
<span class="lb" data-page="8.142" data-line="7" id="l8.142.7"></span>βοηθημάτων, ἀγνοεῖν ὁμολογοῦσιν· ἑαυτοῖς δ’ ἀρκεῖν φασιν
<span class="lb" data-page="8.142" data-line="8" id="l8.142.8"></span>τοῖς εὑρημένοις χρῆσθαι προσηκόντως, ὡς καὶ τοὺς ἄλλους
<span class="lb" data-page="8.142" data-line="9" id="l8.142.9"></span>τεχνίτας ὁρῶμεν· οὔτε γὰρ ὁ χαλκεὺς, οὔθ’ ὁ τέκτων, οὔθ’
<span class="lb" data-page="8.142" data-line="10" id="l8.142.10"></span>ὁ σκυτοτόμος, ὅπως εὑρέθησαν αὐτῶν αἱ τέχναι ζητοῦσιν,
<span class="lb" data-page="8.142" data-line="11" id="l8.142.11"></span>ἀλλ’ ἅ γε παρὰ τῶν διδασκάλων ἔμαθον, αὐτοί τε χρώμενοι
<span class="lb" data-page="8.142" data-line="12" id="l8.142.12"></span>τῇ πείρᾳ δοκιμάσαντες ἐβεβαιώσαντο, ταῦτα πράττοντες εὐδοκιμοῦσιν.
<span class="lb" data-page="8.142" data-line="13" id="l8.142.13"></span>ἐγὼ μὲν οὖν, εἰ χρὴ τἀληθὲς εἰπεῖν, ὅταν ἀκούσω
<span class="lb" data-page="8.142" data-line="14" id="l8.142.14"></span>λεγόντων ταῦτα τῶν ἐμπειρικῶν ἰατρῶν, ἡγοῦμαι πάνυ πιθανοὺς
<span class="lb" data-page="8.142" data-line="15" id="l8.142.15"></span>εἶναι τοὺς λόγους αὐτῶν, εὑρίσκω τε τὰς πρὸς αὐτοὺς
<span class="lb" data-page="8.142" data-line="16" id="l8.142.16"></span>ὑπὸ τῶν δογματικῶν εἰρημένας ἀντιλογίας οὐ πάνυ τι γενναίας·
<span class="lb" data-page="8.142" data-line="17" id="l8.142.17"></span>ὥσπερ δ’ ἐν ἅπασι τοῖς ἄλλοις καθ’ ὅλον τὸν βίον
<span class="lb" data-page="8.142" data-line="18" id="l8.142.18"></span>ἐμαυτὸν ἀεὶ προπετοῦς συγκαταθέσεως ἐπέσχον, οὕτω καὶ
<span class="pb" data-page="8.143" id="p8.143"></span>
<span class="lb" data-page="8.143" data-line="1" id="l8.143.1"></span>περὶ τούτων ἐζήτησα πολλῷ χρόνῳ κατ’ αὐτὴν τὴν ἐπὶ τῶν
<span class="lb" data-page="8.143" data-line="2" id="l8.143.2"></span>νοσούντων εὕρεσιν τῶν βοηθημάτων, εἴτε προσδέομαί τινος
<span class="lb" data-page="8.143" data-line="3" id="l8.143.3"></span>ἐνδείξεως λογικῆς, εἴτ’ ἀρκεῖ μοι τὰ διὰ τῆς πείρας ἐγνωσμένα
<span class="lb" data-page="8.143" data-line="4" id="l8.143.4"></span>παρά τε τοῖς διδασκάλοις καὶ κατ’ ἐμαυτόν. ἅπερ οὖν
<span class="lb" data-page="8.143" data-line="5" id="l8.143.5"></span>ἔκρινα βέλτιστα, πολλῷ χρόνῳ ζητήσας, ἐπικαλεσάμενος
<span class="lb" data-page="8.143" data-line="6" id="l8.143.6"></span>θεοὺς μάρτυρας, ἀγορεύσω τοῖς ἀληθείας ἐρῶσιν. οὐδὲ γὰρ
<span class="lb" data-page="8.143" data-line="7" id="l8.143.7"></span>αἰτίαν ἔχω τοῦ ψεύδεσθαι, καθάπερ οἱ μανθάνοντες αἵρεσιν
<span class="lb" data-page="8.143" data-line="8" id="l8.143.8"></span>μίαν, εἶτα πάντῃ τε καὶ πάντως ἔνδοξοι κατ’ αὐτὴν γενέσθαι
<span class="lb" data-page="8.143" data-line="9" id="l8.143.9"></span>προῃρημένοι· τούτοις γὰρ ἀναγκαῖόν ἐστι φιλονείκως ἀγωνίζεσθαι
<span class="lb" data-page="8.143" data-line="10" id="l8.143.10"></span>περὶ τῆς κατὰ τὴν αἵρεσιν ἀληθείας, ἣν μόνην γινώσκουσιν,
<span class="lb" data-page="8.143" data-line="11" id="l8.143.11"></span>ὡς ἂν ἐξ ἄλλης ἀγωγῆς λόγων ἀδυνατοῦσιν πορίζεσθαι
<span class="lb" data-page="8.143" data-line="12" id="l8.143.12"></span>δόξαν· ἐγὼ δ’ ἔργῳ διεδειξάμην ἐν ἐπιδείξεσίν τε δημοσίαις
<span class="lb" data-page="8.143" data-line="13" id="l8.143.13"></span>καὶ ταῖς τῶν βουληθέντων ἡντιναοῦν αἵρεσιν ἐκδιδαχθῆναι
<span class="lb" data-page="8.143" data-line="14" id="l8.143.14"></span>παρ’ ἐμοῦ, μηδενὸς ἧττον, ἵνα μή τι μεῖζον εἴπω,
<span class="lb" data-page="8.143" data-line="15" id="l8.143.15"></span>γινώσκων ἁπάσας αὐτάς. οὐ μὴν οὐδὲ λόγων αὐτοσχεδίων
<span class="lb" data-page="8.143" data-line="16" id="l8.143.16"></span>ἀπορίᾳ, συναγορεύειν ἑλόμενος αἱρέσει μιᾷ, ῥᾳδίως
<span class="lb" data-page="8.143" data-line="17" id="l8.143.17"></span>ἂν ὑπό τινος ἐξηλέγχθην· ἔμαθον γὰρ οὐκ ἐξ ὑπομνημάτων
<span class="lb" data-page="8.143" data-line="18" id="l8.143.18"></span>αὐτὰς, ὥς τινες, ἀλλὰ παρὰ τοῖς πρωτεύουσι διδασκάλοις<span class="milestone ed2page" data-n="7.427" data-unit="ed2page" id="ed2page.7.427"></span>
              <span class="pb" data-page="8.144" id="p8.144"></span>
<span class="lb" data-page="8.144" data-line="1" id="l8.144.1"></span>καθ’ ἑκάστην αἵρεσιν. οὔτ’ οὖν πρὸς ἐμπειρικούς
<span class="lb" data-page="8.144" data-line="2" id="l8.144.2"></span>ἐστί μοί τι μῖσος, ὧν γε τοῖς λόγοις ἐνετράφην, οὔτε
<span class="lb" data-page="8.144" data-line="3" id="l8.144.3"></span>πρὸς δογματικῶν τινας· ὁμοτίμως τε γὰρ ἐσπούδασα τὰ πάντων
<span class="lb" data-page="8.144" data-line="4" id="l8.144.4"></span>ἐκμαθεῖν, ἐφοίτησά τε τοῖς ἐνδοξοτάτοις διδασκάλοις
<span class="lb" data-page="8.144" data-line="5" id="l8.144.5"></span>καθ’ ἑκάστην αἵρεσιν· ἀπό τε τῶν ἔργων τῆς τέχνης ἐγνώσθην,
<span class="lb" data-page="8.144" data-line="6" id="l8.144.6"></span>οὐκ ἀπὸ λόγων σοφιστικῶν, τοῖς τ’ ἄλλοις τῶν ἐν Ῥώμῃ
<span class="lb" data-page="8.144" data-line="7" id="l8.144.7"></span>πρώτων ἀνδρῶν καὶ πᾶσιν ἐφεξῆς τοῖς αὐτοκράτορσιν· ὥστ’
<span class="lb" data-page="8.144" data-line="8" id="l8.144.8"></span>οὐδὲν ἄν μοι λείποι πρὸς τὸ μὴ οὐ λέγειν ἀληθῶς ἃ φρονῶ
<span class="lb" data-page="8.144" data-line="9" id="l8.144.9"></span>καθ’ ἑκάστην αἵρεσιν. εὗρον οὖν ἐπὶ τῶν ἔργων τὴν διὰ
<span class="lb" data-page="8.144" data-line="10" id="l8.144.10"></span>τῆς ἀληθοῦς ἐνδείξεως εὕρεσιν τῶν βοηθημάτων ἐν τοῖς σπανίως
<span class="lb" data-page="8.144" data-line="11" id="l8.144.11"></span>ἀποβαίνουσιν πλεονεκτοῦσαν τῆς ἐμπειρικῆς γνώσεως·
<span class="lb" data-page="8.144" data-line="12" id="l8.144.12"></span>καὶ διὰ τοῦτο τοῖς ἐναντιωτάτοις βοηθήμασιν ἐνίοτε τῶν ἐκ
<span class="lb" data-page="8.144" data-line="13" id="l8.144.13"></span>τῆς ἐμπειρίας ἐγνωσμένων ἐθεράπευσα πολλὰ τῶν παθῶν,
<span class="lb" data-page="8.144" data-line="14" id="l8.144.14"></span>ἅπερ ἐπὶ πλέον ἐν τῇ τῆς θεραπευτικῆς μεθόδου πραγματείᾳ
<span class="lb" data-page="8.144" data-line="15" id="l8.144.15"></span>διέρχομαι.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg057.1st1K-grc1:4.3">
<span class="pb page1" data-page="8.229" id="p8.229"></span>
<span class="milestone ed1page page1" data-n="3.284" data-unit="ed1page" id="ed1page.3.284"></span>
<span class="milestone ed2page page1" data-n="7.455" data-unit="ed2page" id="ed2page.7.455"></span>
            <p>
<span class="lb" data-page="8.229" data-line="4" id="l8.229.4"></span><span class="milestone ed2page" data-n="7.456" data-unit="ed2page" id="ed2page.7.456"></span>Καιρὸς οὖν ἤδη μεταβαίνειν ἐπὶ τὴν
<span class="lb" data-page="8.229" data-line="5" id="l8.229.5"></span>γλῶτταν. ἑώραται δ’ ἡμῖν ἐπ’ αὐτῆς ἐνίοτε μὲν ἡ κίνησις,
<span class="lb" data-page="8.229" data-line="6" id="l8.229.6"></span>ἐνίοτε δὲ ἡ τῆς γεύσεως αἴσθησις βεβλαμμένη, καί ποτε μὲν
<span class="lb" data-page="8.229" data-line="7" id="l8.229.7"></span>σὺν αὐτῇ καὶ ἡ τῆς ἁφῆς. οὐκ ἔστι δ’ ἄλλα μὲν ἁφῆς, ἄλλα
<span class="lb" data-page="8.229" data-line="8" id="l8.229.8"></span>δὲ γεύσεως νεῦρα, καθάπερ τὰ τῆς κινήσεως· τὰ γὰρ ἀπὸ
<span class="lb" data-page="8.229" data-line="9" id="l8.229.9"></span>τῆς τρίτης συζυγίας οὐ μόνον τῶν ἁπτῶν, ἀλλὰ καὶ τῶν
<span class="lb" data-page="8.229" data-line="10" id="l8.229.10"></span>γευστῶν ἐστι διαγνωσικά. πλεονάκις δὲ βλάπτεται τῶν γευστῶν
<span class="lb" data-page="8.229" data-line="11" id="l8.229.11"></span>ἡ αἴσθησις ἤπερ ἡ τῶν ἁπτῶν, καίτοι τῶν αὐτῶν
<span class="lb" data-page="8.229" data-line="12" id="l8.229.12"></span>οὖσα νεύρων, ὡς ἂν ἀκριβεστέρας δεομένη διαγνώσεως.
<span class="lb" data-page="8.229" data-line="13" id="l8.229.13"></span>παχυμερέστατον μὲν γὰρ τὸ τῆς ἁφῆς αἰσθητήριον, ὥσπερ
<span class="lb" data-page="8.229" data-line="14" id="l8.229.14"></span>τὸ τῆς ὄψεως λεπτομερέστατον· δεύτερον δὲ μετὰ τὴν ὄψιν
<span class="lb" data-page="8.229" data-line="15" id="l8.229.15"></span>ἐν λεπτομερείᾳ μὲν τὸ τῆς ἀκοῆς, ἐν παχυμερείᾳ δὲ μετὰ τὴν
<span class="lb" data-page="8.229" data-line="16" id="l8.229.16"></span>ἁφὴν τὸ τῆς γεύσεως, ὥσπερ ἐν μέσῳ τῶν τεττάρων τὸ τῆς
<span class="lb" data-page="8.229" data-line="17" id="l8.229.17"></span>ὀσφρήσεως. ἡ δὲ κίνησις τῆς γλώττης παρὰ τῆς ἑβδόμης
<span class="lb" data-page="8.229" data-line="18" id="l8.229.18"></span>ἐστὶ συζυγίας τῶν ἐξ ἐγκεφάλου πεφυκότων νεύρων, ἐγγὺς τῆς
<span class="pb" data-page="8.230" id="p8.230"></span>
<span class="lb" data-page="8.230" data-line="1" id="l8.230.1"></span>κατὰ τὸν νωτιαῖον ἀρχῆς οὖσα. ὅταν μὲν οὖν <span class="milestone ed1page" data-n="3.285" data-unit="ed1page" id="ed1page.3.285"></span>ἀμφότερα
<span class="lb" data-page="8.230" data-line="2" id="l8.230.2"></span>τὰ μέρη τοῦ ἐγκεφάλου, τό τε δεξιὸν καὶ τὸ ἀριστερὸν,
<span class="lb" data-page="8.230" data-line="3" id="l8.230.3"></span>κατὰ τοῦτο τὸ χωρίον ᾖ πεπονθότα, τοὺς ἀποπληκτικοὺς
<span class="lb" data-page="8.230" data-line="4" id="l8.230.4"></span>ἐπιφέρει κινδύνους· ὅτ’ ἂν δὲ θάτερον μόνον, εἰς παραπληγίαν
<span class="lb" data-page="8.230" data-line="5" id="l8.230.5"></span>τελευτᾷ, ποτὲ μὲν τῇ τῆς γλώττης κινήσει μόνῃ λυμαινομένην
<span class="lb" data-page="8.230" data-line="6" id="l8.230.6"></span>κατὰ τὸ ἥμισυ μέρος, ἔστι δ’ ὅτε καὶ τοῖς κάτω τῆς
<span class="lb" data-page="8.230" data-line="7" id="l8.230.7"></span>κεφαλῆς μορίοις ἄλλοτ’ ἄλλοις ἐγκατασκήπτουσαν, ποτὲ δὲ
<span class="lb" data-page="8.230" data-line="8" id="l8.230.8"></span>καὶ παντὶ θατέρῳ μέρει τοῦ σώματος ἄχρι ποδῶν ἄκρων.
<span class="lb" data-page="8.230" data-line="9" id="l8.230.9"></span>ἡ δ’ οὖν γλῶττα πολλάκις ἑώραται βλαπτομένη τὴν εἰρημένην
<span class="lb" data-page="8.230" data-line="10" id="l8.230.10"></span>βλάβην μόνη τῶν κατὰ τὸ πρόσωπον μερῶν, μήτε τῆς ἁπτικῆς
<span class="lb" data-page="8.230" data-line="11" id="l8.230.11"></span>αἰσθήσεως ἐν αὐτῇ μήτε τῆς γευστικῆς βεβλαμμένων.
<span class="lb" data-page="8.230" data-line="12" id="l8.230.12"></span>καὶ ἡ αἰτία πρόδηλος ὑμῖν ἐστιν ἑωρακόσιν τὰς ἐξ ἐγκεφάλου
<span class="lb" data-page="8.230" data-line="13" id="l8.230.13"></span>τῶν νεύρων ἀποφύσεις εἰς μὲν τὸ πρόσωπον ἀπὸ τοῦ προσθίου
<span class="lb" data-page="8.230" data-line="14" id="l8.230.14"></span>μέρους αὐτοῦ γινομένας, εἰς δὲ τὰ κάτω μέρη τοῦ
<span class="lb" data-page="8.230" data-line="15" id="l8.230.15"></span>προσώπου πάντα τὰ καθ’ ὅλον τὸ ζῶον ἀπὸ θατέρου μέρους
<span class="lb" data-page="8.230" data-line="16" id="l8.230.16"></span>τοῦ ὄπισθεν, ἐξ οὗ μέρους ἐστὶ καὶ ἡ συζυγία τῶν ἐπὶ
<span class="lb" data-page="8.230" data-line="17" id="l8.230.17"></span>τοὺς τῆς γλώττης μῦς ἀφικνουμένων νεύρων, ὑφ’ ὧν αἱ κατὰ
<span class="lb" data-page="8.230" data-line="18" id="l8.230.18"></span>προαίρεσιν αὐτῆς γίνονται κινήσεις. ὥστε πάλιν εἰκότως, ὅτ’
<span class="lb" data-page="8.230" data-line="19" id="l8.230.19"></span>ἂν τὸ πρόσθιον ἐγκεφάλου πάθῃ μέρος μόνον, ἡ μὲν τῆς γλώττης ﻿
<span class="pb" data-page="8.231" id="p8.231"></span>
<span class="lb" data-page="8.231" data-line="1" id="l8.231.1"></span>κίνησις ἀβλαβὴς διασώζεται μόνη, τὰ δ’ ἄλλα πάντα τὰ
<span class="lb" data-page="8.231" data-line="2" id="l8.231.2"></span>κατὰ τὸ πρόσωπον μόρια τὰς αἰσθητικὰς καὶ προαιρετικὰς
<span class="lb" data-page="8.231" data-line="3" id="l8.231.3"></span>κινήσεις ἀπόλλυσι, κατὰ θάτερον δηλονότι μέρος, ἤτοι τὸ
<span class="lb" data-page="8.231" data-line="4" id="l8.231.4"></span>δεξιὸν ἢ τὸ ἀριστερόν. ἐὰν γὰρ ὅλον ποτὲ πάθῃ τὸ πρόσθιον
<span class="lb" data-page="8.231" data-line="5" id="l8.231.5"></span>ἐγκεφάλου, συμπάσχειν μὲν ἀναγκαῖόν ἐστι καὶ τὰ περὶ τὴν
<span class="lb" data-page="8.231" data-line="6" id="l8.231.6"></span>ὑψηλοτάτην αὐτοῦ κοιλίαν, βλάπτεσθαι δὲ καὶ τὰς διανοητικὰς
<span class="lb" data-page="8.231" data-line="7" id="l8.231.7"></span>αὐτῶν ἐνεργείας. καὶ κεῖται ἀναίσθητος μὲν καὶ ἀκίνητος
<span class="lb" data-page="8.231" data-line="8" id="l8.231.8"></span>ὁ οὕτως παθὼν, οὐδὲν δ’ εἰς τὴν ἀναπνοὴν βλάπτεται, καὶ
<span class="lb" data-page="8.231" data-line="9" id="l8.231.9"></span>καλεῖται τὸ πάθος τοῦτο κάρος, ὡς τό γε καὶ τὴν ἀναπνοὴν
<span class="lb" data-page="8.231" data-line="10" id="l8.231.10"></span>βλάπτον οὕτως ἰσχυρῶς, ὡς μετὰ πολλῆς βίας ἀναπνεῖν μόγις
<span class="lb" data-page="8.231" data-line="11" id="l8.231.11"></span>ὁμοίως τοῖς ῥέγχουσιν ἐν ὕπνοις βαθέσιν ἀποπληξία προσαγορεύεται.
<span class="lb" data-page="8.231" data-line="12" id="l8.231.12"></span>καὶ τοίνυν καὶ διαδέχεται τὴν μὲν τῆς ἀποπληξίας
<span class="lb" data-page="8.231" data-line="13" id="l8.231.13"></span>λύσιν ἡ καλουμένη παραπληγία πάνυ πολλάκις, ἐπὶ δὲ τοῖς
<span class="lb" data-page="8.231" data-line="14" id="l8.231.14"></span>κάροις παυομένοις ὑγεία τοὐπίπαν πολλάκις ἀκολουθεῖν
<span class="lb" data-page="8.231" data-line="15" id="l8.231.15"></span>εἴωθεν. γίνεται δὲ κάρος ἐπί τε τοῖς τῶν κροταφιτῶν μυῶν
<span class="lb" data-page="8.231" data-line="16" id="l8.231.16"></span>πάθεσιν, ὡς ἱπποκράτης ἐδήλωσεν, κᾀν τοῖς ὀξέσι νοσήμασιν,
<span class="lb" data-page="8.231" data-line="17" id="l8.231.17"></span>ὡς καὶ τοῦτ’ ἔγραψεν ὁ αὐτὸς Ἱπποκράτης· ἐν τῷ μέσῳ
<span class="lb" data-page="8.231" data-line="18" id="l8.231.18"></span>δέ πως ἀμφοῖν ἐστι, τοῦ τε κάρου καὶ τῆς ἀποπληξίας, ἡ ἐπιληψία,
<span class="lb" data-page="8.231" data-line="19" id="l8.231.19"></span>σπασμοὺς μὲν ἐπιφέρουσα παντὸς τοῦ σώματος, οὐ
<span class="pb" data-page="8.232" id="p8.232"></span>
<span class="lb" data-page="8.232" data-line="1" id="l8.232.1"></span>μὴν εἰς παραπληγίαν τελευτῶσα. ψυχρὸς μὲν οὖν καὶ παχὺς
<span class="lb" data-page="8.232" data-line="2" id="l8.232.2"></span><span class="milestone ed2page" data-n="7.457" data-unit="ed2page" id="ed2page.7.457"></span>ἢ πάντως γε γλίσχρος χυμός ἐστιν αἴτιος τῶν τριῶν
<span class="lb" data-page="8.232" data-line="3" id="l8.232.3"></span>τούτων νοσημάτων. ἀλλ’ ἐν μὲν τοῖς κάροις τε καὶ ταῖς ἐπιληψίαις
<span class="lb" data-page="8.232" data-line="4" id="l8.232.4"></span>αἱ κοιλίαι μὲν μᾶλλον, ἧττον δὲ αὐτὸ τὸ σῶμα τοῦ
<span class="lb" data-page="8.232" data-line="5" id="l8.232.5"></span>ἐγκεφάλου πάσχειν εἴωθεν, ἐν δὲ ταῖς ἀποπληξίαις μᾶλλον τὸ
<span class="lb" data-page="8.232" data-line="6" id="l8.232.6"></span>σῶμα· καὶ κατὰ μὲν τοὺς κάρους τὰ πρόσω μᾶλλον, ἐν δὲ
<span class="lb" data-page="8.232" data-line="7" id="l8.232.7"></span>ταῖς ἀποπληξίαις τε καὶ ἐπιληψίαις ἀμφότερα· κατὰ δὲ τὰς
<span class="lb" data-page="8.232" data-line="8" id="l8.232.8"></span>καταλήψεις τε καὶ κατοχὰς ὀνομαζομένας τὰ ὀπίσω πάσχει
<span class="lb" data-page="8.232" data-line="9" id="l8.232.9"></span>μᾶλλον. ὅτ’ ἂν δὲ ἀνατιτραμένου τινὸς ὀστοῦ ἡ μέση κοιλία
<span class="lb" data-page="8.232" data-line="10" id="l8.232.10"></span>θλιφθῇ, κάρος καταλαμβάνει τὸν ἄνθρωπον ἄνευ τοῦ
<span class="lb" data-page="8.232" data-line="11" id="l8.232.11"></span>σπᾶσθαί τε καὶ δυσχερῶς ἀναπνεῖν, ὧν τὸ μὲν ἐπιληψίας, τὸ
<span class="lb" data-page="8.232" data-line="12" id="l8.232.12"></span>δὲ τῆς ἀποπληξίας ἐστὶν ἴδιον, ὥσπέρ γε καὶ κάρου καὶ καταλήψεως
<span class="lb" data-page="8.232" data-line="13" id="l8.232.13"></span>ἡ κατὰ φύσιν ἀναπνοὴ σωζομένη. ἀλλ’ ὁ μὲν κάρος
<span class="lb" data-page="8.232" data-line="14" id="l8.232.14"></span>κεκλεισμένων γίγνεται τῶν βλεφάρων, ἡ κατάληψις δὲ
<span class="lb" data-page="8.232" data-line="15" id="l8.232.15"></span>ἀνεῳγότων. ὥσπερ δὲ ἐν ταῖς ἀνατρήσεσιν, ὅτ’ ἂν ἀμελῶς τις
<span class="lb" data-page="8.232" data-line="16" id="l8.232.16"></span>πιέζων τῷ μηνιγγοφύλακι τὴν μήνιγγα θλίψῃ περαιτέρω τοῦ
<span class="lb" data-page="8.232" data-line="17" id="l8.232.17"></span>προσήκοντος, ὁ κάρος γίγνεται, κατὰ τὸν αὐτὸν τρόπον,
<span class="lb" data-page="8.232" data-line="18" id="l8.232.18"></span>ὅτ’ ἂν ὀστοῦν συντριβὲν σφοδρῶς τοῦ κρανίου θλίβῃ τὰς κοιλίας
<span class="pb" data-page="8.233" id="p8.233"></span>
<span class="lb" data-page="8.233" data-line="1" id="l8.233.1"></span>αὐτοῦ, καὶ μάλιστα τὴν μέσην, ὁ κάρος συμπίπτει·
<span class="lb" data-page="8.233" data-line="2" id="l8.233.2"></span>ἕπεται δὲ καὶ σφοδραῖς ὀδύναις τὸ πάθος τοῦτο, καταπίπτοντος
<span class="lb" data-page="8.233" data-line="3" id="l8.233.3"></span>ἐν αὐταῖς τοῦ κατὰ τὸ ψυχικὸν πνεῦμα τόνου· καλῶ δὲ
<span class="lb" data-page="8.233" data-line="4" id="l8.233.4"></span>οὕτως, ὡς ἴστε, τὸ κατὰ τὰς κοιλίας τοῦ ἐγκεφάλου πρῶτον
<span class="lb" data-page="8.233" data-line="5" id="l8.233.5"></span>ὄργανον ὑπάρχον τῇ ψυχῇ πρὸς τὸ διαπέμπειν εἰς ἅπαντα τὰ
<span class="lb" data-page="8.233" data-line="6" id="l8.233.6"></span>μέρη τοῦ σώματος αἴσθησίν τε καὶ κίνησιν. τὰ μὲν οὖν
<span class="lb" data-page="8.233" data-line="7" id="l8.233.7"></span>κατὰ τὸν ἐγκέφαλον, οἰκειότητί τε τοῦ προκειμένου λόγου
<span class="lb" data-page="8.233" data-line="8" id="l8.233.8"></span>καὶ διότι κατὰ τὸν ἔμπροσθεν λόγον ἀδιοριστότερον εἴρηται,
<span class="lb" data-page="8.233" data-line="9" id="l8.233.9"></span>διορίσασθαί μοι νῦν ἄμεινον ἔδοξεν· αὖθις δ’ ἐπὶ τὰ τῆς
<span class="lb" data-page="8.233" data-line="10" id="l8.233.10"></span>γλώττης ἐπάνειμι πάθη, τὰ μὲν κοινὰ διὰ τὴν πρὸς τὸν ἐγκέφαλον
<span class="lb" data-page="8.233" data-line="11" id="l8.233.11"></span>καὶ τὰ νεῦρα κοινωνίαν, τὰ δὲ ἴδια μόνης αὐτῆς. τῇ
<span class="lb" data-page="8.233" data-line="12" id="l8.233.12"></span>μὲν οὖν πρὸς τὸν ἐγκέφαλον αὐτῆς κοινωνίᾳ καθάπερ εἰς τὴν
<span class="lb" data-page="8.233" data-line="13" id="l8.233.13"></span>κίνησιν ἐβλάπτετο διὰ τὴν ἑβδόμην συζυγίαν, οὕτως εἰς τὴν
<span class="lb" data-page="8.233" data-line="14" id="l8.233.14"></span>αἴσθησιν ἐμποδίζεται διὰ τὴν τρίτην, ἣν ὀνομάζουσι μαλακὸν
<span class="lb" data-page="8.233" data-line="15" id="l8.233.15"></span>νεῦρον οἱ ἀνατομικοὶ, καταφυομένην, ὡς ἴστε, καὶ κατασχιζομένην
<span class="lb" data-page="8.233" data-line="16" id="l8.233.16"></span>εἰς τὸν περιλαμβάνοντα τὴν γλῶτταν χιτῶνα, καθάπερ
<span class="lb" data-page="8.233" data-line="17" id="l8.233.17"></span>τι τῶν ἀπὸ τῆς ζ΄ συζυγίας εἰς τοὺς κινοῦντας αὐτὴν μύας.
<span class="lb" data-page="8.233" data-line="18" id="l8.233.18"></span>τὰ δ’ ἴδια μόνης τῆς γλώττης πάθη τοῖς μεμνημένοις ὅσα
<span class="pb" data-page="8.234" id="p8.234"></span>
<span class="lb" data-page="8.234" data-line="1" id="l8.234.1"></span>περὶ τῶν κατὰ τοὺς ὀφθαλμοὺς ἰδίων ἀρτίως εἶπον, οὐ χαλεπῶς
<span class="lb" data-page="8.234" data-line="2" id="l8.234.2"></span>εὑρεθήσεται. καὶ γὰρ ταύτης αἱ μὲν δυσκρασίαι τῶν
<span class="lb" data-page="8.234" data-line="3" id="l8.234.3"></span>μυῶν, ὡς ὁμοιομερῶν, ἐμποδίζουσι ταῖς κινήσεσιν, ὥσπέρ
<span class="lb" data-page="8.234" data-line="4" id="l8.234.4"></span>γε καὶ τοῦ περιέχοντος ἔξωθεν αὐτὴν ὑμένος, ἀμφοτέραις
<span class="lb" data-page="8.234" data-line="5" id="l8.234.5"></span>ταῖς αἰσθήσεσιν, ἁπτικῇ τε καὶ γευστικῇ· αἵ θ’ ὡς ὀργανικῶν
<span class="lb" data-page="8.234" data-line="6" id="l8.234.6"></span>παθῶν φλεγμοναὶ καὶ σκίῤῥοι καὶ οἰδήματα καὶ ἐρυσιπέλατα
<span class="lb" data-page="8.234" data-line="7" id="l8.234.7"></span>καὶ διαπυήσεις, ἅπερ ἅπαντα τῆς ἐνεστώσης ἀφώρισται πραγματείας,
<span class="lb" data-page="8.234" data-line="8" id="l8.234.8"></span>ὁρῶσίν τε ἡμῖν καὶ ἁπτομένοις διαγιγνωσκόμενα·
<span class="lb" data-page="8.234" data-line="9" id="l8.234.9"></span>πρόκειται γὰρ, ὅσα μήτ’ ὄψει μήθ’ ἁφῇ διαγνῶναι δυνάμεθα
<span class="lb" data-page="8.234" data-line="10" id="l8.234.10"></span>πάσχοντα μόρια, ταῦτ’ ἐπισκέψασθαι, διὰ τίνων σημείων
<span class="lb" data-page="8.234" data-line="11" id="l8.234.11"></span>ἐνδεικτικῶς τε καὶ τὸ σύμπαν φάναι λογικῶς νῦν
<span class="lb" data-page="8.234" data-line="12" id="l8.234.12"></span>εὑρεθησόμενα.
</p>
          </article>

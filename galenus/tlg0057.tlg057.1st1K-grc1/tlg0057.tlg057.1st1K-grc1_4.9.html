<article xmlns="http://www.w3.org/1999/xhtml" id="urn:cts:greekLit:tlg0057.tlg057.1st1K-grc1:4.9">
<span class="pb page1" data-page="8.266" id="p8.266"></span>
<span class="milestone ed1page page1" data-n="3.290" data-unit="ed1page" id="ed1page.3.290"></span>
<span class="milestone ed2page page1" data-n="7.468" data-unit="ed2page" id="ed2page.7.468"></span>
            <p>
<span class="lb" data-page="8.266" data-line="13" id="l8.266.13"></span>Ὅτι μὲν γὰρ ἐν τοῖς τοιούτοις λόγοις ἀκουστέον
<span class="lb" data-page="8.266" data-line="14" id="l8.266.14"></span>ἐστὶ τὴν βλάβην, εἰ καὶ μὴ παντελῶς ἀπολωλὸς εἴη τὸ
<span class="lb" data-page="8.266" data-line="15" id="l8.266.15"></span>κατὰ φύσιν ἔργον ἅπαν τοῦ μορίου, πολλάκις εἴρηταί μοι,
<span class="lb" data-page="8.266" data-line="16" id="l8.266.16"></span>χεῖρον δ’ οὐδὲν ἀναμνησθῆναι καὶ νῦν. ὅτι δ’ οὐ ταὐτόν
<span class="lb" data-page="8.266" data-line="17" id="l8.266.17"></span>ἐστι φωνὴ καὶ διάλεκτος, ἀλλ’ ἡ μὲν φωνὴ τῶν φωνητικῶν
<span class="lb" data-page="8.266" data-line="18" id="l8.266.18"></span>ὀργάνων ἔργον, ἡ διάλεκτος δὲ τῶν διαλεκτικῶν, ὧν τὸ μὲν
<span class="pb" data-page="8.267" id="p8.267"></span>
<span class="lb" data-page="8.267" data-line="1" id="l8.267.1"></span>κυριώτατόν ἐστιν ἡ γλῶττα, συντελεῖ δ’ οὐ σμικρὸν ἥ τε ῥὶς
<span class="lb" data-page="8.267" data-line="2" id="l8.267.2"></span>καὶ τὰ χείλη καὶ οἱ ὀδόντες, ἐπισταμένους ὑμᾶς ἀναμιμνήσκω·
<span class="lb" data-page="8.267" data-line="3" id="l8.267.3"></span>καθάπερ γε καὶ περὶ τῶν φωνητικῶν ὀργάνων, ὅτι λάρυγξ
<span class="lb" data-page="8.267" data-line="4" id="l8.267.4"></span>ἐστὶ καὶ οἱ κινοῦντες αὐτὸν μύες, ὅσα τε τούτοις νεῦρα τὴν
<span class="lb" data-page="8.267" data-line="5" id="l8.267.5"></span>ἐξ ἐγκεφάλου παρακομίζει δύναμιν. ἐὰν μὲν οὖν οἱ κλείοντες
<span class="lb" data-page="8.267" data-line="6" id="l8.267.6"></span>ἢ οἱ ἀνοίγοντες τὸν λάρυγγα μύες ἀκίνητοι γενηθῶσιν, ἀφωνία
<span class="lb" data-page="8.267" data-line="7" id="l8.267.7"></span>παντελὴς καταλήψεται τὸν οὕτω παθόντα· καθάπερ γε
<span class="lb" data-page="8.267" data-line="8" id="l8.267.8"></span>κᾂν δυσκίνητοί πως, ἤ τινα παλμώδη κίνησιν ἢ τρομώδη λάβωσι,
<span class="lb" data-page="8.267" data-line="9" id="l8.267.9"></span>κατὰ τὸ τοῦ πάθους εἶδος ἡ φωνὴ βλαβήσεται· παραπλησίως
<span class="lb" data-page="8.267" data-line="10" id="l8.267.10"></span>δὲ κᾂν σπασμωδῶς ἢ κλονωδῶς κινῶνται· καὶ
<span class="lb" data-page="8.267" data-line="11" id="l8.267.11"></span>μέντοι κᾂν <span class="milestone ed1page" data-n="3.291" data-unit="ed1page" id="ed1page.3.291"></span>ἀῤῥωστήσῃ ποθ’ ἡ δύναμις αὐτῶν, ἤτοι δι’
<span class="lb" data-page="8.267" data-line="12" id="l8.267.12"></span>οἰκεῖόν τι πάθος, ἢ διά τι τῶν κινούντων αὐτοὺς νεύρων,
<span class="lb" data-page="8.267" data-line="13" id="l8.267.13"></span>ἀμυδρὰν καὶ μικρὰν ἐργάσεται τὴν φωνήν. ἐὰν δ’ ἄλλός τις
<span class="lb" data-page="8.267" data-line="14" id="l8.267.14"></span>τῶν κινούντων τὸν λάρυγγα μυῶν ὁτιοῦν πάθῃ, βλαβήσεται
<span class="lb" data-page="8.267" data-line="15" id="l8.267.15"></span>μέν πως ἡ φωνὴ βλάβην μικρὰν, οὔτε δὲ ἄφωνος ὁ οὕτως
<span class="lb" data-page="8.267" data-line="16" id="l8.267.16"></span>παθὼν ἔσται παντάπασιν, οὔτε σμικρόφωνος ἱκανῶς. ὥσπερ
<span class="lb" data-page="8.267" data-line="17" id="l8.267.17"></span>δ’ οἱ κυριώτατοι μύες τῶν τὸν λάρυγγα κινούντων εἰσὶν οἵ τ’
<span class="lb" data-page="8.267" data-line="18" id="l8.267.18"></span>ἀνοιγνύντες αὐτὸν καὶ οἱ κλείοντες, οὕτω καὶ τῶν φωνητικῶν
<span class="lb" data-page="8.267" data-line="19" id="l8.267.19"></span>νεύρων τὰ παλινδρομοῦντα, μορία μὲν ὄντα καὶ αὐτὰ τῆς
<span class="pb" data-page="8.268" id="p8.268"></span>
<span class="lb" data-page="8.268" data-line="1" id="l8.268.1"></span>ἕκτης συζυγίας τῶν ἐξ ἐγκεφάλου πεφυκότων νεύρων, ὥσπερ
<span class="lb" data-page="8.268" data-line="2" id="l8.268.2"></span>καὶ τἄλλα τὰ εἰς αὐτὸν ἐμφυόμενα, διαφέροντα δ’ αὐτῶν
<span class="lb" data-page="8.268" data-line="3" id="l8.268.3"></span>τοσοῦτον, ὡς μὴ κατὰ τὸν τράχηλον ἀποσχίζεσθαι τῶν ἐκ
<span class="lb" data-page="8.268" data-line="4" id="l8.268.4"></span>τῆς ἕκτης συζυγίας, ἀλλ’ ὅταν εἰς τὴν τοῦ θώρακος ἀφικνῆται
<span class="lb" data-page="8.268" data-line="5" id="l8.268.5"></span>χώραν. <span class="milestone ed2page" data-n="7.469" data-unit="ed2page" id="ed2page.7.469"></span>αὐτὴν μὲν οὖν τὴν ἕκτην συζυγίαν ὅλην
<span class="lb" data-page="8.268" data-line="6" id="l8.268.6"></span>οὐδεὶς οὕτως ἀφυής ἐστι χειρουργὸς ὡς ἄκων τέμνειν, τὰ παλινδρομοῦντα
<span class="lb" data-page="8.268" data-line="7" id="l8.268.7"></span>δ’ ἐνίοτε διασπῶσιν ὑπ’ ἀγνοίας· ἔστι δ’ ὅτε
<span class="lb" data-page="8.268" data-line="8" id="l8.268.8"></span>καὶ τέμνεται μετὰ τῆς τραχείας ἀρτηρίας ἢ τὸ ἕτερον αὐτῶν,
<span class="lb" data-page="8.268" data-line="9" id="l8.268.9"></span>ἢ ἀμφότερον, κατὰ τὰς μεγάλας τρώσεις αὐτῆς· καὶ ψυχθέντα
<span class="lb" data-page="8.268" data-line="10" id="l8.268.10"></span>δ’ ἐν χειρουργίαις ἐμποδίζει τῷ φωνήματι, μέχρις ἂν ἐκθερμανθέντα
<span class="lb" data-page="8.268" data-line="11" id="l8.268.11"></span>τὴν φυσικὴν εὐκρασίαν ἀνακτήσηται. βλάπτεσθαι
<span class="lb" data-page="8.268" data-line="12" id="l8.268.12"></span>δ’ ἔτι συμβαίνει τὴν φωνὴν εἰς ὀξύτητά τε καὶ μέγεθος
<span class="lb" data-page="8.268" data-line="13" id="l8.268.13"></span>οὐκ ἀφανῶς, κᾀπειδὰν οἱ τῆς φάρυγγος μύες ἀδυνατῶσι συντείνειν
<span class="lb" data-page="8.268" data-line="14" id="l8.268.14"></span>αὐτήν· καὶ μέντοι καὶ διάβροχος ὑγρότητι πολλῇ γενόμενος
<span class="lb" data-page="8.268" data-line="15" id="l8.268.15"></span>ὁ κοινὸς χιτὼν τῆς φάρυγγος καὶ τοῦ λάρυγγος,
<span class="lb" data-page="8.268" data-line="16" id="l8.268.16"></span>ἰσχυρῶς βλάπτει τὴν φωνήν. ὅτι δὲ καὶ οἱ κατάῤῥοι κατὰ
<span class="lb" data-page="8.268" data-line="17" id="l8.268.17"></span>τὸν αὐτὸν λόγον βραγχώδη τὴν φωνὴν ἐργάζονται, τῶν πᾶσι
<span class="lb" data-page="8.268" data-line="18" id="l8.268.18"></span>γινωσκομένων ἐστί· καθάπερ γε καὶ τὸ πολλὰ βοῆσαι, καὶ
<span class="pb" data-page="8.269" id="p8.269"></span>
<span class="lb" data-page="8.269" data-line="1" id="l8.269.1"></span>γὰρ καὶ τοῦτο φλεγμονῇ τι παραπλήσιον ἐργάζεται πάθημα
<span class="lb" data-page="8.269" data-line="2" id="l8.269.2"></span>κατά τε τὸν εἰρημένον χιτῶνα καὶ τοὺς μῦς τοῦ λάρυγγος,
<span class="lb" data-page="8.269" data-line="3" id="l8.269.3"></span>(εὔδηλον δ’ ὅτι καὶ τῶν ἔνδον τοῦ λάρυγγος μυῶν φλεγμαινόντων,
<span class="lb" data-page="8.269" data-line="4" id="l8.269.4"></span>ἡ κυνάγχη τὸ πάθημα γίνεται, τήν τε φωνὴν ἅμα καὶ
<span class="lb" data-page="8.269" data-line="5" id="l8.269.5"></span>τὴν ἀναπνοὴν βλάπτουσα) καὶ ὅλως ἅπαντες οἱ παρὰ φύσιν
<span class="lb" data-page="8.269" data-line="6" id="l8.269.6"></span>ὄγκοι κατά τε τὰς ὁδοὺς τοῦ πνεύματος γενόμενοι καὶ θλίβοντες
<span class="lb" data-page="8.269" data-line="7" id="l8.269.7"></span>ἔξωθεν αὐτάς. οὕτω γοῦν καὶ ὁ στόμαχος φλεγμήνας,
<span class="lb" data-page="8.269" data-line="8" id="l8.269.8"></span>εἶτα θλίβων τὸν χιτῶνα τῆς τραχείας ἀρτηρίας, ᾧ συνάπτεται
<span class="lb" data-page="8.269" data-line="9" id="l8.269.9"></span>τὰ σιγμοειδῆ πέρατα τῶν κατ’ αὐτὴν χόνδρων, εἰς ἀναπνοήν
<span class="lb" data-page="8.269" data-line="10" id="l8.269.10"></span>τε καὶ φωνὴν βλάπτει· καὶ ἡ τῶν κατ’ αὐχένα σπονδύλων
<span class="lb" data-page="8.269" data-line="11" id="l8.269.11"></span>εἰς τὸ πρόσω μετακίνησις, ὑπὲρ ὧν ἔμπροσθεν εἴρηται.
<span class="lb" data-page="8.269" data-line="12" id="l8.269.12"></span>ταῦτα μὲν ἅπαντα τὰ πάθη γίνεται τῇ φωνῇ, τῶν ἰδίων αὐτῆς
<span class="lb" data-page="8.269" data-line="13" id="l8.269.13"></span>ὀργάνων οἰκείαν τινὰ βλάβην ἐχόντων, εἴτε κατὰ πρωτοπάθειαν,
<span class="lb" data-page="8.269" data-line="14" id="l8.269.14"></span>εἴτε κατὰ συμπάθειαν, οὐδὲν γὰρ διαφέρει πρὸς
<span class="lb" data-page="8.269" data-line="15" id="l8.269.15"></span>τὸν ἐνεστῶτα λόγον· ἕτερα δὲ πάσχει, τῷ τῆς οἰκείας ὕλης
<span class="lb" data-page="8.269" data-line="16" id="l8.269.16"></span>στερίσκεσθαι· δέδεικται δ’ ἐν τοῖς περὶ φωνῆς οἰκεία τῆς
<span class="lb" data-page="8.269" data-line="17" id="l8.269.17"></span>ἐνεργείας ταύτης ὕλη γενικῶς μὲν εἰπεῖν ἡ ἐκπνοὴ, κατ’
<span class="pb" data-page="8.270" id="p8.270"></span>
<span class="lb" data-page="8.270" data-line="1" id="l8.270.1"></span>εἶδος δὲ καὶ τὴν οἰκείαν διαφορὰν ἡ ἐκφύσησις, ἥτις ἐστιν
<span class="lb" data-page="8.270" data-line="2" id="l8.270.2"></span>ἀθρόα τοῦ πνεύματος ἔξω φορὰ κατὰ τὴν μεσοπλευρίων μυῶν
<span class="lb" data-page="8.270" data-line="3" id="l8.270.3"></span>ἐνέργειαν γιγνομένη. οὕτω δὲ καὶ αἱ μεγάλαι τοῦ θώρακος
<span class="lb" data-page="8.270" data-line="4" id="l8.270.4"></span>τρώσεις, ἢ ὅλως αἱ παραλύσεις θατέρου μέρους αὐτοῦ, πρώτως
<span class="lb" data-page="8.270" data-line="5" id="l8.270.5"></span>μὲν ἡμίπνουν, κατὰ συμβεβηκὸς δὲ καὶ ἡμίφωνον ἐργάζεται
<span class="lb" data-page="8.270" data-line="6" id="l8.270.6"></span>τὸ ζῶον. ὅσα δ’ ἐν ἀποπληξίαις καὶ κάροις ἐπιληψίαις
<span class="lb" data-page="8.270" data-line="7" id="l8.270.7"></span>τε καὶ κατοχαῖς ἡ φωνὴ βλάπτεται, ταῦτα τῷ κοινῷ
<span class="lb" data-page="8.270" data-line="8" id="l8.270.8"></span>λόγῳ γίνεται τῶν καθ’ ὁρμὴν ἐνεργειῶν, ἤτοι τῶν πρώτων
<span class="lb" data-page="8.270" data-line="9" id="l8.270.9"></span>μερῶν τοῦ νωτιαίου παθόντων, ἢ καὶ σὺν αὐτοῖς τοῦ ἐγκεφάλου.
<span class="lb" data-page="8.270" data-line="10" id="l8.270.10"></span>συνημμένων δ’ ἀλλήλαις τῶν πέντε τούτων ἐνεργειῶν,
<span class="lb" data-page="8.270" data-line="11" id="l8.270.11"></span>ἐκπνοῆς, ἐκφυσήσεως ἀψόφου, ψοφώδους΄ ἐκφυσήσεως,
<span class="lb" data-page="8.270" data-line="12" id="l8.270.12"></span>φωνῆς, διαλέκτου, τῇ πρώτῃ μὲν εἰρημένῃ συμβλάπτονται
<span class="lb" data-page="8.270" data-line="13" id="l8.270.13"></span>πᾶσαι, τῇ δ’ ὑστάτῃ τῶν ἄλλων οὐδεμία· τῇ δευτέρᾳ δὲ αἱ
<span class="lb" data-page="8.270" data-line="14" id="l8.270.14"></span>μετ’ αὐτὴν τρεῖς, τῇ τρίτῃ δ’ ἔσχατα δύο, τῇ τετάρτῃ δὲ ἡ
<span class="lb" data-page="8.270" data-line="15" id="l8.270.15"></span>τελευταία μία μόνη. εἰ μὲν γὰρ οὐδ’ ὅλως ἐκπνεῖ τὸ ζῶον,
<span class="lb" data-page="8.270" data-line="16" id="l8.270.16"></span>ἤτοι κατ’ ἄμφω τὰ μέρη τοῦ θώρακος, ἢ κατὰ θάτερον μόνον·
<span class="lb" data-page="8.270" data-line="17" id="l8.270.17"></span>εἰ μὲν κατ’ ἄμφω, πνιγήσεται διὰ ταχέων· εἰ δὲ κατὰ ﻿
<span class="pb" data-page="8.271" id="p8.271"></span>
<span class="lb" data-page="8.271" data-line="1" id="l8.271.1"></span>θάτερον, ἡμίπνουν καὶ ἡμίφωνον ἔσται μετὰ τοῦ καὶ τῶν
<span class="lb" data-page="8.271" data-line="2" id="l8.271.2"></span>ἐφεξῆς ἐνεργειῶν αὐτῆς δυοῖν ἀπολωλέναι τὸ ἥμισυ μέρος, ὧν
<span class="lb" data-page="8.271" data-line="3" id="l8.271.3"></span>τὴν μὲν ἑτέραν ἄψοφον ἐκφύσησιν ὀνομάζειν εἴωθα, τὴν δὲ
<span class="lb" data-page="8.271" data-line="4" id="l8.271.4"></span>ἑτέραν<span class="milestone ed2page" data-n="7.470" data-unit="ed2page" id="ed2page.7.470"></span> ψοφώδη. εἰ δ’ ἡ μὲν ἐκπνοὴ σώζοιτο, διαφθαρείη
<span class="lb" data-page="8.271" data-line="5" id="l8.271.5"></span>δὲ ἡ ἐκφύσησις, αἱ λοιπαὶ τρεῖς ἐνέργειαι διαφθείρονται,
<span class="lb" data-page="8.271" data-line="6" id="l8.271.6"></span>ψοφώδης ἐκφύσησις καὶ φωνὴ καὶ διάλεκτος· ἀπολομένης δὲ
<span class="lb" data-page="8.271" data-line="7" id="l8.271.7"></span>τῆς ψοφώδους ἐκφυσήσεως, καὶ φωνὴ καὶ διάλεκτος συναπόλλυται·
<span class="lb" data-page="8.271" data-line="8" id="l8.271.8"></span>καθάπερ γε καὶ φωνῆς ἀπολομένης ἡ διάλεκτος.
<span class="lb" data-page="8.271" data-line="9" id="l8.271.9"></span>ἐπισταμένοις οὖν ἡμῖν τοὺς τῶν εἰρημένων ἐνεργειῶν δημιουργοὺς
<span class="lb" data-page="8.271" data-line="10" id="l8.271.10"></span>μῦς ὑπάρξει συλλογίζεσθαι, τίνες μὲν ἔπαθον ἐξ αὐτῶν
<span class="lb" data-page="8.271" data-line="11" id="l8.271.11"></span>ἴδιόν τι πάθημα, τίνων δὲ τοὔργον ἐβλάβη κατὰ συμβεβηκός.
<span class="lb" data-page="8.271" data-line="12" id="l8.271.12"></span>εἰ δέ τι τῶν ἐν ταῖς ἀνατομαῖς ὀφθέντων ἐπελάθεσθε, τά τε
<span class="lb" data-page="8.271" data-line="13" id="l8.271.13"></span>περὶ τῶν τῆς ἀναπνοῆς αἰτίων ὑπομνήματα καὶ τὰ περὶ φωνῆς
<span class="lb" data-page="8.271" data-line="14" id="l8.271.14"></span>ὑμᾶς ἀναμνήσει· λέλεκται δὲ περὶ αὐτῶν κᾀν τῷ δευτέρῳ
<span class="lb" data-page="8.271" data-line="15" id="l8.271.15"></span>περὶ τῆς ἐπὶ τῶν ζώντων ἀνατομῆς. ἐκπνοὴν μὲν γὰρ ἅπαντες
<span class="lb" data-page="8.271" data-line="16" id="l8.271.16"></span>οἱ συστέλλοντες τὸν θώρακα μύες· ἐκφύσησιν δὲ, οὖσαν
<span class="lb" data-page="8.271" data-line="17" id="l8.271.17"></span>ἐκπνοὴν σφοδρὰν, οἱ μεσοπλεύριοι μάλιστα· τὴν ψοφώδη δὲ
<span class="lb" data-page="8.271" data-line="18" id="l8.271.18"></span>οἱ τῆς φάρυγγος· αὐτὴν δὲ τὴν φωνὴν οἱ τοῦ λάρυγγος
<span class="pb" data-page="8.272" id="p8.272"></span>
<span class="lb" data-page="8.272" data-line="1" id="l8.272.1"></span>ἐργάζονται μύες· ἡ δὲ γλῶττα, διαρθροῦσα τὴν φωνὴν, εἰς
<span class="lb" data-page="8.272" data-line="2" id="l8.272.2"></span>τὸ διαλέγεσθαι χρήσιμος ὑπάρχει, συντελούντων δ’ εἰς τοῦτο
<span class="lb" data-page="8.272" data-line="3" id="l8.272.3"></span>καὶ τῶν ὀδόντων καὶ τῶν χειλῶν, ἔτι τε τῶν κατὰ τὴν ῥῖνα
<span class="lb" data-page="8.272" data-line="4" id="l8.272.4"></span>συντρήσεων, οὐρανίσκου τε καὶ γαργαρεῶνος, ἐπὶ τούτοις τε
<span class="lb" data-page="8.272" data-line="5" id="l8.272.5"></span>τοῦ συμμέτρου δεσμοῦ τῆς γλώττης αὐτῆς. οἱ μὲν οὖν τραυλοὶ,
<span class="lb" data-page="8.272" data-line="6" id="l8.272.6"></span>καὶ ψελλοὶ, καί τι τοιοῦτον κατὰ τὸ διαλέγεσθαι σφαλλόμενοι,
<span class="lb" data-page="8.272" data-line="7" id="l8.272.7"></span>τῶν διαλεκτικῶν ὀργάνων ἔχουσί τι βεβλαμμένον, ἢ
<span class="lb" data-page="8.272" data-line="8" id="l8.272.8"></span>κατὰ τὴν φυσικὴν διάπλασιν, ἢ μετὰ ταῦθ’ ὕστερον· ὥσπερ
<span class="lb" data-page="8.272" data-line="9" id="l8.272.9"></span>οἱ τὸν τῆς ῥινὸς πόρον ὑπὸ πολύποδος, ἢ καὶ ἄλλως φραχθέντες,
<span class="lb" data-page="8.272" data-line="10" id="l8.272.10"></span>ἤ τινα τῶν προσθίων ὀδόντων ἀπολέσαντες, ἢ χεῖλος
<span class="lb" data-page="8.272" data-line="11" id="l8.272.11"></span>κολοβωθέντες· οἱ δ’ ἰσχνόφωνοι καλούμενοι ὅπως γίνονται,
<span class="lb" data-page="8.272" data-line="12" id="l8.272.12"></span>καὶ τἄλλα ὅσα φωνῆς ἐστι εἴδη τε καὶ πάθη, βραγχώδους
<span class="lb" data-page="8.272" data-line="13" id="l8.272.13"></span>τε καὶ κλαγγώδους, καὶ λεπτῆς, καὶ τραχείας, καὶ μελαίνης,
<span class="lb" data-page="8.272" data-line="14" id="l8.272.14"></span>ἐν τοῖς περὶ φωνῆς ὑπομνήμασιν αὐτάρκως εἴρηται.
</p>
          </article>

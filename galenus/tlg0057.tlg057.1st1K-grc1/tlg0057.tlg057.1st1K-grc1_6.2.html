<article xmlns="http://www.w3.org/1999/xhtml" id="urn:cts:greekLit:tlg0057.tlg057.1st1K-grc1:6.2">
<span class="pb page1" data-page="8.381" id="p8.381"></span>
<span class="milestone ed1page page1" data-n="3.309" data-unit="ed1page" id="ed1page.3.309"></span>
<span class="milestone ed2page page1" data-n="7.506" data-unit="ed2page" id="ed2page.7.506"></span>
            <p>
<span class="lb" data-page="8.381" data-line="3" id="l8.381.3"></span>Ἤδη καὶ πρόσθεν εἶπόν τι περὶ τῶν κατὰ
<span class="lb" data-page="8.381" data-line="4" id="l8.381.4"></span>τὴν γαστέρα παθῶν, εἰς μέγιστα μόρια δύο διελὼν αὐτὴν τῷ
<span class="lb" data-page="8.381" data-line="5" id="l8.381.5"></span>λόγῳ, τό τε πρῶτον ἄνωθεν, ὃ συνεχές ἐστι τῷ στομάχῳ,
<span class="lb" data-page="8.381" data-line="6" id="l8.381.6"></span>πολλοῖς νεύροις αἰσθητικοῖς διαπεπλεγμένον, ἕτερον δὲ τούτῳ
<span class="lb" data-page="8.381" data-line="7" id="l8.381.7"></span><span class="milestone ed2page" data-n="7.507" data-unit="ed2page" id="ed2page.7.507"></span>συνεχὲς ἄχρι τῆς κατὰ τὸ ἔντερον ἐκφύσεως. ἔστι δ’
<span class="lb" data-page="8.381" data-line="8" id="l8.381.8"></span>ὥσπερ ἑκατέρου χρεία τοῖς ζώοις ἴδιος, ἀνάλογόν τε τῇ χρείᾳ
<span class="lb" data-page="8.381" data-line="9" id="l8.381.9"></span>τὰ συμπτώματα διαφέροντα, κατὰ τὸν αὐτὸν τρόπον ὅσα
<span class="lb" data-page="8.381" data-line="10" id="l8.381.10"></span>κοινὰ πάθη τῶν ὁμοιομερῶν ἐστι καὶ τῶν ὀργανικῶν, ὑπάρχει
<span class="lb" data-page="8.381" data-line="11" id="l8.381.11"></span>δήπου καὶ τούτοις κοινὰ πρὸς ἄλληλά τε καὶ σύμπαν τὸ
<span class="lb" data-page="8.381" data-line="12" id="l8.381.12"></span>ἔντερον. ἡ δὲ τῶν συμπτωμάτων ὁμοιότης οὐ μόνον τούτοις
<span class="lb" data-page="8.381" data-line="13" id="l8.381.13"></span>πρὸς ἄλληλά ἐστι, ἀλλὰ καὶ τοῖς ψαύουσιν αὐτῶν, ὥσπερ
<span class="lb" data-page="8.381" data-line="14" id="l8.381.14"></span>τοῖς νεφροῖς πρὸς τὸ κῶλον. ἔνια μὲν οὖν εὔγνωστον ἔχει
<span class="lb" data-page="8.381" data-line="15" id="l8.381.15"></span>τὸν πεπονθότα τόπον, ὥσπερ αἱ δυσεντερίαι καὶ οἱ τεινεσμοί·
<span class="lb" data-page="8.381" data-line="16" id="l8.381.16"></span>χρὴ δ’ ὑμᾶς ἐν τῷ παρόντι λόγῳ τὰς κυρίως ὀνομαζομένας
<span class="lb" data-page="8.381" data-line="17" id="l8.381.17"></span>δυσεντερίας ἀκούειν, ὡς σημαινούσης τῆς προσηγορίας
<span class="lb" data-page="8.381" data-line="18" id="l8.381.18"></span>ἐντέρων ἕλκωσιν· οὔτε γὰρ ἀθρόως γίγνεται τὸ πάθος ﻿
<span class="pb" data-page="8.382" id="p8.382"></span>
<span class="lb" data-page="8.382" data-line="1" id="l8.382.1"></span>τοῦτο, καθάπερ θάτερον, ἐν ᾧ τὸ ἧπαρ ἔφαμεν πάσχειν,
<span class="lb" data-page="8.382" data-line="2" id="l8.382.2"></span>ἴδιά τε γνωρίσματα αὐτῷ σύνεστιν. ἐν ἀρχῇ μὲν οὖν ἔκκρισις
<span class="lb" data-page="8.382" data-line="3" id="l8.382.3"></span>χολῆς δακνώδους ἱκανῶς ἐπ’ αὐτοῦ γίγνεται, μετὰ δὲ
<span class="lb" data-page="8.382" data-line="4" id="l8.382.4"></span>ταύτην ἀκολουθεῖ ξύσματα τῶν ἐντέρων· εἶτα τοῖς ξύσμασι
<span class="lb" data-page="8.382" data-line="5" id="l8.382.5"></span>συνεκκρίνεταί τι μικρὸν αἵματος, ἡνίκ’ ἤδη δυσεντερία τὸ πάθος
<span class="lb" data-page="8.382" data-line="6" id="l8.382.6"></span>ἐστί. ὁπότε μὲν οὖν μόνα ταῦτα τὰ ξύσματα διαχωρεῖται,
<span class="lb" data-page="8.382" data-line="7" id="l8.382.7"></span>προσέχειν χρὴ, μή τι πιμελῶδες αὐτοῖς συνεκκρίνεται·
<span class="lb" data-page="8.382" data-line="8" id="l8.382.8"></span>τῶν παχέων γὰρ ἂν οὕτως ἐντέρων ἡ ἕλκωσις εἴη· τοῦ δ’
<span class="lb" data-page="8.382" data-line="9" id="l8.382.9"></span>αἵματος ἤδη συνεκκρινομένου, σκοπεῖσθαι χρὴ, πότερον ἀναμέμικται
<span class="lb" data-page="8.382" data-line="10" id="l8.382.10"></span>τοῦτο τοῖς ἄλλοις ὅλον ὅλοις, ἢ καθ’ ἕν τι μέρος αὐτῶν
<span class="lb" data-page="8.382" data-line="11" id="l8.382.11"></span>ἐποχεῖται. τὸ μὲν γὰρ ἀναμεμιγμένον ἐν τοῖς ὑψηλοτέροις
<span class="lb" data-page="8.382" data-line="12" id="l8.382.12"></span>ἐντέροις ἐνδείκνυται τὴν ἕλκωσιν εἶναι, τὸ δ’ ἐποχούμενον
<span class="lb" data-page="8.382" data-line="13" id="l8.382.13"></span>ἐν τοῖς ταπεινοτέροις· ὁρᾶται δὲ τοῦτο κᾀπὶ τῶν
<span class="lb" data-page="8.382" data-line="14" id="l8.382.14"></span>ξυσματωδῶν ἐκκρίσεων γιγνόμενον, ἀλλ’ ἧττον σαφῶς ἢ ἐπὶ
<span class="lb" data-page="8.382" data-line="15" id="l8.382.15"></span>τοῦ αἵματος. ὡσαύτως δὲ κᾂν ἐφελκὶς ἐκκρίνηται, δηλώσει
<span class="lb" data-page="8.382" data-line="16" id="l8.382.16"></span>ποίων ἐστὶν ἐντέρων, ἐξ αὐτῆς τε τῆς οἰκείας οὐσίας καὶ
<span class="lb" data-page="8.382" data-line="17" id="l8.382.17"></span>τοῦ μεμίχθαι τοῖς ἐκκρινομένοις, ἢ καθ’ ἕν τι μέρος αὐτῶν
<span class="lb" data-page="8.382" data-line="18" id="l8.382.18"></span>ἐποχεῖσθαι. διαφέρει δ’ οὐ σμικρὸν εἰς τὴν θεραπείαν
<span class="pb" data-page="8.383" id="p8.383"></span>
<span class="lb" data-page="8.383" data-line="1" id="l8.383.1"></span>ἐγνῶσθαι τὴν ἕλκωσιν, ἐν τίνι μέρει τῶν ἐντέρων ἐστίν. αἱ
<span class="lb" data-page="8.383" data-line="2" id="l8.383.2"></span>μὲν γὰρ ἐν τοῖς ὑψηλοτέροις ὑπὸ τῶν καταπινομένων φαρμάκων
<span class="lb" data-page="8.383" data-line="3" id="l8.383.3"></span>ὠφελοῦνται, αἱ δ’ ἐν τοῖς ταπεινοτέροις ὑπὸ τῶν
<span class="lb" data-page="8.383" data-line="4" id="l8.383.4"></span>ἐνιεμένων ὠφελοῦνται. διορίζονται δὲ τῶν ἀφ’ ἥπατος ἐκκρίσεων
<span class="lb" data-page="8.383" data-line="5" id="l8.383.5"></span>αἱ τοιαῦται δυσεντερίαι τῷ τε λεπτὸν αἵματος ἰχῶρα
<span class="lb" data-page="8.383" data-line="6" id="l8.383.6"></span>κατ’ ἀρχὰς ἐκκρίνεσθαι ταῖς ἀφ’ ἥπατος, εἶτα τοῦ πάθους
<span class="lb" data-page="8.383" data-line="7" id="l8.383.7"></span>αὐξανομένου παχὺν χυμὸν οἴνου τρυγὶ παραπλήσιον· ἔτι τε
<span class="lb" data-page="8.383" data-line="8" id="l8.383.8"></span>τῷ μηδὲν ἐπ’ αὐτῶν συνεκκρίνεσθαι ξυσματῶδες, ἀλλὰ καὶ
<span class="lb" data-page="8.383" data-line="9" id="l8.383.9"></span>διάλειμμα δυοῖν ἡμερῶν ἢ καὶ τριῶν ἐνίοτε γίγνεσθαι ταῖς
<span class="lb" data-page="8.383" data-line="10" id="l8.383.10"></span>ἡπατικαῖς ἐκκρίσεσιν, εἶτ’ αὖθις ἐπανέρχεσθαι τὸ κακὸν, ἐκκρινόντων
<span class="lb" data-page="8.383" data-line="11" id="l8.383.11"></span>αὐτῶν πολὺ χείρω τῶν ἔμπροσθεν· οὐ μὴν ἐπί γε
<span class="lb" data-page="8.383" data-line="12" id="l8.383.12"></span>τῶν κατ’ ἔντερα ἑλκώσεων οὕτω φαίνεται γιγνόμενον, οὔτε
<span class="lb" data-page="8.383" data-line="13" id="l8.383.13"></span>γὰρ ἀθρόον οὔτ’ ἐκ διαστημάτων χρόνου μακρῶν ἐκκρίνουσιν.
<span class="lb" data-page="8.383" data-line="14" id="l8.383.14"></span>αἱ μέν τοι κατὰ τὸ ἀπευθυσμένον ἑλκώσεις, ἃς τεινεσμοὺς
<span class="lb" data-page="8.383" data-line="15" id="l8.383.15"></span>ὀνομάζουσι, σφοδρὰς μὲν ἐντάσεις καὶ προθυμίας
<span class="lb" data-page="8.383" data-line="16" id="l8.383.16"></span>ἰσχυρὰς ἐπιφέρουσι, ἐκκρίνουσι δ’ ὀλίγα, κατ’ ἀρχὰς μὲν
<span class="lb" data-page="8.383" data-line="17" id="l8.383.17"></span>φλεγματώδη τε καὶ πιμελώδη, προϊόντος δὲ τοῦ χρόνου καὶ
<span class="lb" data-page="8.383" data-line="18" id="l8.383.18"></span>ξυσματώδη· πάντα γε μὴν ταῦτα κατὰ πάντα τὸν χρόνον
<span class="pb" data-page="8.384" id="p8.384"></span>
<span class="lb" data-page="8.384" data-line="1" id="l8.384.1"></span>ἄμικτα τοῖς ἄνωθεν ἀφικνουμένοις φαίνεται. γεγράφασι δέ
<span class="lb" data-page="8.384" data-line="2" id="l8.384.2"></span>τινες ἐπὶ σφοδροτάταις ἐκκρίσεων προθυμίαις, ἀλγημάτων
<span class="lb" data-page="8.384" data-line="3" id="l8.384.3"></span>ἰσχυρῶν προηγησαμένων, ἐκκρῖναί τινας λίθους πωροειδεῖς
<span class="lb" data-page="8.384" data-line="4" id="l8.384.4"></span>ὁμοίους τοῖς ἐν τῇ κύστει συνισταμένοις, ὅπερ οὔτε εἶδον αὐτὸς
<span class="lb" data-page="8.384" data-line="5" id="l8.384.5"></span>οὔτ’ ἄλλου τινὸς ἑωρακότος ἤκουσα. κώλου δ’ ἄλγημα
<span class="lb" data-page="8.384" data-line="6" id="l8.384.6"></span>σφοδρὸν εἶδον πολλάκις, ὑπὸ τῶν ἰατρῶν <span class="milestone ed2page" data-n="7.508" data-unit="ed2page" id="ed2page.7.508"></span>οὐ κώλου
<span class="lb" data-page="8.384" data-line="7" id="l8.384.7"></span>νομιζόμενον, ἀλλὰ νεφρῶν εἶναι, καθάπερ γε καὶ τὸ τῶν νεφρῶν
<span class="lb" data-page="8.384" data-line="8" id="l8.384.8"></span>εἰς κῶλον ἀναφερόντων. ἔνιοι δ’ αὐτῶν ᾤοντο, μηδὲ
<span class="lb" data-page="8.384" data-line="9" id="l8.384.9"></span>γενέσθαι ποτὲ κωλικὴν διάθεσιν ἐν τοῖς ἀριστεροῖς μέρεσιν.
<span class="lb" data-page="8.384" data-line="10" id="l8.384.10"></span>ἔχει μὲν οὖν τι δυσδιόριστον ἐν ἀρχῇ τὰ πάθη, καθ’ ὃν χρόνον
<span class="lb" data-page="8.384" data-line="11" id="l8.384.11"></span>οὐδὲ μεγάλης διαφορᾶς βοηθημάτων χρῄζει· σκοπεῖσθαι
<span class="lb" data-page="8.384" data-line="12" id="l8.384.12"></span>μέν τοι χρὴ καὶ τότε τὰ πλεονάζοντα συμπτώματα. ναυτίαι
<span class="lb" data-page="8.384" data-line="13" id="l8.384.13"></span>γὰρ ἅμα ἐμέτοις γίγνονται πολὺ μείζους τε καὶ συνεχέστεραι
<span class="lb" data-page="8.384" data-line="14" id="l8.384.14"></span>τοῖς τὸ κῶλον ἀλγοῦσιν, ἐμεῖταί τε φλεγματώδη καὶ διεφθαρμένα
<span class="lb" data-page="8.384" data-line="15" id="l8.384.15"></span>πλείω τούτοις, ἴσχεταί τε τὰ διαχωρήματα μᾶλλον ἅμα
<span class="lb" data-page="8.384" data-line="16" id="l8.384.16"></span>τῷ μηδὲ φύσαν ἐκκρίνεσθαι μήτ’ ἐρυγὴν γίγνεσθαι· πολλάκις
<span class="lb" data-page="8.384" data-line="17" id="l8.384.17"></span>δὲ καὶ ὥσπερ συμπεριστρεφόμενόν ἐστιν αὐτοῖς τὸ ἄλγημα καὶ
<span class="lb" data-page="8.384" data-line="18" id="l8.384.18"></span>πλέονα τόπον ἐπιλαμβανόμενον· ἐνίοτε δὲ καὶ κατὰ διαφέροντα
<span class="pb" data-page="8.385" id="p8.385"></span>
<span class="lb" data-page="8.385" data-line="1" id="l8.385.1"></span>μόρια σφοδρότερον γινόμενον, ἐρηρεισμένων καθ’ ἕνα τόπον
<span class="lb" data-page="8.385" data-line="2" id="l8.385.2"></span>ἀεὶ τῶν νεφριτικῶν ἀλγημάτων. ὅταν γε μὴν ὑψηλότερον
<span class="lb" data-page="8.385" data-line="3" id="l8.385.3"></span>ὑπάρχῃ τὸ ἄλγημα τῆς θέσεως τῶν νεφρῶν, ἐναργὴς ἡ διάγνωσίς
<span class="lb" data-page="8.385" data-line="4" id="l8.385.4"></span>ἐστιν ἐπὶ τῆς τοῦ κώλου πείσεως· εἰ δὲ κατὰ τὴν τῶν
<span class="lb" data-page="8.385" data-line="5" id="l8.385.5"></span>νεφρῶν εἴη θέσιν, ἐρηρεισμένον τε καθ’ ἕνα τόπον, οὐδὲν εἰς
<span class="lb" data-page="8.385" data-line="6" id="l8.385.6"></span>διάγνωσιν ἐκ τούτου λαμβάνειν ἐστί. ἀλλὰ πρὸς οἷς ἄρτι
<span class="lb" data-page="8.385" data-line="7" id="l8.385.7"></span>διῆλθον ἐπισκεπτέον ἐστὶ καὶ τὰ οὖρα· πάνυ γὰρ ὑδατώδη
<span class="lb" data-page="8.385" data-line="8" id="l8.385.8"></span>καὶ καθαρὰ τό γε κατ’ ἀρχὰς οὐρεῖται τοῖς νεφριτικοῖς, ὥσπερ
<span class="lb" data-page="8.385" data-line="9" id="l8.385.9"></span>ἐν ταῖς ἑξῆς ἡμέραις ὑπόστασιν ἴσχοντα τραχεῖαν, εἶτ’ ἀκριβῶς
<span class="lb" data-page="8.385" data-line="10" id="l8.385.10"></span>ψαμμώδη. κᾂν διαχωρήσῃ δέ ποθ’ ἡ γαστὴρ ἐπὶ τῶν
<span class="lb" data-page="8.385" data-line="11" id="l8.385.11"></span>κωλικῶν, πνευματωδέστερά πως ἐκκρίνεται, καὶ πολλάκις γ’
<span class="lb" data-page="8.385" data-line="12" id="l8.385.12"></span>ἐποχεῖται τῷ ὕδατι, τῇ συστάσει παραπλήσια βολβίτοις. ἀλλὰ
<span class="lb" data-page="8.385" data-line="13" id="l8.385.13"></span>καὶ παρηγοροῦνται τοῖς χαλαστικοῖς ἐνέμασιν οἱ κωλικοὶ παροξυσμοὶ
<span class="lb" data-page="8.385" data-line="14" id="l8.385.14"></span>μᾶλλον τῶν νεφριτικῶν· ἔστι δ’ ὅτε καὶ χυμοῦ
<span class="lb" data-page="8.385" data-line="15" id="l8.385.15"></span>τινος ψυχροῦ συνεκχυθέντος αὐτοῖς, παραχρῆμα παύονται,
<span class="lb" data-page="8.385" data-line="16" id="l8.385.16"></span>τοῦ παρηγορικοῦ βοηθήματος οὐ παρηγορικοῦ μόνου, ἀλλὰ
<span class="lb" data-page="8.385" data-line="17" id="l8.385.17"></span>καὶ θεραπευτικοῦ καὶ διαγνωστικοῦ γενομένου. καθάπερ δὲ
<span class="lb" data-page="8.385" data-line="18" id="l8.385.18"></span>χυμὸς ψυχρὸς ἐπὶ τούτων ἐκκριθεὶς, οὕτως ὁ λίθος ἐπὶ τῶν
<span class="pb" data-page="8.386" id="p8.386"></span>
<span class="lb" data-page="8.386" data-line="1" id="l8.386.1"></span>νεφριτικῶν οὐρηθεὶς ἀπήλλαξέ θ’ ἅμα τῆς ὀδύνης ἐνεδείξατό
<span class="lb" data-page="8.386" data-line="2" id="l8.386.2"></span>τε τὸν πεπονθότα τόπον, ὥστε τοῦ λοιποῦ τῆς δυσπαθείας
<span class="lb" data-page="8.386" data-line="3" id="l8.386.3"></span>αὐτῶν προνοεῖσθαι· ὥσπερ γὰρ ἐν ταῖς ὀδύναις ἀμφότερα
<span class="lb" data-page="8.386" data-line="4" id="l8.386.4"></span>τὰ μόρια τῶν αὐτῶν δεῖται βοηθημάτων, οὕτως ἐν τῷ
<span class="lb" data-page="8.386" data-line="5" id="l8.386.5"></span>μετὰ ταῦτα χρόνῳ διαφερόντων. διὸ καὶ νομίζειν χρὴ βλάβην
<span class="lb" data-page="8.386" data-line="6" id="l8.386.6"></span>οὐδεμίαν ἔχειν ἡμᾶς εἰς τὴν θεραπείαν ἐκ τοῦ δυσδιάκριτον
<span class="lb" data-page="8.386" data-line="7" id="l8.386.7"></span>εἶναι τὴν πρώτην<span class="milestone ed1page" data-n="3.310" data-unit="ed1page" id="ed1page.3.310"></span> εἰσβολὴν αὐτῶν· οὔτε γὰρ δέονται τηνικαῦτα
<span class="lb" data-page="8.386" data-line="8" id="l8.386.8"></span>διαφόρων βοηθημάτων, οὔτ’ ἔξωθεν οὔτ’ ἔσωθεν,
<span class="lb" data-page="8.386" data-line="9" id="l8.386.9"></span>ἀλλ’ ἀρκεῖ τὰ παρηγορικὰ μόνον. τεταγμένων δὲ τῶν ἐντέρων
<span class="lb" data-page="8.386" data-line="10" id="l8.386.10"></span>ἁπάντων μετὰ τὴν γαστέρα, τῆς μὲν νήστεως ὑψηλοτάτης,
<span class="lb" data-page="8.386" data-line="11" id="l8.386.11"></span>ἐφεξῆς δὲ αὐτῆς τοῦ λεπτοῦ καλουμένου, μεθ’ ὃ τοῦ μὲν
<span class="lb" data-page="8.386" data-line="12" id="l8.386.12"></span>τυφλοῦ πρὸς τὰ κάτω μέρη τὴν ἔκτασιν ἔχοντος, τοῦ δὲ κώλου
<span class="lb" data-page="8.386" data-line="13" id="l8.386.13"></span>πρὸς τὴν ἄνω χώραν ἀναφερομένου, μέχρι τοῦ συνηρτῆσθαι
<span class="lb" data-page="8.386" data-line="14" id="l8.386.14"></span>πολλάκις ἥπατί τε καὶ σπληνὶ, θαυμάζειν ἐπῆλθέ μοι,
<span class="lb" data-page="8.386" data-line="15" id="l8.386.15"></span>πόθεν ἐπείσθησαν οὐ μόνον οἱ ἰατροὶ σχεδὸν ἅπαντες, ἀλλὰ
<span class="lb" data-page="8.386" data-line="16" id="l8.386.16"></span>καὶ οἱ ἰδιῶται, τὰ σφοδρότατα τῶν ἀλγημάτων, ἐν οἷς ἂν
<span class="lb" data-page="8.386" data-line="17" id="l8.386.17"></span>τύχῃ μέρεσι γιγνόμενα, τοῦ κώλου νομίζειν εἶναι. φαίνεται
<span class="lb" data-page="8.386" data-line="18" id="l8.386.18"></span>μὲν οὖν τοῦτο κᾀμοὶ πιθανώτατον ὑπάρχειν, ἀλλὰ καὶ ζητήσαντι ﻿
<span class="pb" data-page="8.387" id="p8.387"></span>
<span class="lb" data-page="8.387" data-line="1" id="l8.387.1"></span>τὴν αἰτίαν τοῦ σφοδροῦ τε ἅμα καὶ μονίμου τῆς ὀδύνης,
<span class="lb" data-page="8.387" data-line="2" id="l8.387.2"></span>οὐχ ἁπλῶς πεισθέντι τοῖς ἀποφηναμένοις. οὐ γὰρ ὥσπερ
<span class="lb" data-page="8.387" data-line="3" id="l8.387.3"></span>ἐπὶ τῶν ἐν νεφροῖς καὶ οὐρητῆρσι λίθων ἐσφηνωμένων ἀλγήματα
<span class="lb" data-page="8.387" data-line="4" id="l8.387.4"></span>γίγνεται σφοδρὰ κατὰ τὴν δίοδον, οὕτω κᾀπὶ τῶν
<span class="lb" data-page="8.387" data-line="5" id="l8.387.5"></span>λεπτῶν ἐντέρων εὐλόγως ἄν τις ὑπολάβοι, τὰ περιεχόμενα
<span class="lb" data-page="8.387" data-line="6" id="l8.387.6"></span>πνεύματα ψυχρὰ καὶ χυμοὺς ὁμοίους αὐτοῖς, ἐργάζεσθαι τὴν
<span class="lb" data-page="8.387" data-line="7" id="l8.387.7"></span>ὀδύνην· ἡ γὰρ τοῦ σώματος οὐσία τῶν ἐν τοῖς λεπτοῖς ἐντέροις
<span class="lb" data-page="8.387" data-line="8" id="l8.387.8"></span>χιτώνων ἀραιά τέ τις οὖσα καὶ λεπτὴ, κατέχειν ἐπὶ πλέον
<span class="lb" data-page="8.387" data-line="9" id="l8.387.9"></span>οὐ δύναται τὰ τοιαῦτα τῶν αἰτίων. <span class="milestone ed2page" data-n="7.509" data-unit="ed2page" id="ed2page.7.509"></span>εὔλογον οὖν ἐστιν
<span class="lb" data-page="8.387" data-line="10" id="l8.387.10"></span>ἔν τινι πυκνῷ καὶ παχεῖ σώματι γεννηθέντα ψυχρὸν καὶ
<span class="lb" data-page="8.387" data-line="11" id="l8.387.11"></span>παχὺν ἢ γλίσχρον χυμὸν, ἢ πνεῦμα φυσῶδες οὐκ ἔχον διέξοδον,
<span class="lb" data-page="8.387" data-line="12" id="l8.387.12"></span>ὀδύνην ἐργάζεσθαι, σφοδρὰν μὲν κατ’ ἄμφω, διά τε
<span class="lb" data-page="8.387" data-line="13" id="l8.387.13"></span>δυσκρασίαν καὶ τάσιν τῶν σωμάτων ἐν οἷς στέγεται, μακρὰν
<span class="lb" data-page="8.387" data-line="14" id="l8.387.14"></span>δὲ, τῷ μὴ δύνασθαι κενωθῆναι ῥᾳδίως, εἰργόμενον ὑπό
<span class="lb" data-page="8.387" data-line="15" id="l8.387.15"></span>τε τοῦ πάχους καὶ τῆς πυκνότητος τῶν περιεχόντων αὐτὸ
<span class="lb" data-page="8.387" data-line="16" id="l8.387.16"></span>σωμάτων. γίγνονται δέ ποτε καὶ ἄλλοι πόνοι σφοδρότατοι
<span class="lb" data-page="8.387" data-line="17" id="l8.387.17"></span>κατὰ τὰ μετέωρα μέρη τῶν ἐντέρων, ἱκανῶς σπαράσσοντες
<span class="lb" data-page="8.387" data-line="18" id="l8.387.18"></span>ἐμέτοις, ὡς ἐπὶ τέλει κόπρον ἐμέσαι τινὰς, ἐξ οὗ πάθους
<span class="pb" data-page="8.388" id="p8.388"></span>
<span class="lb" data-page="8.388" data-line="1" id="l8.388.1"></span>σπανιώτατά τις ἐσώθη, καὶ καλοῦσί τινες αὐτὸ εἰλεὸν, καθάπερ
<span class="lb" data-page="8.388" data-line="2" id="l8.388.2"></span>ἕτεροι χορδαψὸν, ὅτ’ ἂν ἐξέχῃ τις ὄγκος ἐν τῇ χώρᾳ
<span class="lb" data-page="8.388" data-line="3" id="l8.388.3"></span>τῶν λεπτῶν ἐντέρων, ὡς δοκεῖν οἷον χορδήν τινα περιεστράφθαι
<span class="lb" data-page="8.388" data-line="4" id="l8.388.4"></span>τὸ ἔντερον. εὔλογον οὖν ἔδοξε τοῖς πρὸ ἡμῶν ἰατροῖς,
<span class="lb" data-page="8.388" data-line="5" id="l8.388.5"></span>ἤτοι διὰ φλεγμονὴν, ἢ ἔμφραξιν κόπρου ξηρᾶς τὰ τοιαῦτα
<span class="lb" data-page="8.388" data-line="6" id="l8.388.6"></span>γίγνεσθαι πάθη τῶν λεπτῶν ἐντέρων. ἕτερα μέντοι συμπτώματα
<span class="lb" data-page="8.388" data-line="7" id="l8.388.7"></span>πάντων ἅμα πεπονθότων εὐλόγως ἐπιστεύθη γίγνεσθαι,
<span class="lb" data-page="8.388" data-line="8" id="l8.388.8"></span>τῶν ἐντέρων τε καὶ τῆς γαστρὸς, ὥσπερ αἵ τε λειεντερίαι καὶ
<span class="lb" data-page="8.388" data-line="9" id="l8.388.9"></span>αἱ κοιλιακαὶ καλούμεναι διαθέσεις, ὅσαι μὴ δακνώδεις εἰσίν·
<span class="lb" data-page="8.388" data-line="10" id="l8.388.10"></span>αἱ μὲν γὰρ δακνώδεις αὐτῷ τῷ δάκνειν ἐξορμῶσιν ἐπὶ τὴν
<span class="lb" data-page="8.388" data-line="11" id="l8.388.11"></span>ἀπόκρισιν ἅπαν τὸ ἔντερον· ὅσαι δ’ οὐ δάκνουσιν, ἀτονίαις
<span class="lb" data-page="8.388" data-line="12" id="l8.388.12"></span>ἐντέρων ἕπονται, διὰ τὸ μὴ δύνασθαι κατέχειν τὰ περιεχόμενα
<span class="lb" data-page="8.388" data-line="13" id="l8.388.13"></span>μηδ’ ἐπ’ ὀλίγον χρόνον, ἐκκρινόντων αὐτὰ παραχρῆμα, καθάπερ
<span class="lb" data-page="8.388" data-line="14" id="l8.388.14"></span>ἄχθος τι βαρῦνον ἀποτιθέμενα ταῖς στραγγουρίαις ἀνάλογον·
<span class="lb" data-page="8.388" data-line="15" id="l8.388.15"></span>ὁρῶνται γὰρ κᾀκεῖναι γιγνόμεναι ποτὲ μὲν διὰ δριμύτητα
<span class="lb" data-page="8.388" data-line="16" id="l8.388.16"></span>καὶ δῆξιν ἀποκρινούσης τῆς κύστεως συνεχῶς τὸ παραγιγνόμενον
<span class="lb" data-page="8.388" data-line="17" id="l8.388.17"></span>εἰς αὐτὴν, ἔστι δὲ ὅτε μὴ φερούσης τὸ βάρος
<span class="pb" data-page="8.389" id="p8.389"></span>
<span class="lb" data-page="8.389" data-line="1" id="l8.389.1"></span>αὐτοῦ, κᾂν ὀλίγον εἴη. τὰς δ’ ἐργαζομένας αἰτίας τὸ λειεντερικὸν
<span class="lb" data-page="8.389" data-line="2" id="l8.389.2"></span>πάθος ἑτέρωθι γεγραμμένας ἔχετε καταμόνας, πρὸς τῷ
<span class="lb" data-page="8.389" data-line="3" id="l8.389.3"></span>κᾀν τοῖς τῆς θεραπευτικῆς μεθόδου καὶ τοῖς τῶν φυσικῶν δυνάμεων
<span class="lb" data-page="8.389" data-line="4" id="l8.389.4"></span>ὑπομνήμασιν, ἔτι τε τοῖς τῶν συμπτωμάτων αἰτίοις
<span class="lb" data-page="8.389" data-line="5" id="l8.389.5"></span>εἰρῆσθαι. νῦν γὰρ οὐ περὶ τῶν τὰς νόσους ἐργαζομένων
<span class="lb" data-page="8.389" data-line="6" id="l8.389.6"></span>αἰτίων ὁ λόγος ἐστὶν, ἀλλὰ περὶ τῶν πεπονθότων τόπων,
<span class="lb" data-page="8.389" data-line="7" id="l8.389.7"></span>ὅσοι τὴν διὰ τῆς ἁφῆς τε καὶ τῆς ὄψεως ἐκφεύγουσι γνῶσιν.
<span class="lb" data-page="8.389" data-line="8" id="l8.389.8"></span>ἐπεὶ δ’ εἰς τὴν τούτων ἀκριβῆ διάγνωσιν ἐνίοτε καὶ περὶ τῶν
<span class="lb" data-page="8.389" data-line="9" id="l8.389.9"></span>διαθέσεων αὐτῶν ἠναγκάσθην εἰπεῖν τι, διὰ τοῦτο καὶ περὶ
<span class="lb" data-page="8.389" data-line="10" id="l8.389.10"></span>τῶν ἐργαζομένων αὐτὰς αἰτίων ἐπεμνήσθην. ὥστε καταπαύειν
<span class="lb" data-page="8.389" data-line="11" id="l8.389.11"></span>ἐνταῦθα προσήκει τὸν περὶ τῶν ἐντέρων λόγον· ὅσα
<span class="lb" data-page="8.389" data-line="12" id="l8.389.12"></span>γὰρ ἐναργῶς ἔστι πάθη γνῶναι συνιστάμενα κατὰ αὐτὰ, καὶ
<span class="lb" data-page="8.389" data-line="13" id="l8.389.13"></span>ταῦτα κοινὰς ἔχει τὰς διαγνώσεις τοῖς προειρημένοις· τὰ γὰρ
<span class="lb" data-page="8.389" data-line="14" id="l8.389.14"></span>τῶν ἀποστημάτων, ἢ φλεγμονῶν, ἢ σκίῤῥων, ἢ πνευματώσεων,
<span class="lb" data-page="8.389" data-line="15" id="l8.389.15"></span>ἢ ἐρυσιπελάτων γνωρίσματα γιγνωσκόμενα πᾶσιν, ὅταν ἐν
<span class="lb" data-page="8.389" data-line="16" id="l8.389.16"></span>τοῖς κατὰ τὴν κοιλίαν τόποις ὀφθῇ, καὶ τοῦ πάθους ἅμα καὶ
<span class="lb" data-page="8.389" data-line="17" id="l8.389.17"></span>τοῦ πεπονθότος τόπου τὴν διάγνωσιν ἐνδείκνυται, καὶ λέλεκται
<span class="lb" data-page="8.389" data-line="18" id="l8.389.18"></span>καὶ περὶ τούτων ἐν τοῖς ἔμπροσθεν λόγοις αὐτάρκως.
</p>
          </article>

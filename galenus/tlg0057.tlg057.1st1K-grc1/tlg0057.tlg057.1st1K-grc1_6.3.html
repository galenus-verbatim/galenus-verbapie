<article xmlns="http://www.w3.org/1999/xhtml" id="urn:cts:greekLit:tlg0057.tlg057.1st1K-grc1:6.3">
<span class="pb page1" data-page="8.390" id="p8.390"></span>
<span class="milestone ed1page page1" data-n="3.310" data-unit="ed1page" id="ed1page.3.310"></span>
<span class="milestone ed2page page1" data-n="7.509" data-unit="ed2page" id="ed2page.7.509"></span>
            <p>
<span class="lb" data-page="8.390" data-line="1" id="l8.390.1"></span>Ἐὰν μὲν εἰσβάλλῃ ἐξαίφνης νεφρῖτις, ἀξιολόγου
<span class="lb" data-page="8.390" data-line="2" id="l8.390.2"></span>λίθου σφηνωθέντος, ἤτοι κατά τινα τῶν νεφρῶν, ἢ
<span class="lb" data-page="8.390" data-line="3" id="l8.390.3"></span>καὶ τῶν οὐρητήρων, παραπλήσιον ἄλγημα γίγνεται τοῖς κωλικοῖς·
<span class="lb" data-page="8.390" data-line="4" id="l8.390.4"></span>διορίζεται δὲ τῷ τε πλήθει καὶ μεγέθει τῶν ναυτιῶν,
<span class="lb" data-page="8.390" data-line="5" id="l8.390.5"></span>ἅμα τοῖς ἐμουμένοις χολώδεσί τε καὶ φλεγματώδεσιν οὖσιν,
<span class="lb" data-page="8.390" data-line="6" id="l8.390.6"></span><span class="milestone ed2page" data-n="7.510" data-unit="ed2page" id="ed2page.7.510"></span>καί τι καὶ τῆς ἐδηδεσμένης τροφῆς μεμιγμένον ἔχουσι·
<span class="lb" data-page="8.390" data-line="7" id="l8.390.7"></span>πολλάκις καὶ τῷ τόπῳ, τῶν ὑψηλῶν μερῶν τοῦ κώλου πασχόντων·
<span class="lb" data-page="8.390" data-line="8" id="l8.390.8"></span>ἔστι δ’ ὅτε καὶ τῷ μὴ καθ’ ἕνα τόπον ἐρηρεῖσθαι
<span class="lb" data-page="8.390" data-line="9" id="l8.390.9"></span>τὴν ὀδύνην, ἀλλ’ ἐνειλεῖσθαί τε καὶ μέχρι πλείονος ἐκτείνεσθαι,
<span class="lb" data-page="8.390" data-line="10" id="l8.390.10"></span>καὶ μηδὲ φύσαν προΐεσθαι· ταῦτα γὰρ ἅπαντα μόνοις
<span class="lb" data-page="8.390" data-line="11" id="l8.390.11"></span>γίγνεται τοῖς κωλικοῖς, τὰ μὲν μᾶλλον, τὰ δὲ ἧττον. ὅταν
<span class="lb" data-page="8.390" data-line="12" id="l8.390.12"></span>δ’ ἐκ τῶν ὑφισταμένων τοῖς οὔροις, ἢ καί τινος οὐρηθέντος
<span class="lb" data-page="8.390" data-line="13" id="l8.390.13"></span>λίθου σαφῶς διορισθείη, ζήτημα οὐκέτ’ οὐδὲν ὑπολείπεται.
<span class="lb" data-page="8.390" data-line="14" id="l8.390.14"></span>πολλοὶ δὲ τῶν πασχόντων, ὀδύνης μετρίας αἰσθάνονται διὰ
<span class="lb" data-page="8.390" data-line="15" id="l8.390.15"></span>βάθος κατὰ τὰς λαγόνας ὑπαρχούσης ἀπ’ ἀρχῆς, οὐδέπω
<span class="lb" data-page="8.390" data-line="16" id="l8.390.16"></span>ψαμμώδους οὐδενὸς ἐκκρινομένου σαφῶς· ἐφ’ ὧν, ὡς ἴστε,
<span class="lb" data-page="8.390" data-line="17" id="l8.390.17"></span>διδοὺς τῶν φαρμάκων ὅσα θρύπτει τοὺς ἐν τοῖς νεφροῖς λίθους,
<span class="lb" data-page="8.390" data-line="18" id="l8.390.18"></span>ἅμα τε διάγνωσιν ἀκριβῆ ποιούμενος τοῦ τε πάθους
<span class="pb" data-page="8.391" id="p8.391"></span>
<span class="lb" data-page="8.391" data-line="1" id="l8.391.1"></span>καὶ τοῦ πάσχοντος τόπου, καὶ θεραπείας ἀρχὴν ἴσχω τὴν
<span class="lb" data-page="8.391" data-line="2" id="l8.391.2"></span>αὐτήν. ἐὰν γὰρ εὑρεθῇ τι ψαμμῶδες ἐν τοῖς οὔροις ἐπὶ τῇ
<span class="lb" data-page="8.391" data-line="3" id="l8.391.3"></span>πόσει τοῦ φαρμάκου, νεφριτικὸν τότε πάθος ἔγνων ὑπάρχειν,
<span class="lb" data-page="8.391" data-line="4" id="l8.391.4"></span>ἐφεξῆς τε δίδωμι τῶν αὐτῶν φαρμάκων, ἅμα τῇ λοιπῇ θεραπείᾳ.
<span class="lb" data-page="8.391" data-line="5" id="l8.391.5"></span>διεγνωσμένου δὲ, ὅτι πάσχει τις οὕτω νεφρὸς, ἐὰν
<span class="lb" data-page="8.391" data-line="6" id="l8.391.6"></span>ἀλγήματα μετὰ φρίκης ἐκ διαλειμμάτων ἀνωμάλως φαίνηται
<span class="lb" data-page="8.391" data-line="7" id="l8.391.7"></span>γιγνόμενα, καὶ πυρετοί τινες ἐπ’ αὐτοῖς ἄτακτοι, τηνικαῦτα
<span class="lb" data-page="8.391" data-line="8" id="l8.391.8"></span>κατακλίνοντες ἐπὶ τὴν γαστέρα τὸν κάμνοντα, καί ποτε καὶ
<span class="lb" data-page="8.391" data-line="9" id="l8.391.9"></span>κατὰ θάτερον πλευρὸν, ὡς ὑψηλὸν εἶναι τὸ πεπονθὸς μέρος,
<span class="lb" data-page="8.391" data-line="10" id="l8.391.10"></span>ἐρωτᾶτε μή τινος βάρους ὥσπερ ἐκκρεμαμένου κατὰ τὸν ἀλγοῦντα
<span class="lb" data-page="8.391" data-line="11" id="l8.391.11"></span>νεφρὸν αἰσθάνονται· τούτων γὰρ αὐτοῖς συμβαινόντων,
<span class="lb" data-page="8.391" data-line="12" id="l8.391.12"></span>ἀπόστημα χρὴ προσδέχεσθαι συνιστάμενον, ἐφ’ ᾧ πεφθέντι
<span class="lb" data-page="8.391" data-line="13" id="l8.391.13"></span>πῦον οὐρηθὲν ἅμα τε τῆς ὀδύνης ἀπαλλάττει τὸν
<span class="lb" data-page="8.391" data-line="14" id="l8.391.14"></span>κάμνοντα καὶ κίνδυνον ἑλκώσεως ἐπιφέρει τῷ νεφρῷ, καὶ
<span class="lb" data-page="8.391" data-line="15" id="l8.391.15"></span>διὰ τοῦτο πειρᾶσθαι χρὴ παντὶ τρόπῳ τῆς ἐπουλώσεως αὐτοῦ
<span class="lb" data-page="8.391" data-line="16" id="l8.391.16"></span>φροντίζειν· ἐὰν μὴ διὰ ταχέων εἰς οὐλὴν ἀχθῇ, δυσθεραπευτότερον
<span class="lb" data-page="8.391" data-line="17" id="l8.391.17"></span>γίγνεται. σημεῖα δὲ τοῦ διαμένειν τὴν ἕλκωσιν ἔν
<span class="lb" data-page="8.391" data-line="18" id="l8.391.18"></span>τε τοῖς οὐρουμένοις οὐκ ἀσαφῆ καὶ τῷ κάμνοντι πολλάκις ﻿
<span class="pb" data-page="8.392" id="p8.392"></span>
<span class="lb" data-page="8.392" data-line="1" id="l8.392.1"></span>ὀδύνης αἴσθησις ἐν τῷ κατὰ τὸν πεπονθότα νεφρὸν χωρίῳ·
<span class="lb" data-page="8.392" data-line="2" id="l8.392.2"></span>συνεκκρίνεται δ’ αὐτοῖς ἐνίοτε καὶ πῦον, ὡς ἀφ’ ἕλκους, ὀλίγον·
<span class="lb" data-page="8.392" data-line="3" id="l8.392.3"></span>ἐφελκὶς δ’ ὁμοίως ἐκκρίνεται, ἔστι δ’ ὅτε καὶ αἷμα σημαῖνον
<span class="lb" data-page="8.392" data-line="4" id="l8.392.4"></span>ἀναβιβρώσκεσθαι τὸ ἕλκος· ἀλλὰ καὶ ῥηγνυμένου ποτ’
<span class="lb" data-page="8.392" data-line="5" id="l8.392.5"></span>ἀγγείου διὰ πλῆθος, ἢ ἐκ καταπτώσεως, ἢ πληγῆς σφοδρᾶς,
<span class="lb" data-page="8.392" data-line="6" id="l8.392.6"></span>οὔρησαν αἷμα δαψιλὲς ἔνιοι· καί ποτε καὶ φλεβὸς ἀναστομωθείσης
<span class="lb" data-page="8.392" data-line="7" id="l8.392.7"></span>αὐτοῖς γίγνεται τοῦτο. τῶν δ’ ἑλκῶν αὐτῶν τῶν ἐν
<span class="lb" data-page="8.392" data-line="8" id="l8.392.8"></span>τοῖς νεφροῖς τεκμήρια βεβαιότατα τὰ συνεξερχόμενα τοῖς
<span class="lb" data-page="8.392" data-line="9" id="l8.392.9"></span>οὔροις σαρκία σμικρὰ, τῆς τῶν νεφρῶν οὐσίας ὄντα μόρια,
<span class="lb" data-page="8.392" data-line="10" id="l8.392.10"></span>κατὰ τὴν ἐπιπλέον ἀνάβρωσιν ἐκ τῆς ἑλκώσεως ἀποῤῥυπτόμενα.
<span class="lb" data-page="8.392" data-line="11" id="l8.392.11"></span>τά γε μὴν ταῖς θριξὶν ὅμοια καὶ ὁ Ἱπποκράτης μὲν
<span class="lb" data-page="8.392" data-line="12" id="l8.392.12"></span>εἶδεν τοῖς οὔροις συνεξερχόμενα, καθάπερ αὐτὸς ἐν ἀφορισμοῖς
<span class="lb" data-page="8.392" data-line="13" id="l8.392.13"></span>ἔγραψεν, καὶ ἡμεῖς δὲ ἐθεασάμεθα, ποτὲ μὲν σπιθαμιαῖα τὸ
<span class="lb" data-page="8.392" data-line="14" id="l8.392.14"></span>μῆκος, ἔστι δ’ ὅτε καὶ μείζω, καί ποτε καὶ πάνυ σμικρὰ,
<span class="lb" data-page="8.392" data-line="15" id="l8.392.15"></span><span class="milestone ed1page" data-n="3.311" data-unit="ed1page" id="ed1page.3.311"></span>ὥστε με θαυμάζειν, εἰ ἐν τῇ κοιλίᾳ τῶν νεφρῶν συνέστη τηλικαῦτα·
<span class="lb" data-page="8.392" data-line="16" id="l8.392.16"></span>καὶ διὰ τοῦτο πιθανώτερον ἐφαίνετό μοι, τὴν γένεσιν
<span class="lb" data-page="8.392" data-line="17" id="l8.392.17"></span>αὐτῶν ἐν ταῖς φλεψὶν εἶναι, καθ’ ὃν τρόπον ἐν ταῖς κνήμαις
<span class="lb" data-page="8.392" data-line="18" id="l8.392.18"></span>ἔν τινι τόπῳ τῆς Ἀραβίας, ὥς φασι, τὰ καλούμενα
<span class="pb" data-page="8.393" id="p8.393"></span>
<span class="lb" data-page="8.393" data-line="1" id="l8.393.1"></span>δρακόντια γίνεται, νευρώδη μὲν τὴν φύσιν, ἕλμινσι δὲ καὶ τῇ
<span class="lb" data-page="8.393" data-line="2" id="l8.393.2"></span>χρόᾳ καὶ τῷ πάχει παραπλήσια. λεγόντων μὲν οὖν ἑωρακέναι
<span class="lb" data-page="8.393" data-line="3" id="l8.393.3"></span>ταῦτα πολλῶν ἤκουσα, μὴ θεασάμενος δ’ αὐτὰ, οὐκ ἔχω
<span class="lb" data-page="8.393" data-line="4" id="l8.393.4"></span>συμβαλεῖν οὔτε περὶ τῆς γενέσεως αὐτῶν οὔτε περὶ τῆς οὐσίας
<span class="lb" data-page="8.393" data-line="5" id="l8.393.5"></span>ἀκριβῶς οὐδέν· ὅπου γε καὶ τὰς οὐρουμένας τρίχας
<span class="lb" data-page="8.393" data-line="6" id="l8.393.6"></span>ἰδὼν, ἐκ μὲν τῆς χρόας τε καὶ συστάσεως ἐπειθόμην τοῖς εἰρηκόσιν
<span class="lb" data-page="8.393" data-line="7" id="l8.393.7"></span>αὐτὰς ἐκ παχέος τε καὶ γλίσχρου χυμοῦ θερμανθέντος τε
<span class="lb" data-page="8.393" data-line="8" id="l8.393.8"></span>καὶ ξηρανθέντος ἐν ταῖς φλεψὶ συνίστασθαι, <span class="milestone ed2page" data-n="7.511" data-unit="ed2page" id="ed2page.7.511"></span>τοῦ μήκους
<span class="lb" data-page="8.393" data-line="9" id="l8.393.9"></span>δ’ αὐτῶν οὐκ ἐπινοῶ τὴν αἰτίαν. ἀλλὰ τήν γε θεραπείαν,
<span class="lb" data-page="8.393" data-line="10" id="l8.393.10"></span>ὁπότε πρῶτον εἶδον, ἤλπισα διὰ τῶν οὐρητικῶν φαρμάκων
<span class="lb" data-page="8.393" data-line="11" id="l8.393.11"></span>ἔσεσθαι, καὶ οὕτως ἀπέβη, καὶ σχεδὸν ἅπασιν οἷς
<span class="lb" data-page="8.393" data-line="12" id="l8.393.12"></span>συνέβη τὸ πάθημα τοῦτο, νεφριτικὸν οὐδὲν οὔτ’ ἔμπροσθεν
<span class="lb" data-page="8.393" data-line="13" id="l8.393.13"></span>ἦν οὔτ’ αὖθις ἐπεγένετο σύμπτωμα, θεραπευθεῖσιν ὑπὸ τῶν
<span class="lb" data-page="8.393" data-line="14" id="l8.393.14"></span>οὐρητικῶν φαρμάκων. ἀλλὰ κᾂν ἄλλη τις ἐκκαθαίρηται τῶν
<span class="lb" data-page="8.393" data-line="15" id="l8.393.15"></span>φλεβῶν δι’ οὐρήσεως μοχθηρία χυμῶν, οὐδὲν ὑπ’ αὐτῆς εἶδον
<span class="lb" data-page="8.393" data-line="16" id="l8.393.16"></span>οὔτε νεφροὺς οὔτε κύστιν οὔτε τοὺς οὐρητικοὺς πόρους
<span class="lb" data-page="8.393" data-line="17" id="l8.393.17"></span>παθόντας, ὥσπερ οὐδ’ εἰ πῦον ἐκκρίνειέ τις πολὺ δι’ οὔρων,
<span class="lb" data-page="8.393" data-line="18" id="l8.393.18"></span>ἀλλὰ κατά γε τοῦτο, παραπλησίως ἔχει ταῦτα τοῖς κατὰ τὰ
<span class="lb" data-page="8.393" data-line="19" id="l8.393.19"></span>ἔντερα, πάσχει γὰρ οὐδ’ ἐκεῖνά τι κατὰ τὰς ἡπατικὰς διαθέσεις,
<span class="pb" data-page="8.394" id="p8.394"></span>
<span class="lb" data-page="8.394" data-line="1" id="l8.394.1"></span>καίτοι ὑπὸ χολῆς ἀκράτου βλαπτόμενα, καθάπερ αὖ
<span class="lb" data-page="8.394" data-line="2" id="l8.394.2"></span>πάλιν ἡ κύστις ὑπὸ δριμέων οὔρων διόδου χρόνῳ πολλῷ γενομένης
<span class="lb" data-page="8.394" data-line="3" id="l8.394.3"></span>ἑλκοῦται. νεφρῶν γε μήν ἐστι καὶ ἄλλό τι πάθος, ἐφ’
<span class="lb" data-page="8.394" data-line="4" id="l8.394.4"></span>οὗ λεπτὸς ἰχὼρ αἵματος οὐρεῖται, τοῖς ἐπὶ τῶν ἡπατικῶν
<span class="lb" data-page="8.394" data-line="5" id="l8.394.5"></span>παθῶν ἐν ἀρχῇ γιγνομένοις διαχωρήμασιν ὅμοιος, πλὴν ὅσον
<span class="lb" data-page="8.394" data-line="6" id="l8.394.6"></span>αἱματωδέστερα ὀλίγῳ φαίνεται· συμβαίνει δὲ τοῦτο καὶ διὰ
<span class="lb" data-page="8.394" data-line="7" id="l8.394.7"></span>παραπλησίαν μέν τινα διάθεσιν ἐν νεφροῖς γινομένην, οἵαν
<span class="lb" data-page="8.394" data-line="8" id="l8.394.8"></span>ἐν ἥπατι τὴν τῆς ἀτονίας ἔφαμεν εἶναι, καὶ δι’ εὐρύτητα δὲ
<span class="lb" data-page="8.394" data-line="9" id="l8.394.9"></span>τῶν ἐκ τῆς κοίλης φλεβὸς εἰς τοὺς νεφροὺς τὸ οὖρον διηθούντων
<span class="lb" data-page="8.394" data-line="10" id="l8.394.10"></span>στομάτων, ἢ πόρων, ἢ ὅπως ἂν ὀνομάζειν ἐθέλῃς.
<span class="lb" data-page="8.394" data-line="11" id="l8.394.11"></span>ἐμοὶ δὲ δοκοῦσιν οἱ νεφροὶ πεπονθέναι καὶ κατὰ τοῦτο τὸ
<span class="lb" data-page="8.394" data-line="12" id="l8.394.12"></span>πάθος, ὅ τινες μὲν ὕδερον εἰς ἀμίδα, τινὲς δὲ διάῤῥοιαν εἰς
<span class="lb" data-page="8.394" data-line="13" id="l8.394.13"></span>οὖρα, τινὲς δὲ διαβήτην, ἔνιοι δὲ δίψακον ὀνομάζουσι, σπανιώτατα
<span class="lb" data-page="8.394" data-line="14" id="l8.394.14"></span>γιγνόμενον. ἐμοὶ γοῦν ὤφθη δὶς ἄχρι δεῦρο, διψώντων
<span class="lb" data-page="8.394" data-line="15" id="l8.394.15"></span>μὲν ἀμέτρως τῶν πασχόντων, καὶ πινόντων γε δι’ αὐτὸ
<span class="lb" data-page="8.394" data-line="16" id="l8.394.16"></span>τοῦτο δαψιλῶς, οὐρούντων τε τὸ ποθὲν ἐν τάχει τοιοῦτον,
<span class="lb" data-page="8.394" data-line="17" id="l8.394.17"></span>οἷον ἐπόθη· παραπλήσιον δ’ αὖ καὶ τοῦτο κατὰ νεφροὺς καὶ
<span class="lb" data-page="8.394" data-line="18" id="l8.394.18"></span>κύστιν πάθος, οἷον ἐν κοιλίᾳ καὶ ἐντέροις ἡ λειεντερία. περὶ
<span class="pb" data-page="8.395" id="p8.395"></span>
<span class="lb" data-page="8.395" data-line="1" id="l8.395.1"></span>μὲν οὖν λειεντερίας ἰδίᾳ γέγραπται, δεικνύντων ἡμῶν οὐ μόνον
<span class="lb" data-page="8.395" data-line="2" id="l8.395.2"></span>τὴν κοιλίαν, ἀλλὰ καὶ πᾶν τὸ ἔντερον ἐπὶ μὲν τὴν ἀπόκρισιν
<span class="lb" data-page="8.395" data-line="3" id="l8.395.3"></span>ἐν τάχει παραγίγνεσθαι τῶν καταποθέντων σιτίων τε
<span class="lb" data-page="8.395" data-line="4" id="l8.395.4"></span>καὶ πομάτων, οὐ δυνάμενα φέρειν οὐδ’ ἐπ’ ὀλίγον ἀλύπως
<span class="lb" data-page="8.395" data-line="5" id="l8.395.5"></span>ἢ τὸ βάρος αὐτῶν, ἢ τὴν ποιότητα· περὶ δὲ τῆς εἰς τὴν κύστιν
<span class="lb" data-page="8.395" data-line="6" id="l8.395.6"></span>ἀθρόας τε καὶ ταχείας φορᾶς ἀδύνατον ἀτονίαν αἰτιάσασθαι
<span class="lb" data-page="8.395" data-line="7" id="l8.395.7"></span>τῆς γαστρὸς, ἢ τῆς νήστεως, ἢ τῶν λεπτῶν ἐντέρων·
<span class="lb" data-page="8.395" data-line="8" id="l8.395.8"></span>εἴπερ γὰρ ἀδυνατοῦντα βαστάζειν τὸ ποτὸν ἐπὶ τὴν ἔκκρισιν
<span class="lb" data-page="8.395" data-line="9" id="l8.395.9"></span>αὐτοῦ παραγίνεται, τί ἐκώλυεν ἐκκρίνεσθαι διὰ τῆς ἕδρας
<span class="lb" data-page="8.395" data-line="10" id="l8.395.10"></span>αὐτὸ, καθάπερ ὁρᾶται γιγνόμενον ἐπὶ τῶν λειεντερικῶν; οὐ
<span class="lb" data-page="8.395" data-line="11" id="l8.395.11"></span>μόνον γὰρ ἐκκρίνεται τὰ σιτία ταχέως διεξερχόμενα τὴν τοσαύτην
<span class="lb" data-page="8.395" data-line="12" id="l8.395.12"></span>ἕλικα τῶν ἐντέρων, ἀλλὰ καὶ τὰ ποτά. τὴν δ’ εἰς
<span class="lb" data-page="8.395" data-line="13" id="l8.395.13"></span>ἧπαρ ἀνάδοσιν ἀπὸ τῶν καθ’ ὅλην τὴν γαστέρα χωρίων
<span class="lb" data-page="8.395" data-line="14" id="l8.395.14"></span>ἐμάθομεν οὔθ’ ἥπατος ἀτονίᾳ γιγνομένην, οὔτε τῶν κατὰ τὸ
<span class="lb" data-page="8.395" data-line="15" id="l8.395.15"></span>μεσεντέριον φλεβῶν οὔτε τῶν κατὰ τὴν κοιλίαν, ὥσπερ οὐδὲ
<span class="lb" data-page="8.395" data-line="16" id="l8.395.16"></span>τῶν ἐξ ἥπατος ἐπὶ τοὺς νεφρούς· ἐδείχθη γὰρ ἡμῖν κᾀν τοῖς
<span class="lb" data-page="8.395" data-line="17" id="l8.395.17"></span>τῶν φυσικῶν δυνάμεων ὑπομνήμασιν, ἕλκειν μὲν εἰς ἑαυτὸ
<span class="lb" data-page="8.395" data-line="18" id="l8.395.18"></span>τὸ ἧπαρ ἐκ τῆς κοιλίας τὴν τροφὴν διὰ τῶν ἐν μεσαραίῳ
<span class="pb" data-page="8.396" id="p8.396"></span>
<span class="lb" data-page="8.396" data-line="1" id="l8.396.1"></span>φλεβῶν, ὥσπερ τὰ δένδρα τὴν ἐκ τῆς γῆς ἕλκει διὰ τῶν ῥιζῶν·
<span class="lb" data-page="8.396" data-line="2" id="l8.396.2"></span>ἐδείχθησαν δὲ καὶ οἱ νεφροὶ τὸ ὑδατῶδες ἐν αἵματι ἕλκειν,
<span class="lb" data-page="8.396" data-line="3" id="l8.396.3"></span>μὴ μέντοι τὴν κύστιν ἕλκειν ἐκ τῶν νεφρῶν, ὥσπερ
<span class="lb" data-page="8.396" data-line="4" id="l8.396.4"></span>μηδ’ ἐκ τῆς κοιλίας τὰ ἔντερα· πέμπειν δ’ ἐκκρίνοντας, εἰς
<span class="lb" data-page="8.396" data-line="5" id="l8.396.5"></span>μὲν τὴν κύστιν τοὺς νεφροὺς διὰ τῶν οὐρητήρων, εἰς δὲ τὴν
<span class="lb" data-page="8.396" data-line="6" id="l8.396.6"></span>νῆστιν, τὴν κοιλίαν διὰ τῆς ἐκφύσεως, ἣν Ἡρόφιλος ὠνόμασε
<span class="lb" data-page="8.396" data-line="7" id="l8.396.7"></span>δωδεκαδάκτυλον, ἀπὸ τοῦ μήκους αὐτῇ τὴν ἐπωνυμίαν θέμενος.
<span class="lb" data-page="8.396" data-line="8" id="l8.396.8"></span>ὥστε τῶν μὲν νεφρῶν ἀτονίαν ἄν τις αἰτιάσαιτο,
<span class="lb" data-page="8.396" data-line="9" id="l8.396.9"></span>κατέχειν ἐπὶ πλέον ἐν ἑαυτοῖς μὴ δυναμένων τὸ οὖρον· οὐ
<span class="lb" data-page="8.396" data-line="10" id="l8.396.10"></span>μὴν τῶν γ’ ἄλλων <span class="milestone ed2page" data-n="7.512" data-unit="ed2page" id="ed2page.7.512"></span>μορίων, ὅσα διεξέρχεται τὸ ποθέν.
<span class="lb" data-page="8.396" data-line="11" id="l8.396.11"></span>ἀλλὰ πάλιν εἰ μέμφοιτό τις ὡς ἀτόνους τοὺς νεφροὺς, πῶς
<span class="lb" data-page="8.396" data-line="12" id="l8.396.12"></span>ἕλξουσιν εἰς αὐτοὺς ταχέως τὸ οὖρον; ἢ δυνατὸν λέγειν,
<span class="lb" data-page="8.396" data-line="13" id="l8.396.13"></span>ὥσπερ ἐπὶ τῆς κοιλίας ἐνίοις τῶν λειεντερικῶν ὀρέξεις γίνονται
<span class="lb" data-page="8.396" data-line="14" id="l8.396.14"></span>σφοδρόταται, κατὰ τὸν αὐτὸν τρόπον ἐπὶ νεφρῶν ὄρεξίν τε
<span class="lb" data-page="8.396" data-line="15" id="l8.396.15"></span>ἅμα γίγνεσθαι σφοδρὰν, καὶ διὰ τοῦθ’ ἕλκειν εἰς ἑαυτοὺς διὰ
<span class="lb" data-page="8.396" data-line="16" id="l8.396.16"></span>τῆς κοίλης φλεβὸς τὸ οὖρον, αὐτίκα μέν τοι βαρύνεσθαι διὰ
<span class="lb" data-page="8.396" data-line="17" id="l8.396.17"></span>τὸ τῆς ὁλκῆς λάβρον; ὥσπέρ γε καὶ ἐπὶ τῶν ὀνομαζομένων
<span class="lb" data-page="8.396" data-line="18" id="l8.396.18"></span>ὀρέξεων κυνωδῶν ἐνίους ὁρῶμεν ἐμπιπλαμένους μὲν ἀθρόως, ﻿
<span class="pb" data-page="8.397" id="p8.397"></span>
<span class="lb" data-page="8.397" data-line="1" id="l8.397.1"></span>ἐμοῦντας δ’ ὀλίγον ὕστερον, ἢ διαῤῥοϊζομένους· οὐ μόνον
<span class="lb" data-page="8.397" data-line="2" id="l8.397.2"></span>γὰρ ὁρᾶται τοῦτο παρὰ φύσιν ἐχόντων γιγνόμενον, ἀλλὰ καὶ
<span class="lb" data-page="8.397" data-line="3" id="l8.397.3"></span>ζώοις τισὶν ὑγιαίνουσιν ἀμέμπτως, ὡς τοῖς ὀρνιθίοις, ἃ καλοῦσιν
<span class="lb" data-page="8.397" data-line="4" id="l8.397.4"></span>ἐν Ἀσίᾳ παρ’ ἡμῖν Σελευκίδας· ἀττελάβους γὰρ ταῦτα
<span class="lb" data-page="8.397" data-line="5" id="l8.397.5"></span>δι’ ὅλης ἡμέρας ἀπλήστως ἐσθίοντα, διὰ ταχέος αὐτοὺς
<span class="lb" data-page="8.397" data-line="6" id="l8.397.6"></span>ἐκκρίνει· καὶ ἄλλοις δὲ ζώοις ὑπάρχειν φαίνεται τὸ τοιοῦτον
<span class="lb" data-page="8.397" data-line="7" id="l8.397.7"></span>σύμπτωμα φυσικόν. ὥσπερ οὖν ἐν τῷ στόματι τῆς γαστρὸς
<span class="lb" data-page="8.397" data-line="8" id="l8.397.8"></span>ἡ κυνώδης ὄρεξις γιγνομένη, μετὰ τοῦ μὴ φέρειν αὐτὴν τῶν
<span class="lb" data-page="8.397" data-line="9" id="l8.397.9"></span>καταποθέντων τὸ βάρος, ἀναγκάζει πολλὰ μὲν καὶ λάβρως
<span class="lb" data-page="8.397" data-line="10" id="l8.397.10"></span>προσφέρεσθαι, ταχέως δὲ ἀποκρίνειν αὐτὰ, κατὰ τὸν αὐτὸν
<span class="lb" data-page="8.397" data-line="11" id="l8.397.11"></span>τρόπον ἐν τοῖς νεφροῖς ἡ τῆς ὀῤῥώδους ὑγρότητος ὄρεξις,
<span class="lb" data-page="8.397" data-line="12" id="l8.397.12"></span>ἅμα τῇ τῆς δυνάμεως αὐτῶν ἀτονίᾳ, τό θ’ ὑγρὸν ἕλκειν
<span class="lb" data-page="8.397" data-line="13" id="l8.397.13"></span>ἀθρόως ἀναγκάζει τήν τ’ εἰς κύστιν αὐτῶν ἔκκρισιν αὐτίκα
<span class="lb" data-page="8.397" data-line="14" id="l8.397.14"></span>ποιεῖσθαι. τί δή ποτ’ οὖν, φησίν τις ἴσως, ἐξαιφνίδιον μὲν
<span class="lb" data-page="8.397" data-line="15" id="l8.397.15"></span>ἡ εἰς οὖρα διάῤῥοια γίγνεται, λειεντερία δ’ οὐχ οὕτως, ὥσπερ
<span class="lb" data-page="8.397" data-line="16" id="l8.397.16"></span>οὐδ’ ὄρεξις κυνώδης, ἀλλ’ ἀριθμῷ πλεόνων ἡμερῶν; ἡ γὰρ
<span class="lb" data-page="8.397" data-line="17" id="l8.397.17"></span>ἀρχὴ τοῦ πάθους διώρισται τῆς αὐξήσεως ἥ τ’ αὔξησις τῆς
<span class="lb" data-page="8.397" data-line="18" id="l8.397.18"></span>ἀκμῆς. ὅτι ψυχικὸν μὲν ἔργον ἐστὶν ἡ τῆς γαστρὸς ὄρεξις
<span class="pb" data-page="8.398" id="p8.398"></span>
<span class="lb" data-page="8.398" data-line="1" id="l8.398.1"></span>σιτίων τε καὶ ποτῶν, οὐκ ἄνευ τῆς ἡμετέρας αἰσθήσεως γιγνομένη,
<span class="lb" data-page="8.398" data-line="2" id="l8.398.2"></span>φυσικὸν δὲ καὶ χωρὶς αἰσθήσεως ἡμετέρας τὸ τῶν
<span class="lb" data-page="8.398" data-line="3" id="l8.398.3"></span>νεφρῶν, ὥστε μηδ’ ὅταν εἰς τὴν ἀκμὴν ἀφίκηται, γίγνεσθαί
<span class="lb" data-page="8.398" data-line="4" id="l8.398.4"></span>τινα αἴσθησιν αὐτοῦ, καθάπερ τῆς κυνώδους ὀρέξεως. εὔλογον
<span class="lb" data-page="8.398" data-line="5" id="l8.398.5"></span>οὖν ἐστιν ἄρχεσθαι μὲν αὐτὸ κατὰ βραχὺ, μεῖζόν τε γιγνόμενον
<span class="lb" data-page="8.398" data-line="6" id="l8.398.6"></span>ἕλκειν μὲν τὸ πρῶτον ἐκ τῶν φλεβῶν τὸν ὀῤῥὸν τοῦ
<span class="lb" data-page="8.398" data-line="7" id="l8.398.7"></span>αἵματος οὐκ αἰσθανομένων ἡμῶν, ὁπόταν δὲ τοῦτον ἑλκύσῃ
<span class="lb" data-page="8.398" data-line="8" id="l8.398.8"></span>πάντα, καὶ ξηρὸν ἰκμάδος τοιαύτης ἀποφαίνῃ τὸ κατὰ τὰς
<span class="lb" data-page="8.398" data-line="9" id="l8.398.9"></span>φλέβας αἷμα, τὰ ξηρανθέντα τῶν ἀγγείων ἕλκειν ἐκ τοῦ ἥπατος
<span class="lb" data-page="8.398" data-line="10" id="l8.398.10"></span>τὴν ἰκμάδα, κᾄπειτ’ ἐκεῖνο τὴν ἐκ τῶν ἐντέρων τε καὶ κοιλίας·
<span class="lb" data-page="8.398" data-line="11" id="l8.398.11"></span>ἐπειδὰν δὲ ξηρανθῶσιν αἱ κατὰ τὸ στόμα τῆς γαστρὸς
<span class="lb" data-page="8.398" data-line="12" id="l8.398.12"></span>φλέβες, ὀρέγεσθαι τηνικαῦτα ποτοῦ τὸν ἄνθρωπον, αἰσθανόμενον
<span class="lb" data-page="8.398" data-line="13" id="l8.398.13"></span>τῆς διαθέσεως· εἶτα προσενεγκαμένου τὸ πότον
<span class="lb" data-page="8.398" data-line="14" id="l8.398.14"></span>αὐτοῦ, τὰς καθηκούσας εἰς τὴν γαστέρα φλέβας ἐξ ἥπατος,
<span class="lb" data-page="8.398" data-line="15" id="l8.398.15"></span>αὐχμώσας ἀναρπάζειν εὐθέως αὐτὸ πᾶν, ἐξ ἐκείνων
<span class="lb" data-page="8.398" data-line="16" id="l8.398.16"></span>τε τὰς ἐφεξῆς, ἄχρις ἂν ἡ μετάληψις ἐπὶ τοὺς νεφροὺς
<span class="lb" data-page="8.398" data-line="17" id="l8.398.17"></span>ἀφίκηται. δέδεικται γὰρ ἐν τοῖς τῶν φυσικῶν δυνάμεων
<span class="lb" data-page="8.398" data-line="18" id="l8.398.18"></span>ὑπομνήμασιν οὐ μόνον τὸ πόμα πανταχόσε τοῦ σώματος,
<span class="lb" data-page="8.398" data-line="19" id="l8.398.19"></span>ἀλλὰ καὶ ἡ τροφὴ τὴν τῆς ὁλκῆς μετάληψιν φέρεσθαι.
<span class="pb" data-page="8.399" id="p8.399"></span>
<span class="lb" data-page="8.399" data-line="1" id="l8.399.1"></span>κατὰ μὲν οὖν τὸ τάχος τῆς διεξόδου παραπλήσιόν ἐστι τὸ πάθος
<span class="lb" data-page="8.399" data-line="2" id="l8.399.2"></span>τοῦτο τῇ λειεντερίᾳ, καὶ μέν τοι καὶ καθ’ ὅσον ἡ κατὰ
<span class="lb" data-page="8.399" data-line="3" id="l8.399.3"></span>τοὺς νεφροὺς διάθεσις ἡ αὐτὴ τῇ κατὰ <span class="milestone ed1page" data-n="3.312" data-unit="ed1page" id="ed1page.3.312"></span>τὴν κοιλίαν ἐστί·
<span class="lb" data-page="8.399" data-line="4" id="l8.399.4"></span>καθόσον δὲ τὸ πρὸ τῶν νεφρῶν ἔργον ἅπαν τῆς φορᾶς, ἐνεργειῶν
<span class="lb" data-page="8.399" data-line="5" id="l8.399.5"></span>ἐστι φυσικῶν διαδοχὴ, τῆς ἑλκτικῆς δυνάμεως ἐνεργούσης,
<span class="lb" data-page="8.399" data-line="6" id="l8.399.6"></span>κατὰ τοσοῦτον διαφέρουσιν ἀλλήλων· καίτοι κᾀν ταύταις
<span class="lb" data-page="8.399" data-line="7" id="l8.399.7"></span>ἕν τι παραπλήσιόν ἐστιν, ἡ ἐκ τῆς κοίλης φλεβὸς εἰς τοὺς
<span class="lb" data-page="8.399" data-line="8" id="l8.399.8"></span>νεφροὺς ὁλκὴ, τῇ πρώτῃ καταπόσει τῶν εἰς τὴν γαστέρα φερομένων
<span class="lb" data-page="8.399" data-line="9" id="l8.399.9"></span>ἐκ τοῦ στόματος, ἀλλ’ αἱ πρὸ ταύτης ἐνέργειαι ταῖς
<span class="lb" data-page="8.399" data-line="10" id="l8.399.10"></span>εἰς οὖρα διαῤῥοίαις εἰσὶν ἴδιαι. ὅτι δ’ οὐκ ὀρθῶς ἔνιοι τῆς
<span class="lb" data-page="8.399" data-line="11" id="l8.399.11"></span>γαστρὸς εἶναι νομίζουσι τὸ τοῦ διαβήτου πάθος ὁμοίως ταῖς
<span class="lb" data-page="8.399" data-line="12" id="l8.399.12"></span><span class="milestone ed2page" data-n="7.513" data-unit="ed2page" id="ed2page.7.513"></span>κυνώδεσι ὀρέξεσιν, ἔνεστι μαθεῖν ἐκ τῶν ἐπὶ δίψει σφοδρῷ
<span class="lb" data-page="8.399" data-line="13" id="l8.399.13"></span>πιμπλαμένων μὲν τὴν γαστέρα, διαμένον δ’ ἐχόντων ἐπὶ
<span class="lb" data-page="8.399" data-line="14" id="l8.399.14"></span>πλεῖστον αὐτῇ τὸ ποθέν. τέτταρα γὰρ ταῦτα συμπτώματα
<span class="lb" data-page="8.399" data-line="15" id="l8.399.15"></span>διαδέχεται τὴν ἐν τῷ σφοδρῷ δίψει πόσιν· ἓν μὲν καὶ πρῶτον
<span class="lb" data-page="8.399" data-line="16" id="l8.399.16"></span>ἔμετος· δεύτερον δ’ ἡ διὰ τῆς κάτω γαστρὸς ἔκκρισις ταχεῖα,
<span class="lb" data-page="8.399" data-line="17" id="l8.399.17"></span>κατὰ τὰς διαῤῥοίας τε καὶ λειεντερίας· ἄλλο δὲ τρίτον ἡ ἐπὶ
<span class="lb" data-page="8.399" data-line="18" id="l8.399.18"></span>πλεῖστον ἐν τῇ γαστρὶ μονή· καὶ τέταρτον αὐτῶν αὐτὸ δὴ
<span class="pb" data-page="8.400" id="p8.400"></span>
<span class="lb" data-page="8.400" data-line="1" id="l8.400.1"></span>τοῦτο περὶ οὗ νῦν ὁ λόγος ἐστὶν, εἴτε διαβήτην αὐτό τις, εἴτε
<span class="lb" data-page="8.400" data-line="2" id="l8.400.2"></span>διψακὸν, εἴτε διάῤῥοιαν εἰς οὖρα βούλοιτο καλεῖν. οὐ γὰρ
<span class="lb" data-page="8.400" data-line="3" id="l8.400.3"></span>ὅπως ὄνομα πρέπον αὐτῷ θώμεθα, ζητοῦμεν, ἀλλ’ ἵν’ εἰς
<span class="lb" data-page="8.400" data-line="4" id="l8.400.4"></span>τὴν θεραπείαν εὕρωμεν ἀφορμὰς ἔκ τε τοῦ πεπονθότος τόπου
<span class="lb" data-page="8.400" data-line="5" id="l8.400.5"></span>καὶ τῆς ἐν αὐτῷ διαθέσεως. ἕτερον δ’ ἀκριβῶς ὅμοιον τῷ
<span class="lb" data-page="8.400" data-line="6" id="l8.400.6"></span>διαβήτῃ τούτῳ γίγνεται πάθος, ἐπὶ σιτίων πλήθει, μήτ’ ἀπεπτουμένων,
<span class="lb" data-page="8.400" data-line="7" id="l8.400.7"></span>μήθ’ ὑποχωρούντων, μήτε πληθώραν ἐργαζομένων
<span class="lb" data-page="8.400" data-line="8" id="l8.400.8"></span>μήτ’ εὐτροφίαν, ἀλλὰ δῆλον ὅτι διαφορουμένων ταχέως·
<span class="lb" data-page="8.400" data-line="9" id="l8.400.9"></span>οὔτε δ’ οὕτω σπάνιόν ἐστιν, ὡς ὁ διψακὸς, οὔθ’ οὕτως ἀνίατον,
<span class="lb" data-page="8.400" data-line="10" id="l8.400.10"></span>ἐπειδὴ πρὸ τοῦ μέγιστον γενέσθαι γνωριζόμενον οὐ χαλεπῶς
<span class="lb" data-page="8.400" data-line="11" id="l8.400.11"></span>θεραπεύεται. ὅταν μὲν γὰρ ἄχρι τοῦ διπλασίου τῶν
<span class="lb" data-page="8.400" data-line="12" id="l8.400.12"></span>εἰθισμένων ἐσθίοντός τινος, ἀτροφῇ τὸ σῶμα χωρὶς διαῤῥοίας,
<span class="lb" data-page="8.400" data-line="13" id="l8.400.13"></span>παρορᾶται τὸ πάθος οὐ μόνον τοῖς ἰδιώταις, ἀλλὰ καὶ τοῖς
<span class="lb" data-page="8.400" data-line="14" id="l8.400.14"></span>ἰατροῖς· ὅταν δ’ ἐπὶ τριπλασίοις τοῦτο συμβαίνῃ, βοηθεῖται
<span class="lb" data-page="8.400" data-line="15" id="l8.400.15"></span>πρὶν ἐπὶ τὸ τετραπλάσιον ἢ πενταπλάσιον ἀφικέσθαι· τοῦτο
<span class="lb" data-page="8.400" data-line="16" id="l8.400.16"></span>δ’ αὖ πάλιν τὸ πάθος εὔλογον ἀπὸ ταχείας διαφορήσεως ἄρχεσθαι,
<span class="lb" data-page="8.400" data-line="17" id="l8.400.17"></span>σωζόντων ἁπάντων μορίων τὴν ἑλκτικὴν δύναμιν ἅμα
<span class="lb" data-page="8.400" data-line="18" id="l8.400.18"></span>τῇ συνεζευγμένῃ μὲν αὐτῇ, καλουμένῃ δ’ ἰδίως ὀρεκτικῇ·
<span class="pb" data-page="8.401" id="p8.401"></span>
<span class="lb" data-page="8.401" data-line="1" id="l8.401.1"></span>τοῦ μέντοι σφοδροῦ δίψους ἄνευ τοῦ διαβήτου ἡ γαστήρ
<span class="lb" data-page="8.401" data-line="2" id="l8.401.2"></span>ἐστιν αἰτία, πάσχουσα δυσκρασίαν θερμὴν ἢ ξηρὰν, ἢ ἀμφοτέρας
<span class="lb" data-page="8.401" data-line="3" id="l8.401.3"></span>ἅμα, καὶ μάλιστ’ αὐτῆς τὸ στόμα· δεύτερον δ’
<span class="lb" data-page="8.401" data-line="4" id="l8.401.4"></span>ἐπὶ τῇ γαστρὶ τὸ ἧπαρ, καὶ μάλιστ’ αὐτοῦ τὰ σιμὰ,
<span class="lb" data-page="8.401" data-line="5" id="l8.401.5"></span>συνεκπυρουμένων αὐτοῖς δηλονότι τῶν κατὰ μεσεντέριόν τε
<span class="lb" data-page="8.401" data-line="6" id="l8.401.6"></span>καὶ νῆστιν, αὐτήν τε τὴν γαστέρα, καὶ κατὰ τὸν στόμαχον
<span class="lb" data-page="8.401" data-line="7" id="l8.401.7"></span>δὲ καὶ πνεύμονα. τοῦ τοιούτου συμπτώματος ἡ οἷον
<span class="lb" data-page="8.401" data-line="8" id="l8.401.8"></span>ῥίζα γίγνεταί ποτε δι’ ἐρυσιπελατώδη διάθεσιν ἐκπυρωθέντων,
<span class="lb" data-page="8.401" data-line="9" id="l8.401.9"></span>οἷς εἰς τοὐπίπαν ἕπεται μαρασμὸς ἄλλοτ’ ἄλλος,
<span class="lb" data-page="8.401" data-line="10" id="l8.401.10"></span>ὡς ἐν τῷ περὶ αὐτοῦ λόγῳ δεδήλωται. ταῦτα μὲν οὖν
<span class="lb" data-page="8.401" data-line="11" id="l8.401.11"></span>τῇ κοινωνίᾳ τῶν συμπτωμάτων ἅμα τοῖς κατὰ νεφροὺς
<span class="lb" data-page="8.401" data-line="12" id="l8.401.12"></span>εἴρηται πάθεσιν· αὐτῶν δὲ τῶν νεφρῶν ἴδιον πάθος ἐστὶν
<span class="lb" data-page="8.401" data-line="13" id="l8.401.13"></span>ὁ διαβήτης, ἀνάλογον τῇ κατὰ τὸ στόμα τῆς κοιλίας
<span class="lb" data-page="8.401" data-line="14" id="l8.401.14"></span>ὀρέξει κυνώδει, σὺν ἀτονίᾳ τῆς καθεκτικῆς δυνάμεως· ἐάν
<span class="lb" data-page="8.401" data-line="15" id="l8.401.15"></span>τε γὰρ ἄνευ σφοδρᾶς ὀρέξεως γίγνεσθαι φῶμεν αὐτὸ, τὴν
<span class="lb" data-page="8.401" data-line="16" id="l8.401.16"></span>ἀρχὴν οὐδ’ ἀφίξεταί ποτ’ εἰς τοὺς νεφροὺς ἀξιόλογον οὖρον·
<span class="lb" data-page="8.401" data-line="17" id="l8.401.17"></span>ἐὰν δὲ χωρὶς ἀτονίας τῆς καθεκτικῆς δυνάμεως, οὐκ
<span class="lb" data-page="8.401" data-line="18" id="l8.401.18"></span>ἀκολουθήσει τὸ τάχος τῆς οὐρήσεως.
</p>
          </article>

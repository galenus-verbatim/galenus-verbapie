<article xmlns="http://www.w3.org/1999/xhtml" id="urn:cts:greekLit:tlg0057.tlg058.1st1K-grc1:11">
<span class="pb page1" data-page="8.470" id="p8.470"></span>
<span class="milestone ed1page page1" data-n="3.3" data-unit="ed1page" id="ed1page.3.3"></span>
<span class="milestone ed2page page1" data-n="8.7" data-unit="ed2page" id="ed2page.8.7"></span>
          <p>
<span class="lb" data-page="8.470" data-line="7" id="l8.470.7"></span>Τὰς δὲ ἐπὶ τοῖς παρὰ φύσιν αἰτίοις τροπὰς
<span class="lb" data-page="8.470" data-line="8" id="l8.470.8"></span>ἐφεξῆς λέγωμεν, ὑπομνήσαντες πρότερον ὅσα τῇ τοῦ λόγου
<span class="lb" data-page="8.470" data-line="9" id="l8.470.9"></span>κοινωνίᾳ συνεγράφη τῶν παρὰ φύσιν. καταστάσεις οὖν ἀέρος
<span class="lb" data-page="8.470" data-line="10" id="l8.470.10"></span>καὶ πλῆθος σιτίων, ὥστε βαρῦναι τὴν δύναμιν καὶ γυμνασίων
<span class="lb" data-page="8.470" data-line="11" id="l8.470.11"></span>καὶ λουτρῶν καὶ ὕπνων ἀμετρίαι παρὰ φύσιν, αἱ γὰρ κατὰ
<span class="lb" data-page="8.470" data-line="12" id="l8.470.12"></span>ποσὸν ὑπερβολαὶ τῶν κατὰ φύσιν καὶ τῶν οὐ φύσει λεγομένων
<span class="lb" data-page="8.470" data-line="13" id="l8.470.13"></span>αἰτίων εἰς τὸ παρὰ φύσιν μεθίστανται. τῶν δὲ οὐ
<span class="lb" data-page="8.470" data-line="14" id="l8.470.14"></span>μόνον τῷ ποσῷ παρὰ φύσιν, ἀλλὰ καὶ τῷ γένει, τὸ μὲν
<span class="lb" data-page="8.470" data-line="15" id="l8.470.15"></span>πλῆθος ἄπειρον, καὶ διὰ τοῦτο ἀπερίληπτον. <span class="milestone ed1page" data-n="3.4" data-unit="ed1page" id="ed1page.3.4"></span>ἡ δὲ τέχνη
<span class="lb" data-page="8.470" data-line="16" id="l8.470.16"></span>κᾀν τούτοις συνίσταται καθ’ ὅσον ἐνδέχεται γένεσί τε καὶ εἴδεσιν
<span class="lb" data-page="8.470" data-line="17" id="l8.470.17"></span>ὡρισμένοις μετροῦσα τὸ ἄπειρον. ἕκαστον γὰρ τῶν
<span class="lb" data-page="8.470" data-line="18" id="l8.470.18"></span>παρὰ φύσιν αἰτίων οὐκ ἄν τις ἄπο τρόπου φαίη τὸ μὲν
<span class="pb" data-page="8.471" id="p8.471"></span>
<span class="lb" data-page="8.471" data-line="1" id="l8.471.1"></span>οἷον λύειν τε καὶ σκεδαννύειν τὴν ζωτικὴν δύναμιν, τὸ δὲ
<span class="lb" data-page="8.471" data-line="2" id="l8.471.2"></span>οἷον θλίβειν τε καὶ βαρύνειν. λύεται μὲν οὖν ἡ δύναμις
<span class="lb" data-page="8.471" data-line="3" id="l8.471.3"></span>τροφῆς ἀπορίᾳ, καὶ νοσημάτων κακοηθείᾳ, καὶ ψυχικῶν παθῶν
<span class="lb" data-page="8.471" data-line="4" id="l8.471.4"></span>ἰσχύϊ, καὶ ἀλγημάτων σφοδρότησιν, ἢ μήκεσι, καὶ κενώσεσιν
<span class="lb" data-page="8.471" data-line="5" id="l8.471.5"></span>ἀμέτροις. βαρύνεται δὲ ὑπό τε πλήθους ὕλης καὶ
<span class="lb" data-page="8.471" data-line="6" id="l8.471.6"></span>ὑπὸ τῶν ἐν τοῖς ὀργάνοις παθῶν, οἷον φλεγμονῶν καὶ σκίῤῥων
<span class="lb" data-page="8.471" data-line="7" id="l8.471.7"></span>καὶ ὄγκων καὶ ἀποστάσεων καὶ φθορῶν πολυειδῶν.
<span class="lb" data-page="8.471" data-line="8" id="l8.471.8"></span>ἡ μὲν οὖν λυομένη δύναμις μικρὸν καὶ ἀμυδρὸν καὶ πυκνὸν
<span class="lb" data-page="8.471" data-line="9" id="l8.471.9"></span>ἄγαν ἐργάζεται τὸν σφυγμὸν, ἡ δὲ θλιβομένη τε καὶ οἷον βαρυνομένη
<span class="lb" data-page="8.471" data-line="10" id="l8.471.10"></span>εἰς ἀνωμαλίαν τε καὶ ἀταξίαν τρέπει τοὺς σφυγμοὺς
<span class="lb" data-page="8.471" data-line="11" id="l8.471.11"></span>τήν τε ἄλλην ἅπασαν καὶ τὴν κατὰ σφοδρότητα καὶ
<span class="lb" data-page="8.471" data-line="12" id="l8.471.12"></span>μέγεθος. αὗται γὰρ ἴδιαι μάλιστα θλιβομένης δυνάμεως
<span class="lb" data-page="8.471" data-line="13" id="l8.471.13"></span>ἀνωμαλίαι, καὶ τῆς μὲν μεγάλως βαρυνομένης ἐπὶ πλείοσι
<span class="lb" data-page="8.471" data-line="14" id="l8.471.14"></span>διαφοραῖς, τῆς δ’ ἐπ’ ὀλίγον ἐν ὀλίγαις, καὶ πλείονες μὲν οἱ
<span class="lb" data-page="8.471" data-line="15" id="l8.471.15"></span>μεγάλοι σφυγμοὶ τῶν σμικρῶν καὶ οἱ σφοδροὶ τῶν ἀμυδρῶν
<span class="lb" data-page="8.471" data-line="16" id="l8.471.16"></span>ἐπὶ μικρᾷ τῇ βλάβῃ. τὸ δ’ ἐναντίον ἐν τῇ μεγάλῃ. καὶ ἀπόλλυνται
<span class="lb" data-page="8.471" data-line="17" id="l8.471.17"></span>δέ τινες ὅλαι κινήσεις, καὶ παρεμπίπτουσιν ἐν ταῖς
<span class="lb" data-page="8.471" data-line="18" id="l8.471.18"></span>τοιαύταις διαθέσεσιν. ἀλλ’ αἱ μὲν παρεμπίπτουσαι μικροτέραν
<span class="pb" data-page="8.472" id="p8.472"></span>
<span class="lb" data-page="8.472" data-line="1" id="l8.472.1"></span>τὴν βλάβην, αἱ δὲ ἀπολλύμεναι μείζονα δηλοῦσιν. αὗται
<span class="lb" data-page="8.472" data-line="2" id="l8.472.2"></span>μὲν αἱ κοιναὶ τροπαὶ πάσης λύσεώς τε καὶ θλίψεως· τὸ
<span class="lb" data-page="8.472" data-line="3" id="l8.472.3"></span>δὲ ἴδιον ἑκάστῃ προσλαμβάνει παρὰ τὴν ποιήσασαν αἰτίαν.
<span class="lb" data-page="8.472" data-line="4" id="l8.472.4"></span>τῆς μὲν οὖν ὑπ’ ἐνδείας λυομένης δυνάμεως ἡ τροπὴ τῶν
<span class="lb" data-page="8.472" data-line="5" id="l8.472.5"></span>σφυγμῶν, κατ’ ἀρχὰς μὲν εἰς ἀμυδρότητα καὶ μικρότητα
<span class="lb" data-page="8.472" data-line="6" id="l8.472.6"></span>καὶ τάχος καὶ πυκνότητα γίγνεται, μεσούσης δὲ εἰς ἀμυδρότητα
<span class="lb" data-page="8.472" data-line="7" id="l8.472.7"></span>καὶ μικρότητα καὶ βραδύτητα καὶ ἀραιότητα, τελευτώσης
<span class="lb" data-page="8.472" data-line="8" id="l8.472.8"></span>δὲ εἰς ἐσχάτην μικρότητα καὶ ἀμυδρότητα καὶ πυκνότητα
<span class="lb" data-page="8.472" data-line="9" id="l8.472.9"></span>καὶ τάχους ψευδῆ φαντασίαν. οὗτός ἐστιν ὁ μυρμηκίζων
<span class="lb" data-page="8.472" data-line="10" id="l8.472.10"></span>καλούμενος. ὁ δὲ σκωληκίζων σφυγμὸς γίνεται μὲν
<span class="lb" data-page="8.472" data-line="11" id="l8.472.11"></span>καὶ αὐτὸς λυομένης ἤδη τῆς δυνάμεως, ἀλλ’ ἐπ’ ὀλίγον ἀντεχούσης
<span class="lb" data-page="8.472" data-line="12" id="l8.472.12"></span><span class="milestone ed2page" data-n="8.8" data-unit="ed2page" id="ed2page.8.8"></span>ἔτι. καὶ διαφέρει τοῦ μυρμηκίζοντος τῷ μηκέθ’
<span class="lb" data-page="8.472" data-line="13" id="l8.472.13"></span>ὁμοίως εἰς ἐσχάτην ἀμυδρότητα καὶ μικρότητα συνεστάλθαι,
<span class="lb" data-page="8.472" data-line="14" id="l8.472.14"></span>καὶ φανερὸν ἔχειν τὴν κατὰ μίαν πληγὴν ἀνωμαλίαν, τὴν περὶ
<span class="lb" data-page="8.472" data-line="15" id="l8.472.15"></span>τὸ πρωϊαίτερον, ἢ ὀψιαίτερον τῶν μερῶν ἀρχομένων κινεῖσθαι
<span class="lb" data-page="8.472" data-line="16" id="l8.472.16"></span>γιγνομένην. ὅθεν ἧττον βραδὺς, ἢ μικρός ἐστι. ἔσθ’
<span class="lb" data-page="8.472" data-line="17" id="l8.472.17"></span>ὅτε δὲ οὐδ’ ὅλως βραδύς. διόπερ καὶ ἥκιστα μοχθηρός ἐστι.
<span class="lb" data-page="8.472" data-line="18" id="l8.472.18"></span>αἱ μὲν οὖν ὑπὸ τῶν ὀλεθρίων καὶ ὀξέων πυρετῶν γιγνόμεναι
<span class="lb" data-page="8.472" data-line="19" id="l8.472.19"></span>συγκοπαὶ τὸν σκωληκίζοντα σφυγμὸν οὐκ ἴσχουσι, ταῖς δὲ ﻿
<span class="pb" data-page="8.473" id="p8.473"></span>
<span class="lb" data-page="8.473" data-line="1" id="l8.473.1"></span>ἄλλαις λύσεσι τῆς δυνάμεως ὡς ἐπὶ τὸ πολὺ μὲν οἱ σκωληκίζοντες
<span class="lb" data-page="8.473" data-line="2" id="l8.473.2"></span>ἕπονται, καὶ τούτων μάλιστα ταῖς χωρὶς πυρετῶν γινομέναις,
<span class="lb" data-page="8.473" data-line="3" id="l8.473.3"></span>ἢ μετὰ μικρῶν πάνυ. ταῦτ’ ἄρα καρδιακαῖς μὲν
<span class="lb" data-page="8.473" data-line="4" id="l8.473.4"></span>συγκοπαῖς οἱ μυρμηκίζοντες, χολέραις δὲ καὶ ἰσχυροῖς ῥεύμασι
<span class="lb" data-page="8.473" data-line="5" id="l8.473.5"></span>κοιλίας, καὶ αἱμοῤῥαγίαις, καὶ γυναικείῳ ῥῷ, καὶ πᾶσι τοῖς
<span class="lb" data-page="8.473" data-line="6" id="l8.473.6"></span>ὀξέως κενωτικοῖς πάθεσιν ἐπιπλεῖστον μὲν οἱ σκωληκίζοντες,
<span class="lb" data-page="8.473" data-line="7" id="l8.473.7"></span>ἐν ἐσχάτοις δὲ οἱ μυρμηκίζοντες ἕπονται. ὅταν δὲ χωρὶς πυρετῶν
<span class="lb" data-page="8.473" data-line="8" id="l8.473.8"></span>ταῦτα συμπίπτῃ, τότε δὴ καὶ μᾶλλον εὑρήσεις τὸν
<span class="lb" data-page="8.473" data-line="9" id="l8.473.9"></span>σκωληκίζοντα σφυγμὸν, σαφῆ τε ἅμα καὶ μέχρι πλείστου
<span class="lb" data-page="8.473" data-line="10" id="l8.473.10"></span>παραμένοντα. τοιαῦται μὲν αἱ κοινόταται τῶν παρὰ φύσιν
<span class="lb" data-page="8.473" data-line="11" id="l8.473.11"></span>αἰτίων τροπαί.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg058.1st1K-grc1:12">
<span class="pb page1" data-page="8.473" id="p8.473"></span>
<span class="milestone ed1page page1" data-n="3.4" data-unit="ed1page" id="ed1page.3.4"></span>
<span class="milestone ed2page page1" data-n="8.8" data-unit="ed2page" id="ed2page.8.8"></span>
          <p>
Καὶ κατ’ εἶδος δὲ αὐτὰς ἑξῆς ἐροῦμεν.
</p>
          <p>
<span class="lb" data-page="8.473" data-line="12" id="l8.473.12"></span>Θυμοῦ μὲν ὑψηλός ἐστιν ὁ σφυγμὸς καὶ μέγας καὶ σφοδρὸς
<span class="lb" data-page="8.473" data-line="13" id="l8.473.13"></span>καὶ ταχὺς καὶ πυκνός
</p>
          <p>
<span class="lb" data-page="8.473" data-line="14" id="l8.473.14"></span>Ἡδονῆς δὲ μέγας καὶ ἀραιὸς, οὐ μὴν σφοδρότητί γε
<span class="lb" data-page="8.473" data-line="15" id="l8.473.15"></span>διάφορος.
</p>
          <p>
Λύπης δὲ σμικρὸς καὶ βραδὺς καὶ ἀμυδρὸς καὶ ἀραιός.
</p>
          <p>
<span class="lb" data-page="8.473" data-line="16" id="l8.473.16"></span>Φόβου δὲ τοῦ μὲν ὑπογυίου καὶ σφοδροῦ ταχὺς καὶ κλονώδης
<span class="lb" data-page="8.473" data-line="17" id="l8.473.17"></span>καὶ ἄτακτος καὶ ἀνώμαλος, τοῦ δὲ ἤδη κεχρονισμένου
<span class="pb" data-page="8.474" id="p8.474"></span>
<span class="lb" data-page="8.474" data-line="1" id="l8.474.1"></span>οἷος ὁ τῆς λύπης. ἅπασι δὲ τούτοις εἰς μακρὸν χρονίζουσιν,
<span class="lb" data-page="8.474" data-line="2" id="l8.474.2"></span>ἢ σφοδροῖς ἄγαν γενομένοις, οἷοι διαλυομένης δυνάμεως ἕπονται
<span class="lb" data-page="8.474" data-line="3" id="l8.474.3"></span>σφυγμοί. καὶ γὰρ καὶ λύει τὴν δύναμιν ἅπαντα ταῦτα,
<span class="lb" data-page="8.474" data-line="4" id="l8.474.4"></span>συντόμως μὲν ὅσα ἰσχυρὰ, χρονίως δὲ ὅσα ἐναντία.
</p>
          <p>
<span class="lb" data-page="8.474" data-line="5" id="l8.474.5"></span>Ἄλγημα δὲ τὸ τρέπον τοὺς σφυγμοὺς, τρέπει δὲ ἢ τὸ
<span class="lb" data-page="8.474" data-line="6" id="l8.474.6"></span>ἰσχυρὸν, ἢ τὸ ἐν μορίοις κυρίοις, ὥσπερ καὶ ἡ φλεγμονὴ,
<span class="lb" data-page="8.474" data-line="7" id="l8.474.7"></span>μικρὸν μὲν ὂν ἔτι καὶ ἀρχόμενον μείζονα καὶ σφοδρότερον
<span class="lb" data-page="8.474" data-line="8" id="l8.474.8"></span>καὶ ὠκύτερον καὶ πυκνότερον τὸν σφυγμὸν ἐργάζεται, αὐξηθὲν
<span class="lb" data-page="8.474" data-line="9" id="l8.474.9"></span>δὲ καὶ ἰσχυρὸν πάνυ γενόμενον, ὡς ἀδικεῖν ἤδη τὸν ζωτικὸν
<span class="lb" data-page="8.474" data-line="10" id="l8.474.10"></span>τόνον, μικρότερον καὶ ἀμυδρότερον καὶ ταχὺν καὶ πυκνόν.
<span class="lb" data-page="8.474" data-line="11" id="l8.474.11"></span>καὶ ὅσῳ ἂν ἐγχρονίζῃ μᾶλλον ἢ σφοδρότερον γίνηται, τῶν
<span class="lb" data-page="8.474" data-line="12" id="l8.474.12"></span>εἰρημένων ἕκαστον ἐπιτείνεται. τὸ δὲ ἤδη διαλῦον τὴν δύναμιν
<span class="lb" data-page="8.474" data-line="13" id="l8.474.13"></span>εἰς ἀμυδρότητα καὶ μικρότητα καὶ τάχους ψευδῆ φαντασίαν,
<span class="lb" data-page="8.474" data-line="14" id="l8.474.14"></span>καὶ ὑπερβάλλουσαν πυκνότητα τὴν τροπὴν
<span class="lb" data-page="8.474" data-line="15" id="l8.474.15"></span>ἐργάζεται.
</p>
          <p>
<span class="lb" data-page="8.474" data-line="16" id="l8.474.16"></span>Φλεγμονῆς σφυγμὸς ὁ μὲν κοινὸς ἁπάσης οἷον ἐμπρίων
<span class="lb" data-page="8.474" data-line="17" id="l8.474.17"></span>ἐστὶν, ὡς δοκεῖν τὸ μέν τι διεστάλθαι τῆς ἀρτηρίας, τὸ δὲ
<span class="lb" data-page="8.474" data-line="18" id="l8.474.18"></span>μὴ, σκληροτέρας δηλονότι φαινομένης αὐτῆς. ἔχει δέ τι καὶ
<span class="pb" data-page="8.475" id="p8.475"></span>
<span class="lb" data-page="8.475" data-line="1" id="l8.475.1"></span>κλονῶδες ὁ σφυγμὸς οὗτος. καὶ ταχύς ἐστι καὶ πυκνὸς, οὐκ
<span class="lb" data-page="8.475" data-line="2" id="l8.475.2"></span>ἀεὶ δὲ μέγας. ὁ δὲ ἴδιος ἑκάστης ὁ μὲν τῆς ἀρχομένης μείζων
<span class="lb" data-page="8.475" data-line="3" id="l8.475.3"></span>τοῦ κατὰ φύσιν καὶ σφοδρότερος καὶ ὠκύτερος καὶ πυκνότερος.
<span class="lb" data-page="8.475" data-line="4" id="l8.475.4"></span>ὁ δὲ αὐξανομένης ἔτι ταῦτά τε προσαυξάνει πάντα
<span class="lb" data-page="8.475" data-line="5" id="l8.475.5"></span>καὶ σαφῶς τε ἤδη σκληρότερός ἐστι καὶ κλονωδέστερος.
<span class="lb" data-page="8.475" data-line="6" id="l8.475.6"></span>τῆς δὲ ἀκμαζούσης σαφέστερος μέν ἐστι καὶ σκληρότερος καὶ
<span class="lb" data-page="8.475" data-line="7" id="l8.475.7"></span>κλονωδέστερος, μικρότερος δὲ ἢ πρόσθεν, οὐ μὴν ἀμυδρότερός
<span class="lb" data-page="8.475" data-line="8" id="l8.475.8"></span>γε, πλὴν εἰ μὴ ὑπὲρ τὴν δύναμιν εἴη τὸ πάθος. ἀλλὰ
<span class="lb" data-page="8.475" data-line="9" id="l8.475.9"></span>καὶ πυκνότερος γίνεται καὶ ταχύς. εἰ δ’ ἱκανῶς χρονίζοι,
<span class="lb" data-page="8.475" data-line="10" id="l8.475.10"></span>καὶ ἤδη σκληρύνοιτο σκιῤῥωδῶς, τοῖς εἰρημένοις <span class="milestone ed2page" data-n="8.9" data-unit="ed2page" id="ed2page.8.9"></span>ἰσχνότης
<span class="lb" data-page="8.475" data-line="11" id="l8.475.11"></span>σφυγμοῦ καὶ σκληρότης προσγίνεται. ταῦτα ἐπὶ τῆς τὸν ἐν
<span class="lb" data-page="8.475" data-line="12" id="l8.475.12"></span>ὅλῳ τῷ ζώῳ σφυγμὸν τρεπούσης φλεγμονῆς ἢ διὰ τὸ μέγεθος,
<span class="lb" data-page="8.475" data-line="13" id="l8.475.13"></span>ἢ διὰ τὸ κύριον τοῦ μέρους ἐν ᾧ συνέστη. τῆς δὲ μὴ
<span class="lb" data-page="8.475" data-line="14" id="l8.475.14"></span>συγκινούσης τὸ πᾶν ὅ γε ἐν τῷ φλεγμαίνοντι μορίῳ σφυγμὸς
<span class="lb" data-page="8.475" data-line="15" id="l8.475.15"></span>οἷος εἴρηται. ἐπιτείνεται δὲ καὶ ἀνίεται τῶν εἰρημένων ἕκαστον
<span class="lb" data-page="8.475" data-line="16" id="l8.475.16"></span>ἢ παρὰ τὸ ποσὸν τῆς φλεγμονῆς, ἢ παρὰ τὴν αὐτοῦ
<span class="lb" data-page="8.475" data-line="17" id="l8.475.17"></span>τοῦ φλεγμαίνοντος ὀργάνου φύσιν. τὰ μὲν γὰρ νευρωδέστερα
<span class="lb" data-page="8.475" data-line="18" id="l8.475.18"></span>μέρη σκληροτέρους καὶ μᾶλλον ἐμπρίοντας καὶ μικροτέρους
<span class="pb" data-page="8.476" id="p8.476"></span>
<span class="lb" data-page="8.476" data-line="1" id="l8.476.1"></span>τοὺς σφυγμοὺς ἐργάζεται. τὰ δὲ φλεβωδέστερα καὶ ἀρτηριωδέστερα
<span class="lb" data-page="8.476" data-line="2" id="l8.476.2"></span>τοὺς ἐναντίους. αὐτῶν δὲ τούτων μείζων ὁ ἐν τοῖς
<span class="lb" data-page="8.476" data-line="3" id="l8.476.3"></span>ἀρτηριώδεσι· καὶ ῥᾳδίως ἀνώμαλος καὶ ἄτακτος γινόμενος.
<span class="lb" data-page="8.476" data-line="4" id="l8.476.4"></span>δῆλος οὖν ἤδη καὶ ὁ τῶν τὸ ἧπαρ φλεγμαινόντων σφυγμὸς,
<span class="lb" data-page="8.476" data-line="5" id="l8.476.5"></span>οἷος ἂν εἴη, καὶ ὁ τῶν τὸν σπλῆνα, καὶ ὁ τῶν τοὺς νεφροὺς,
<span class="lb" data-page="8.476" data-line="6" id="l8.476.6"></span>ἢ τὴν κύστιν, ἢ τὴν γαστέρα, ἢ τὸ κῶλον, καὶ πλευριτικῶν
<span class="lb" data-page="8.476" data-line="7" id="l8.476.7"></span>καὶ περιπνευμονικῶν καὶ πάντων ἁπλῶς εἰπεῖν ὧν
<span class="lb" data-page="8.476" data-line="8" id="l8.476.8"></span>τῇ τοῦ μέρους φλεγμονῇ πυρετὸς ἕπεται. πλὴν ὅσα διὰ μὲν
<span class="lb" data-page="8.476" data-line="9" id="l8.476.9"></span>τῶν συμπτωμάτων φύσιν τῶν τε ἐξ ἀνάγκης ἑπομένων αὐταῖς
<span class="lb" data-page="8.476" data-line="10" id="l8.476.10"></span>καὶ τῶν κατὰ τύχην συνδραμόντων, ὡς ἂν ἕκαστον τρέπειν
<span class="lb" data-page="8.476" data-line="11" id="l8.476.11"></span>δύνηται, καὶ τὸν σφυγμὸν ἐπὶ τοσοῦτον ἀλλοιοῦσθαι συμβήσεται,
<span class="lb" data-page="8.476" data-line="12" id="l8.476.12"></span>μικτῆς ἐν αὐτῇ τροπῆς γενομένης, τῆς δὲ κατὰ τὸν
<span class="lb" data-page="8.476" data-line="13" id="l8.476.13"></span>λόγον φλεγμονῆς, καὶ ἣν ἡ τοῦ τόπου φύσις, καὶ ἡ τοῦ παρόντος
<span class="lb" data-page="8.476" data-line="14" id="l8.476.14"></span>συμπτώματος ἐργάζεται. σπασθῆναι μὲν γὰρ τοῖς
<span class="lb" data-page="8.476" data-line="15" id="l8.476.15"></span>τὰς φρένας φλεγμαίνουσιν ἕτοιμον. πνιγῆναι δὲ τοῖς τὸν
<span class="lb" data-page="8.476" data-line="16" id="l8.476.16"></span>πνεύμονα. συγκοπῆναι δὲ τοῖς τὸ στόμα τῆς γαστρός. ἀτροφῆσαι
<span class="lb" data-page="8.476" data-line="17" id="l8.476.17"></span>δὲ τοῖς τὸ ἧπαρ. ἀπεπτῆσαι δὲ τοῖς τὴν γαστέρα.
<span class="lb" data-page="8.476" data-line="18" id="l8.476.18"></span>ἐπισχεθῆναι δὲ τὰ οὖρα τοῖς τοὺς νεφρούς. <span class="milestone ed1page" data-n="3.5" data-unit="ed1page" id="ed1page.3.5"></span>καὶ τὰ μὲν
<span class="lb" data-page="8.476" data-line="19" id="l8.476.19"></span>αἰσθητικώτερα μέρη διὰ τὰς ὀδύνας τρέπει τοὺς σφυγμούς·
<span class="pb" data-page="8.477" id="p8.477"></span>
<span class="lb" data-page="8.477" data-line="1" id="l8.477.1"></span>τὰ δὲ ἀναισθητότερα κατὰ τὴν διάθεσιν μόνον. ἐκ τούτων
<span class="lb" data-page="8.477" data-line="2" id="l8.477.2"></span>οὖν ἁπάντων πολυειδεῖς αἱ ἀλλοιώσεις γίνονται τῶν ἐπὶ ταῖς
<span class="lb" data-page="8.477" data-line="3" id="l8.477.3"></span>φλεγμοναῖς σφυγμῶν, καὶ ὡς χρὴ διορίζειν αὐτὰς, εἴρηται μὲν
<span class="lb" data-page="8.477" data-line="4" id="l8.477.4"></span>ἐν ἑτέραις τελείως, εἰρήσεται δὲ καὶ νῦν, εἰς ὅσον τοῖς εἰσαγομένοις
<span class="lb" data-page="8.477" data-line="5" id="l8.477.5"></span>χρήσιμόν ἐστι.
</p>
          <p>
<span class="lb" data-page="8.477" data-line="6" id="l8.477.6"></span>Τῶν μὲν οὖν πλευριτικῶν ταχὺς καὶ πυκνὸς καὶ οὐ
<span class="lb" data-page="8.477" data-line="7" id="l8.477.7"></span>λίαν μέγας. δόξει δὲ εἶναι καὶ σφοδρός. ὁ δέ ἐστιν οὐκ
<span class="lb" data-page="8.477" data-line="8" id="l8.477.8"></span>ἀμυδρὸς μὲν, οὐ μὴν ἤδη καὶ σφοδρὸς, ὅσον ἐπὶ τῷ πάθει.
<span class="lb" data-page="8.477" data-line="9" id="l8.477.9"></span>τούτου γὰρ ἐπὶ πάντων μεμνῆσθαι χρὴ, τοῦ δεῖν ἐφ’ ἑκάστῳ
<span class="lb" data-page="8.477" data-line="10" id="l8.477.10"></span>τῶν πραγμάτων, ὅσον ἐπ’ ἐκείνῳ, τὴν τροπὴν ἐξετάζειν, διορίζοντας
<span class="lb" data-page="8.477" data-line="11" id="l8.477.11"></span>τὸ διά τι ἄλλο, καὶ μὴ δι’ ἐκεῖνο συμβεβηκός. ὁ τοίνυν
<span class="lb" data-page="8.477" data-line="12" id="l8.477.12"></span>τῶν πλευριτικῶν σφυγμὸς νευρωδεστέραν πως καὶ σκληροτέραν
<span class="lb" data-page="8.477" data-line="13" id="l8.477.13"></span>ἐργαζόμενος τὴν ἀρτηρίαν, ὡς ἂν εἰς σφοδρότητα τρέπων,
<span class="lb" data-page="8.477" data-line="14" id="l8.477.14"></span>ἀπατᾷ τοὺς ἀγυμνάστους, οὐ δυναμένους διακρίνειν σκληρὰν
<span class="lb" data-page="8.477" data-line="15" id="l8.477.15"></span>πληγὴν σφοδρᾶς. οὕτω δὲ καὶ ἄλλας πολλὰς διαφορὰς
<span class="lb" data-page="8.477" data-line="16" id="l8.477.16"></span>σφυγμῶν ἀδυνατοῦντες διακρίνειν οἱ πολλοὶ τῶν ἰατρῶν
<span class="lb" data-page="8.477" data-line="17" id="l8.477.17"></span>τάχα ἂν μέμψονται τοῖς ἐνταῦθα γεγραμμένοις, ἐξ ὧν αὐτοὶ
<span class="lb" data-page="8.477" data-line="18" id="l8.477.18"></span>μὴ συνίασι τῶν ὀρθῶς λεγομένων καταγιγνώσκοντες. ἀλλ’ ﻿
<span class="pb" data-page="8.478" id="p8.478"></span>
<span class="lb" data-page="8.478" data-line="1" id="l8.478.1"></span>οὐ χρὴ μηκύνειν ἐν τῷ νῦν λόγῳ περὶ αὐτῶν. γέγραπται γὰρ
<span class="lb" data-page="8.478" data-line="2" id="l8.478.2"></span>ἡμῖν ἰδίᾳ περὶ τῆς τῶν σφυγμῶν διαγνώσεως. ἀσκεῖν οὖν
<span class="lb" data-page="8.478" data-line="3" id="l8.478.3"></span>παρακελεύομαι τόν τε λογισμὸν ἅμα καὶ τὴν ἁφὴν, ὡς ἐπ’
<span class="lb" data-page="8.478" data-line="4" id="l8.478.4"></span>αὐτῶν τῶν ἔργων γνωρίζειν δύνασθαι τοὺς σφυγμοὺς, οὐ
<span class="lb" data-page="8.478" data-line="5" id="l8.478.5"></span>λόγῳ διακρίνειν μόνον. ἀρχὴ δὲ τῆς ἐπὶ τῶν ἔργων τριβῆς
<span class="lb" data-page="8.478" data-line="6" id="l8.478.6"></span>ἡ διὰ τοῦ λόγου διδασκαλία. καὶ γάρ τοι καὶ τῆς πυκνότητος
<span class="lb" data-page="8.478" data-line="7" id="l8.478.7"></span>οὐχ οἷόν τε τὸ ποσὸν λόγῳ ἑρμηνεῦσαι, καί τοι μεγάλην
<span class="lb" data-page="8.478" data-line="8" id="l8.478.8"></span>ἔχει διαφορὰν, ἢ ὑπερβαίνουσα τὸ εἰθισμένον μέτρον τῆς
<span class="lb" data-page="8.478" data-line="9" id="l8.478.9"></span>πλευρίτιδος, ἢ ἐλλείπουσα. τὰς μὲν γὰρ ὑπερβολὰς εἰς περιπνευμονίαν
<span class="lb" data-page="8.478" data-line="10" id="l8.478.10"></span>μεθισταμένης, ἢ συγκοπὴν ἀπειλούσης ἀνάγκη γίνεσθαι.
<span class="lb" data-page="8.478" data-line="11" id="l8.478.11"></span>τὰς δὲ ἐνδείας, εἰς καταφορὰν, ἢ νεύρων βλάβην
<span class="lb" data-page="8.478" data-line="12" id="l8.478.12"></span>τελευτᾷν. οὕτως δὲ καὶ τὸ τῆς ἀνωμαλίας εἶδος, τὸ μὲν οἷον
<span class="lb" data-page="8.478" data-line="13" id="l8.478.13"></span>ἐμπριστικὸν, ἴδιον οὐχ ἥκιστα πλευριτικῶν ὑπάρχον, ἀνιέμενον
<span class="lb" data-page="8.478" data-line="14" id="l8.478.14"></span>μὲν μαλακῆς καὶ ῥᾳδίως πεφθησομένης. ἐπιτεινόμενον
<span class="lb" data-page="8.478" data-line="15" id="l8.478.15"></span>δὲ χαλεπῆς καὶ δυσπέπτου γνώρισμα πλευρίτιδος. αἱ
<span class="lb" data-page="8.478" data-line="16" id="l8.478.16"></span>δὲ τοιαῦται <span class="milestone ed2page" data-n="8.10" data-unit="ed2page" id="ed2page.8.10"></span>σὺν ἀσθενεῖ τῇ δυνάμει κινδυνώδεις ὀξέως·
<span class="lb" data-page="8.478" data-line="17" id="l8.478.17"></span>σὺν ἰσχυρᾷ δὲ ἢ χρονίως ἐπέφθησαν, ἢ εἰς ἐμπύημα μετέπεσον,
<span class="lb" data-page="8.478" data-line="18" id="l8.478.18"></span>ἢ φθινώδης αὐτὰς μαρασμὸς διεδέξατο. τῆς μὲν οὖν
<span class="pb" data-page="8.479" id="p8.479"></span>
<span class="lb" data-page="8.479" data-line="1" id="l8.479.1"></span>πεπτομένης ὁ σφυγμὸς πᾶσαν ἀποτίθεται καταβραχὺ τὴν
<span class="lb" data-page="8.479" data-line="2" id="l8.479.2"></span>παρὰ φύσιν τροπήν. τῆς δὲ εἰς ἐμπύημα μεταπιπτούσης οἱ
<span class="lb" data-page="8.479" data-line="3" id="l8.479.3"></span>τῶν ἐμπυημάτων ἴδιοι γίνονται. κατὰ ταὐτὰ δὲ καὶ τοῖς
<span class="lb" data-page="8.479" data-line="4" id="l8.479.4"></span>φθινωδῶς μαρανθησομένοις οἱ ἐπὶ τῶν μαρασμῶν.
</p>
          <p>
<span class="lb" data-page="8.479" data-line="5" id="l8.479.5"></span>Ἔστι δὲ τῶν ἐμπύων ὁ σφυγμὸς, ἄρτι μὲν ἀρχομένων
<span class="lb" data-page="8.479" data-line="6" id="l8.479.6"></span>οἷος ὁ τῆς ἀκμαζούσης φλεγμονῆς. αὕτη γὰρ καὶ αὐτῶν τῶν
<span class="lb" data-page="8.479" data-line="7" id="l8.479.7"></span>ἐμπυημάτων ἐστὶν ἀρχή. ἔσθ’ ὅτε δὲ καὶ ἀνώμαλος καὶ
<span class="lb" data-page="8.479" data-line="8" id="l8.479.8"></span>ἄτακτος, ἑκτικὸς δὲ πᾶσιν. ἤδη δὲ τοῦ πύου παρακειμένους
<span class="lb" data-page="8.479" data-line="9" id="l8.479.9"></span>τὰ μὲν ἄλλα παραπλήσιος, ἀλλ’ ὁμαλώτερος. ἐπὶ δὲ ταῖς
<span class="lb" data-page="8.479" data-line="10" id="l8.479.10"></span>ῥήξεσιν ἀμυδρότερος καὶ πλατύτερος καὶ βραδύτερος καὶ ἀραιότερος.
</p>
          <p>
<span class="lb" data-page="8.479" data-line="11" id="l8.479.11"></span>Ὁ δὲ τῶν μαραινομένων οὐ καθ’ ἕν εἶδος τρέπεται
<span class="lb" data-page="8.479" data-line="12" id="l8.479.12"></span>σφυγμός. χρὴ δὲ ἐφ’ ὅσον ἐνδέχεται, διαφοραῖς εὐδήλοις
<span class="lb" data-page="8.479" data-line="13" id="l8.479.13"></span>διορίσασθαι περὶ αὐτῶν. οἱ μὲν δὴ ταῖς μὴ λυθείσαις φλεγμοναῖς
<span class="lb" data-page="8.479" data-line="14" id="l8.479.14"></span>κατὰ βραχὺ συναπομαρανθέντες ἀμυδροὺς καὶ θάττονας
<span class="lb" data-page="8.479" data-line="15" id="l8.479.15"></span>καὶ πυκνοὺς ἄγαν καὶ μυούρους κατὰ μέγεθος ἐν μιᾷ
<span class="lb" data-page="8.479" data-line="16" id="l8.479.16"></span>πληγῇ τοὺς σφυγμοὺς ἴσχουσιν. οὓς Ἀρχιγένης ἐπινενευκότας
<span class="lb" data-page="8.479" data-line="17" id="l8.479.17"></span>τε καὶ περινενευκότας καλεῖ, σαφῶς δηλοῦν βουλόμενος τὸ
<span class="lb" data-page="8.479" data-line="18" id="l8.479.18"></span>κατὰ τὴν διαστολὴν βραχὺ, μετὰ τῆς τῶν ἑκατέρωθεν περάτων
<span class="pb" data-page="8.480" id="p8.480"></span>
<span class="lb" data-page="8.480" data-line="1" id="l8.480.1"></span>οἷον ἐπινεύσεως, οὐ γὰρ ὡς ἀποκεκομμένων ἀθρόως, ἀλλ’
<span class="lb" data-page="8.480" data-line="2" id="l8.480.2"></span>ὡς ἐπικεκαμμένων τῶν ἑκατέρωθεν μερῶν εἰς βραχὺ συνέσταλται,
<span class="lb" data-page="8.480" data-line="3" id="l8.480.3"></span>μύουρος ὢν τῷ μεγέθει καθ’ ἑκάτερα τὰ μέρη. τοῦτο
<span class="lb" data-page="8.480" data-line="4" id="l8.480.4"></span>μὲν οὖν οὐ τούτοις μόνοις, ἀλλὰ καὶ τοῖς πλείστοις τῶν
<span class="lb" data-page="8.480" data-line="5" id="l8.480.5"></span>ὁπωσοῦν μαραινομένων ὑπάρχει. τοῖς μὲν οὖν διὰ φλεγμονὰς
<span class="lb" data-page="8.480" data-line="6" id="l8.480.6"></span>πᾶσιν, ἤδη δὲ καὶ τῶν ἄλλων τοῖς πολλοῖς, εἰ μή τι ἄρα
<span class="lb" data-page="8.480" data-line="7" id="l8.480.7"></span>καὶ ἐκεῖνοι διά τινας φλεγμονὰς λανθανούσας μαραίνονται.
<span class="lb" data-page="8.480" data-line="8" id="l8.480.8"></span>καὶ εἴη ἂν οὗτος τῶν ἐπὶ φλεγμοναῖς μαραινομένων ἴδιος,
<span class="lb" data-page="8.480" data-line="9" id="l8.480.9"></span>οὐδενὶ τῶν ἄλλως μαρανθέντων ὑπάρχων. ἑκτικὸς δὲ ἅπασι
<span class="lb" data-page="8.480" data-line="10" id="l8.480.10"></span>τοῖς μαραινομένοις σφυγμός ἐστι, καὶ τοῦτο αὐτοῖς κοινότατον.
<span class="lb" data-page="8.480" data-line="11" id="l8.480.11"></span>ἐν δευτέρῳ δὲ ἡ κατὰ τὸ μέγεθος τῆς διαστολῆς ἀνωμαλία
<span class="lb" data-page="8.480" data-line="12" id="l8.480.12"></span>μυουρίζουσα. καὶ γὰρ καὶ τοῦτο τοῖς πλείστοις ὑπάρχει.
<span class="lb" data-page="8.480" data-line="13" id="l8.480.13"></span>τρίτον δὲ τὸ τῆς πυκνότητος. ὑπάρχει γὰρ καὶ τοῦτο
<span class="lb" data-page="8.480" data-line="14" id="l8.480.14"></span>πᾶσι μὲν τοῖς ἐπὶ φλεγμοναῖς μαρανθεῖσιν ἀχώριστον. ἀλλὰ
<span class="lb" data-page="8.480" data-line="15" id="l8.480.15"></span>καὶ τοῖς ἐπὶ καρδιακαῖς διαθέσεσιν, ἢ στομαχικαῖς συγκοπαῖς
<span class="lb" data-page="8.480" data-line="16" id="l8.480.16"></span>ὀξέως κινδυνεύουσιν, εἶτ’ ἀπὸ οἴνου πόσεως διαφυγοῦσι μὲν
<span class="lb" data-page="8.480" data-line="17" id="l8.480.17"></span>τὴν ὀξύτητα, μαρανθεῖσι δὲ τῷ χρόνῳ, εἰ μή τις ἄρα καὶ τούτους
<span class="lb" data-page="8.480" data-line="18" id="l8.480.18"></span>φαίη τις ἐπὶ μικραῖς φλεγμοναῖς ἀδήλοις ἡμῖν ἀπόλλυσθαι.
<span class="pb" data-page="8.481" id="p8.481"></span>
<span class="lb" data-page="8.481" data-line="1" id="l8.481.1"></span>καὶ γάρ τινες αὐτῶν τὸν ἐπινενευκότα σφυγμὸν ἔχουσι, εἰ μή
<span class="lb" data-page="8.481" data-line="2" id="l8.481.2"></span>τι ἄρα πάλιν τούτους μὲν ἐπὶ φλεγμοναῖς, τοὺς δὲ ἄλλους
<span class="lb" data-page="8.481" data-line="3" id="l8.481.3"></span>ἄνευ φλεγμονῆς μαραίνεσθαι φήσει τις. τοῦτο μὲν οὖν ἄπορον.
<span class="lb" data-page="8.481" data-line="4" id="l8.481.4"></span>ἔχουσι δὲ οὗτοι σφυγμὸν ἑκτικὸν ἤτοι ἀμυδρὸν, πυκνὸν ἄγαν,
<span class="lb" data-page="8.481" data-line="5" id="l8.481.5"></span>καί τινες αὐτῶν τὸν ἐπινενευκότα. δευτέρα μὲν δὴ αὕτη διαφορὰ
<span class="lb" data-page="8.481" data-line="6" id="l8.481.6"></span>σφυγμοῖς τοῖς μαραινομένοις. ἄλλη δὲ τρίτη τῶν ἀραιὸν
<span class="lb" data-page="8.481" data-line="7" id="l8.481.7"></span>ἰσχόντων. ἀλλὰ καὶ τούτοις πάντως ὅ τε προηγησάμενος
<span class="lb" data-page="8.481" data-line="8" id="l8.481.8"></span>πυρετὸς ἐπύκνωσεν αὐτὸν, καὶ ἡ ἐσχάτη λύσις τῆς δυνάμεως
<span class="lb" data-page="8.481" data-line="9" id="l8.481.9"></span>ἱκανῶς πυκνοῖ. τοὐμμέσῳ δὲ πάντων μὲν πυρετῶν ὑποψυχθέντων,
<span class="lb" data-page="8.481" data-line="10" id="l8.481.10"></span>μηδέπω δὲ ἀπολλυμένων αὐτῶν τὴν εἰς ἀραιότητα
<span class="lb" data-page="8.481" data-line="11" id="l8.481.11"></span>τροπὴν εἰργάσατο. τοῦτο δὲ τὸ εἶδος τῶν μαρασμῶν πρεσβυτικῆς
<span class="lb" data-page="8.481" data-line="12" id="l8.481.12"></span>ἡλικίας ἴδιον, ἡνίκα ἂν μάλιστα τῶν κατὰ θώρακα
<span class="lb" data-page="8.481" data-line="13" id="l8.481.13"></span>καὶ πνεύμονα πεπονθός τι τύχῃ. οὗτοι τὴν πυρεκτικὴν σκληρότητα
<span class="lb" data-page="8.481" data-line="14" id="l8.481.14"></span>τοῦ σφυγμοῦ φυλάττουσι, κᾂν ἀραιὸς ᾖ. παντελῶς
<span class="lb" data-page="8.481" data-line="15" id="l8.481.15"></span>δὲ ὀλίγοις τῶν μαραινομένων εἰς ἄλλην ἀνωμαλίαν ὁ σφυγμὸς
<span class="lb" data-page="8.481" data-line="16" id="l8.481.16"></span>τρέπεται, πλὴν τῆς εἰρημένης κατὰ τὸ μέγεθος.
</p>
          <p>
<span class="lb" data-page="8.481" data-line="17" id="l8.481.17"></span>Ὁ δὲ τῶν φθισικῶν ὀνομαζομένων σφυγμὸς μικρὸς καὶ
<span class="lb" data-page="8.481" data-line="18" id="l8.481.18"></span>ἀμυδρός ἐστι καὶ μαλακὸς καὶ ταχὺς συμμέτρως καὶ ἑκτικός.
</p>
          <span class="pb" data-page="8.482" id="p8.482"></span>
          <p>
<span class="lb" data-page="8.482" data-line="1" id="l8.482.1"></span>Ὁ δὲ τῶν περιπνευμονικῶν μέγας ἐστὶ, καὶ κυματῶδές
<span class="lb" data-page="8.482" data-line="2" id="l8.482.2"></span>τι ἔχων, καὶ ἀμυδρὸς καὶ μαλακὸς, ὁμοίως τῷ τῶν ληθαργικῶν,
<span class="lb" data-page="8.482" data-line="3" id="l8.482.3"></span>πλὴν ὅσα πλεονάζει τῇ ἀνωμαλίᾳ, τῇ τε <span class="milestone ed2page" data-n="8.11" data-unit="ed2page" id="ed2page.8.11"></span>κατὰ
<span class="lb" data-page="8.482" data-line="4" id="l8.482.4"></span>μίαν πληγὴν καὶ τῇ συστηματικῇ καλουμένῃ· κατὰ μὲν τὴν
<span class="lb" data-page="8.482" data-line="5" id="l8.482.5"></span>μίαν πληγὴν οἷον διακεκομμένος τε καὶ κυματιζόμενος καὶ
<span class="lb" data-page="8.482" data-line="6" id="l8.482.6"></span>δίκροτος ἔσθ’ ὅτε γινόμενος· ἐν δὲ τῇ συστηματικῇ τάς τε ἄλλας
<span class="lb" data-page="8.482" data-line="7" id="l8.482.7"></span>διαφορὰς ἔχει, καί ποτε μὲν διαλείπει, ποτὲ δὲ παρεμπίπτει.
<span class="lb" data-page="8.482" data-line="8" id="l8.482.8"></span>πυρεττόντων δ’ ἁπάντων τῶν περιπνευμονικῶν ὀξέως,
<span class="lb" data-page="8.482" data-line="9" id="l8.482.9"></span>καί τι καὶ κωματῶδες ἐχόντων, ὁπότερον ἂν αὐτῶν ἐπικρατῇ,
<span class="lb" data-page="8.482" data-line="10" id="l8.482.10"></span>κατ’ ἐκεῖνο μάλιστα τὸ ποσὸν τῆς πυκνότητος εὑρίσκεται.
<span class="lb" data-page="8.482" data-line="11" id="l8.482.11"></span>πυρωδεστέρας μὲν ὑπαρχούσης τῆς περιπνευμονίας, ἱκανῶς ὁ
<span class="lb" data-page="8.482" data-line="12" id="l8.482.12"></span>σφυγμὸς πυκνός ἐστι· κωματωδεστέρας δὲ ἧττον πυκνός ἐστι.
</p>
          <p>
<span class="lb" data-page="8.482" data-line="13" id="l8.482.13"></span>Ὁ δὲ τῶν ληθαργικῶν σφυγμὸς ὅμοιος ὢν τῷ τῶν περιπνευμονικῶν
<span class="lb" data-page="8.482" data-line="14" id="l8.482.14"></span>κατά τε μέγεθος καὶ ἀμυδρότητα καὶ μαλακότητα
<span class="lb" data-page="8.482" data-line="15" id="l8.482.15"></span>καὶ βραδύτερος αὐτοῦ ἐστι καὶ ἀμυδρότερος καὶ ἧττον ἀνώμαλος
<span class="lb" data-page="8.482" data-line="16" id="l8.482.16"></span>καὶ διαλείπων μᾶλλον ἢ παρεμπίπτων. γίγνεται δὲ
<span class="lb" data-page="8.482" data-line="17" id="l8.482.17"></span>ἔσθ’ ὅτε καὶ δίκροτος. ἀεὶ μέντοι κωματώδης ἐστὶ, ἔν γε
<span class="lb" data-page="8.482" data-line="18" id="l8.482.18"></span>ταῖς βαθείαις καταφοραῖς, ἐφ’ ὧν ταῦτα λέγεται. τῶν γὰρ
<span class="lb" data-page="8.482" data-line="19" id="l8.482.19"></span><span class="milestone ed1page" data-n="3.6" data-unit="ed1page" id="ed1page.3.6"></span>συμπεπληρωμένων ἅπασι τοῖς ἑαυτῶν γνωρίσμασι νοσημάτων ﻿
<span class="pb" data-page="8.483" id="p8.483"></span>
<span class="lb" data-page="8.483" data-line="1" id="l8.483.1"></span>τοὺς σφυγμοὺς διέξιμεν, ἵνα καὶ τῶν ἐλλειπόντων
<span class="lb" data-page="8.483" data-line="2" id="l8.483.2"></span>κατά τι καὶ μηδέπω τελείων ἱκανῶς γνωρίζειν δυνηθῶμεν τὸ
<span class="lb" data-page="8.483" data-line="3" id="l8.483.3"></span>μέγεθος, ὅσον τε ἤδη ἔχουσι καὶ ὅσον οἷόν τέ ἐστι προσγενέσθαι
<span class="lb" data-page="8.483" data-line="4" id="l8.483.4"></span>αὐτοῖς. ἐπειδὴ δὲ πολλάκις μὲν ἀνωμαλίας ἐμνημονεύσαμεν,
<span class="lb" data-page="8.483" data-line="5" id="l8.483.5"></span>ὀλιγάκις δὲ ἀταξίας, εἰδέναι χρὴ τοῦτο καθόλου,
<span class="lb" data-page="8.483" data-line="6" id="l8.483.6"></span>ταῖς ἀνωμαλίαις ὡς τὸ πολὺ τὴν ἀταξίαν ἑπομένην. σπανίως
<span class="lb" data-page="8.483" data-line="7" id="l8.483.7"></span>δὲ ἔστιν εὑρεῖν ἀνώμαλον σφυγμὸν τεταγμένον. αἱ μὲν
<span class="lb" data-page="8.483" data-line="8" id="l8.483.8"></span>οὖν μικρότεραι βλάβαι τοὺς ἀνωμάλους καὶ τεταγμένους, αἱ δὲ
<span class="lb" data-page="8.483" data-line="9" id="l8.483.9"></span>μείζονες τοὺς ἀνωμάλους καὶ ἀτάκτους σφυγμοὺς ἐργάζονται.
</p>
          <p>
<span class="lb" data-page="8.483" data-line="10" id="l8.483.10"></span>Ὁ δὲ τῶν φρενιτικῶν σφυγμὸς μικρός ἐστι· σπανιώτατα
<span class="lb" data-page="8.483" data-line="11" id="l8.483.11"></span>δὲ ὤφθη ποτὲ μέγας καὶ τόνου μετρίως ἔχει. καὶ
<span class="lb" data-page="8.483" data-line="12" id="l8.483.12"></span>σκληρὸς καὶ νευρώδης ἐστὶ καὶ πυκνὸς καὶ ἄγαν ταχύς. ἔχει
<span class="lb" data-page="8.483" data-line="13" id="l8.483.13"></span>δέ τι καὶ κυματῶδες. ἐνίοτε δὲ καὶ ὑποτρέμειν σοι δόξειε·
<span class="lb" data-page="8.483" data-line="14" id="l8.483.14"></span>ποτὲ δὲ καὶ ἀποκεκόφθαι σπασμωδῶς. τὸ γὰρ τῶν πυρετῶν
<span class="lb" data-page="8.483" data-line="15" id="l8.483.15"></span>ἴδιον ἐν τῷ τάχει σύμπτωμα μάλιστα οὗτος ἐναργῶς ἐκτήσατο
<span class="lb" data-page="8.483" data-line="16" id="l8.483.16"></span>κατ’ ἀμφότερα τῆς διαστολῆς τὰ πέρατα, καὶ μᾶλλον
<span class="lb" data-page="8.483" data-line="17" id="l8.483.17"></span>τὸ ἔξω. ἔστι δὲ καὶ τὸ τῆς κατὰ τὴν θέσιν ἀνωμαλίας εἶδος
<span class="lb" data-page="8.483" data-line="18" id="l8.483.18"></span>εὑρεῖν ἐν αὐτοῖς σφοδρῶς γενόμενόν ποτε. ἀλλὰ καὶ ὅλη σοι
<span class="pb" data-page="8.484" id="p8.484"></span>
<span class="lb" data-page="8.484" data-line="1" id="l8.484.1"></span>δόξει πολλάκις ἡ ἀρτηρία καταλιποῦσα τὸν ἑαυτῆς τόπον,
<span class="lb" data-page="8.484" data-line="2" id="l8.484.2"></span>ἄνω φέρεσθαι κλονωδῶς, ἀναβρασσομένη μᾶλλον, οὐ σφυγματωδῶς
<span class="lb" data-page="8.484" data-line="3" id="l8.484.3"></span>διαστελλομένη. κατὰ δὲ τὸν αὐτὸν τρόπον καὶ
<span class="lb" data-page="8.484" data-line="4" id="l8.484.4"></span>κάτω χωρεῖ κατασπωμένη μᾶλλον ἢ συστελλομένη. τὸ δὲ
<span class="lb" data-page="8.484" data-line="5" id="l8.484.5"></span>ἄγαν πυκνὸν αὐτῆς ἐφεδρεύουσαν ἀπειλεῖ συγκοπήν.
</p>
          <p>
<span class="lb" data-page="8.484" data-line="6" id="l8.484.6"></span>Ἔστι δέ τι καὶ ἄλλο πάθος ὃ εἴτε μέσον ληθάργου καὶ
<span class="lb" data-page="8.484" data-line="7" id="l8.484.7"></span>φρενίτιδος χρὴ ὀνομάζειν, ὡς οὐδετέρῳ ταὐτὸν ὂν, εἴτε κοινὸν
<span class="lb" data-page="8.484" data-line="8" id="l8.484.8"></span>ἀμφοῖν, ὡς μικτὸν ἔκ τε τῶν φρενίτιδος εἰδῶν ἔκ τε
<span class="lb" data-page="8.484" data-line="9" id="l8.484.9"></span>τῶν ληθάργου. τοῦτο μὲν ἰδίᾳ σκεψώμεθα. περὶ δὲ τῶν
<span class="lb" data-page="8.484" data-line="10" id="l8.484.10"></span>σφυγμῶν αὐτοῦ νῦν ἐροῦμεν. καὶ ἵνα μὴ ὥσπερ αἴνιγμά
<span class="lb" data-page="8.484" data-line="11" id="l8.484.11"></span>τι προβεβλημένον εἴη, τοῖς συνεδρεύουσιν αὐτῷ δηλώσω. τὰ
<span class="lb" data-page="8.484" data-line="12" id="l8.484.12"></span>μὲν πολλὰ μύουσι τοὺς ὀφθαλμοὺς καὶ ὑπνώδεις εἰσὶ καὶ
<span class="lb" data-page="8.484" data-line="13" id="l8.484.13"></span>ῥέγχουσιν. αὖθις δ’ ἐπὶ πλεῖστον ἀτενὲς ὁρῶντες, διετέλεσαν
<span class="lb" data-page="8.484" data-line="14" id="l8.484.14"></span>ἀσκαρδαμυκτὶ παραπλησίως τοῖς κατόχοις. καὶ εἰ πυνθάνοιτό
<span class="lb" data-page="8.484" data-line="15" id="l8.484.15"></span>τις, καὶ εἰ διαλέγεσθαι βιάζοιτο, δυσχερεῖς ἀποκρίνεσθαι
<span class="lb" data-page="8.484" data-line="16" id="l8.484.16"></span>καὶ ἀργοί. τὰ πολλὰ δὲ καὶ παραφόρως φθεγγόμενοι,
<span class="lb" data-page="8.484" data-line="17" id="l8.484.17"></span>καὶ οὐκ ὀρθῶς ἀποκρινόμενοι, καὶ ληροῦντες εἰκῆ. τοιοῦτον
<span class="lb" data-page="8.484" data-line="18" id="l8.484.18"></span>μέν ἐστι τὸ πάθος, ὃ καὶ νῦν βούλομαι δηλοῦν τοῖς συνεδρεύουσι
<span class="lb" data-page="8.484" data-line="19" id="l8.484.19"></span>γνωρισθὲν, ἀπορίᾳ οἰκείου ὀνόματος. οἱ σφυγμοὶ
<span class="pb" data-page="8.485" id="p8.485"></span>
<span class="lb" data-page="8.485" data-line="1" id="l8.485.1"></span>δὲ αὐτοῦ ταχεῖς, καὶ πυκνοὶ παραπλησίως τοῖς φρενιτικοῖς,
<span class="lb" data-page="8.485" data-line="2" id="l8.485.2"></span>ἀλλ’ ἧττον. οὕτω δὲ καὶ ἰσχύος ἧττον ἐκείνων ἔχουσι. πλατεῖς
<span class="lb" data-page="8.485" data-line="3" id="l8.485.3"></span>δὲ καὶ βραχεῖς, καὶ τὸ κατὰ τὴν ἔξω κίνησιν ἀθρόως
<span class="lb" data-page="8.485" data-line="4" id="l8.485.4"></span>ἀποκεκομμένον οὐκ ἔχοντες, ἀλλ’ ἑτέρῳ μὲν τρόπῳ, καθάπερ
<span class="lb" data-page="8.485" data-line="5" id="l8.485.5"></span>εἴσω σπεύδοντες ὑποφεύγουσιν, ἐπιταχύνοντες μὲν τὴν συστολὴν,
<span class="lb" data-page="8.485" data-line="6" id="l8.485.6"></span>ὑποκλέπτοντες δὲ τὴν διαστολήν. οὐ μὴν ὁμοίως γε
<span class="lb" data-page="8.485" data-line="7" id="l8.485.7"></span>κατ’ αὐτὴν τοῖς φρενιτικοῖς. τὸ γὰρ οἷον ἀποκεκομμένον οὐκ
<span class="lb" data-page="8.485" data-line="8" id="l8.485.8"></span>ἔχουσιν.
</p>
          <p>
<span class="lb" data-page="8.485" data-line="9" id="l8.485.9"></span><span class="milestone ed2page" data-n="8.12" data-unit="ed2page" id="ed2page.8.12"></span>Οἱ δὲ τῶν κατόχων σφυγμοὶ, κατόχους γὰρ καὶ κατεχομένους
<span class="lb" data-page="8.485" data-line="10" id="l8.485.10"></span>ἐκάλουν αὐτοὺς οἱ παλαιοὶ, κατοχὴν δὲ καὶ κατάληψιν
<span class="lb" data-page="8.485" data-line="11" id="l8.485.11"></span>οἱ νεώτεροι τὸ πάθος ὀνομάζουσιν, ἐοίκασι μὲν τὰ
<span class="lb" data-page="8.485" data-line="12" id="l8.485.12"></span>ἄλλα τοῖς ληθαργικοῖς, μεγέθους τε καὶ βραδύτητος καὶ
<span class="lb" data-page="8.485" data-line="13" id="l8.485.13"></span>ἀραιότητος, ὥσπερ καὶ ὅλον τὸ πάθος τοῦ πάθους οὐ
<span class="lb" data-page="8.485" data-line="14" id="l8.485.14"></span>πόῤῥω τὴν ἰδέαν ἐστίν. οὐ μὴν ἀσθενὴς ὁ τῶν κατόχων
<span class="lb" data-page="8.485" data-line="15" id="l8.485.15"></span>σφυγμὸς, οὐδὲ μαλακός. ἀλλ’ ἐν τούτοις δὴ καὶ πάνυ διαφέρουσιν,
<span class="lb" data-page="8.485" data-line="16" id="l8.485.16"></span>ὥσπερ καὶ ἐν τῷ λύεσθαι μὲν καὶ οἰδίσκεσθαι
<span class="lb" data-page="8.485" data-line="17" id="l8.485.17"></span>τὴν ὅλην ἕξιν τοῖς ληθαργικοῖς, ἐσφίχθαι δὲ καὶ συνέχεσθαι
<span class="lb" data-page="8.485" data-line="18" id="l8.485.18"></span>τοῖς κατόχοις. οὕτω δὲ καὶ ἀνωμαλίᾳ καὶ ὁμαλότητι διαφέρουσιν
<span class="lb" data-page="8.485" data-line="19" id="l8.485.19"></span>ἀλλήλων. ὁμαλὸς γὰρ ὁ τῶν κατόχων σφυγμὸς,
<span class="pb" data-page="8.486" id="p8.486"></span>
<span class="lb" data-page="8.486" data-line="1" id="l8.486.1"></span>ἀνώμαλος δὲ ὁ τῶν ληθαργικῶν. Ἀρχιγένης δέ φησι τὸν τῆς
<span class="lb" data-page="8.486" data-line="2" id="l8.486.2"></span>ἀρτηρίας τόπον ἰδίως ἐπ’ αὐτῶν θερμότερον εὑρίσκεσθαι,
<span class="lb" data-page="8.486" data-line="3" id="l8.486.3"></span>καθάπερ τοῖς σπασθησομένοις μετὰ καταφορᾶς.
</p>
          <p>
<span class="lb" data-page="8.486" data-line="4" id="l8.486.4"></span>Τῶν σπωμένων αὐτὸ μὲν τὸ σῶμα τῆς ἀρτηρίας συνῆχθαι
<span class="lb" data-page="8.486" data-line="5" id="l8.486.5"></span>δοκεῖ, καὶ πανταχόθεν ἐσφηνῶσθαι, οὐχ ὡς τεθλιμμένον
<span class="lb" data-page="8.486" data-line="6" id="l8.486.6"></span>ὑπό τινος, ἢ στενοχωρούμενον. οὐ μὴν οὐδ’ ὅλως πεφρικὸς
<span class="lb" data-page="8.486" data-line="7" id="l8.486.7"></span>οἷον τὸ πυρεκτικὸν, καὶ μάλιστα, ὡς ἐν ἐπισημασίαις.
<span class="lb" data-page="8.486" data-line="8" id="l8.486.8"></span>οὐδὲ ὡς διὰ σκληρότητα δυσεπέκτατον, οἷον τὸ ἐπὶ χρόνου
<span class="lb" data-page="8.486" data-line="9" id="l8.486.9"></span>μήκεσι. καὶ μάλιστα σὺν ἁμαρτήμασί τισιν, ἢ σπλάγχνων
<span class="lb" data-page="8.486" data-line="10" id="l8.486.10"></span>κακώσεσιν, ἀλλ’ ὡς ἂν εἰ σῶμα νευρῶδες κοῖλον, οἷον ἔντερον,
<span class="lb" data-page="8.486" data-line="11" id="l8.486.11"></span>ἤ τι παραπλήσιον ἐξ ἀμφοτέρων τῶν περάτων τεταμένον.
<span class="lb" data-page="8.486" data-line="12" id="l8.486.12"></span>οὕτω δὲ καὶ ἡ κίνησις ἀνώμαλος, ἄνω καὶ κάτω μεθισταμένης
<span class="lb" data-page="8.486" data-line="13" id="l8.486.13"></span>τῆς ἀρτηρίας, ὥσπερ χορδῆς. οὐδὲ γὰρ διαστολῆς,
<span class="lb" data-page="8.486" data-line="14" id="l8.486.14"></span>ἢ συστολῆς ἔμφασίς ἐστιν, ἀλλὰ κλόνῳ μᾶλλον ἔοικεν, οἷον
<span class="lb" data-page="8.486" data-line="15" id="l8.486.15"></span>ἐκπηδώσης ἄνω, πάλιν δὲ εἴσω σπωμένης, καὶ οὔτε διακεκριμένως
<span class="lb" data-page="8.486" data-line="16" id="l8.486.16"></span>τοῦτο πασχούσης. ἀλλ’ ἑνὶ χρόνῳ πολλάκις τὸ μέν τι
<span class="lb" data-page="8.486" data-line="17" id="l8.486.17"></span>μέρος αὐτῆς ἄνω φέρεσθαι δοκεῖ, καθάπερ ἐκτοξευόμενον,
<span class="lb" data-page="8.486" data-line="18" id="l8.486.18"></span>τὸ δὲ εἴσω φέρεσθαι, καθάπερ ὑπό τινος ἑλκόμενον, καὶ τὸ
<span class="pb" data-page="8.487" id="p8.487"></span>
<span class="lb" data-page="8.487" data-line="1" id="l8.487.1"></span>μὲν ταχέως κινεῖσθαι, τὸ δὲ βραδέως. δοκεῖ δὲ καὶ σφοδρὸς
<span class="lb" data-page="8.487" data-line="2" id="l8.487.2"></span>εἶναι καὶ μέγας ὁ τῶν σπωμένων σφυγμός. ὁ δὲ ἔστι μὲν
<span class="lb" data-page="8.487" data-line="3" id="l8.487.3"></span>οὔτε ἀμυδρὸς, οὔτε μικρὸς, οὐ μὴν ἐφ’ ὅσον φαντάζεται
<span class="lb" data-page="8.487" data-line="4" id="l8.487.4"></span>σφοδρὸς, ἢ μέγας. ἐξαπατᾷ γὰρ ἡ πληγὴ, διὰ μὲν τὴν τάσιν
<span class="lb" data-page="8.487" data-line="5" id="l8.487.5"></span>εὔρωστος φαινομένη, διὰ δὲ τὸν κλόνον ἐκπηδητική.
<span class="lb" data-page="8.487" data-line="6" id="l8.487.6"></span>ὅθεν καὶ ὑψηλότερος ἔσθ’ ὅτε φαίνεται, καὶ οἷον ψόφον τινὰ
<span class="lb" data-page="8.487" data-line="7" id="l8.487.7"></span>τραχὺν ἀποτελεῖ πρὸς τὴν ἁφήν. καὶ οὐκ ἄν τινα λάθοι τῶν
<span class="lb" data-page="8.487" data-line="8" id="l8.487.8"></span>ἠσκημένων ὁ σφυγμὸς οὗτος. οὐδενὶ γὰρ ἔοικεν, οὔτε τὴν
<span class="lb" data-page="8.487" data-line="9" id="l8.487.9"></span>ἐφ’ ἑκάτερα τάσιν οὔτε τὸ σπασμῶδες τῆς κινήσεως. μιγνυμένου
<span class="lb" data-page="8.487" data-line="10" id="l8.487.10"></span>δὲ αὐτοῦ τῷ τῆς καταφορᾶς δυσφώρατος ἡ κίνησις,
<span class="lb" data-page="8.487" data-line="11" id="l8.487.11"></span>καὶ μόνῳ τῷ καθ’ ἑαυτὸν ἑκάτερον γνωρίζειν ἀκριβῶς ἠσκημένῳ,
<span class="lb" data-page="8.487" data-line="12" id="l8.487.12"></span>δυνατὸν καὶ τὴν μίξιν ἐπιγνῶναι.
</p>
          <p>
<span class="lb" data-page="8.487" data-line="13" id="l8.487.13"></span>Παραλύσεως σφυγμὸς μικρὸς καὶ ἀμυδρὸς καὶ βραδύς.
<span class="lb" data-page="8.487" data-line="14" id="l8.487.14"></span>καί τισι μὲν αὐτῶν ἀραιὸς, τισὶ δὲ πυκνὸς μὲν, ἀλλ’ ὑποδιαλείπων
<span class="lb" data-page="8.487" data-line="15" id="l8.487.15"></span>ἀτάκτως.
</p>
          <p>
<span class="lb" data-page="8.487" data-line="16" id="l8.487.16"></span>Ἐπιληπτικῶν δὲ καὶ ἀποπληκτικῶν οἱ σφυγμοὶ παραπλήσιοι.
<span class="lb" data-page="8.487" data-line="17" id="l8.487.17"></span>ὅσα οὖν περὶ τῶν ἐπιληπτικῶν ῥηθήσεται,
<span class="lb" data-page="8.487" data-line="18" id="l8.487.18"></span>ταῦτα καὶ περὶ τῶν ἀποπληκτικῶν εἰρῆσθαι δοκεῖν χρὴ, ﻿
<span class="pb" data-page="8.488" id="p8.488"></span>
<span class="lb" data-page="8.488" data-line="1" id="l8.488.1"></span>ἐπιτεταμένα δὲ μᾶλλον. ἐν μὲν δὴ τῷ μετρίως ἐνοχλεῖσθαι,
<span class="lb" data-page="8.488" data-line="2" id="l8.488.2"></span>καὶ μηδέπω τῆς φύσεως ἱκανῶς ἰσχυρότερον εἶναι τὸ πάθος,
<span class="lb" data-page="8.488" data-line="3" id="l8.488.3"></span>οὐδεμίαν εὔδηλόν ἐστιν εὑρεῖν τροπὴν ἐν μεγέθει καὶ σφοδρότητι
<span class="lb" data-page="8.488" data-line="4" id="l8.488.4"></span>καὶ τάχει καὶ πυκνότητι καὶ σκληρότητι. μόνον δ’
<span class="lb" data-page="8.488" data-line="5" id="l8.488.5"></span>ὥσπερ τεταμένη καθ’ ἑκάτερόν ἐστιν ἡ ἀρτηρία τοῖς σπωμένοις
<span class="lb" data-page="8.488" data-line="6" id="l8.488.6"></span>εἰκότως. εἰ δ’ ἰσχυρὸν εἴη τὸ πάθος, ὡς βαρύνειν τὴν
<span class="lb" data-page="8.488" data-line="7" id="l8.488.7"></span>δύναμιν, ἀνωμαλίαν τέ τινα λαμβάνει καὶ τάσιν ἰσχυρὰν καὶ
<span class="lb" data-page="8.488" data-line="8" id="l8.488.8"></span>μικρότερος γίνεται καὶ ἀμυδρότερος καὶ ἀραιότερος. μεγάλως
<span class="lb" data-page="8.488" data-line="9" id="l8.488.9"></span>δὲ θλίψαν, καὶ καταβαλὸν τὴν δύναμιν, ἀμυδροὺς καὶ πυκνοὺς
<span class="lb" data-page="8.488" data-line="10" id="l8.488.10"></span>καὶ ταχεῖς ἐργάζεται.
</p>
          <p>
<span class="lb" data-page="8.488" data-line="11" id="l8.488.11"></span>Ὁ δὲ τῶν συναγχικῶν σφυγμὸς τάσιν μέν τινα παραπλησίαν
<span class="lb" data-page="8.488" data-line="12" id="l8.488.12"></span>ἔχει τῷ σπασμῷ, μέγας δέ ἐστι καὶ κυματώδης, ὡς
<span class="lb" data-page="8.488" data-line="13" id="l8.488.13"></span>τῶν περιπνευμονικῶν. καὶ ὁπότερον ἂν ἐπ’ αὐτῷ μεγάλως
<span class="lb" data-page="8.488" data-line="14" id="l8.488.14"></span>ἐπικρατῇ, κατ’ <span class="milestone ed2page" data-n="8.13" data-unit="ed2page" id="ed2page.8.13"></span>ἐκεῖνο χρὴ προσδοκᾷν τὴν μετάπτωσιν.
<span class="lb" data-page="8.488" data-line="15" id="l8.488.15"></span>εἰ μὲν γὰρ τὸ περιπνευμονικὸν εἶδος ἐπικρατήσειεν, εἰς περιπνευμονίας,
<span class="lb" data-page="8.488" data-line="16" id="l8.488.16"></span>εἰ δὲ τὸ σπασμῶδες, εἰς σπασμὸν ἡ συνάγχη
<span class="lb" data-page="8.488" data-line="17" id="l8.488.17"></span>τελήσει· ὅσοι δ’ ἂν ἐξ αὐτῶν ἰσχυρῶς πνίγονται, μικρὸς
<span class="lb" data-page="8.488" data-line="18" id="l8.488.18"></span>τούτοις καὶ ἀραιὸς ὁ σφυγμὸς γίνεται· τελευτώντων δ’ ἤδη
<span class="lb" data-page="8.488" data-line="19" id="l8.488.19"></span>πυκνὸς καὶ ἀνώμαλος.
</p>
          <span class="pb" data-page="8.489" id="p8.489"></span>
          <p>
<span class="lb" data-page="8.489" data-line="1" id="l8.489.1"></span>Ὀρθοπνοίας ὀξείας σφυγμὸς ἀνώμαλος καὶ ἄτακτος καὶ
<span class="lb" data-page="8.489" data-line="2" id="l8.489.2"></span>ὑπεκλείπων. καὶ τῆς μὲν μέσης τῇ κακίᾳ πυκνὸς, τῆς δ’
<span class="lb" data-page="8.489" data-line="3" id="l8.489.3"></span>ἐσχάτως βιαίας βραδὺς καὶ ἐκλείπων· τῆς δ’ ἀναιρούσης
<span class="lb" data-page="8.489" data-line="4" id="l8.489.4"></span>ἤδη, πυκνὸς καὶ ἀμυδρός.
</p>
          <p>
<span class="lb" data-page="8.489" data-line="5" id="l8.489.5"></span>Ὑστερικῆς δὲ πνίξεως <span class="milestone ed1page" data-n="3.7" data-unit="ed1page" id="ed1page.3.7"></span>ἀποτεταμένος σπασμωδῶς καὶ
<span class="lb" data-page="8.489" data-line="6" id="l8.489.6"></span>ἀραιός. τῆς δ’ ὀλεθρίας πυκνὸς καὶ ἄτακτος καὶ
<span class="lb" data-page="8.489" data-line="7" id="l8.489.7"></span>ὑπεκλείπων.
</p>
          <p>
<span class="lb" data-page="8.489" data-line="8" id="l8.489.8"></span>Στόμαχος πεπονθὼς, οὕτως γὰρ καλείσθω καὶ ὑφ’
<span class="lb" data-page="8.489" data-line="9" id="l8.489.9"></span>ἡμῶν ἐν τῷ παρόντι τὸ στόμα τῆς κοιλίας διὰ τὴν τῶν πολλῶν
<span class="lb" data-page="8.489" data-line="10" id="l8.489.10"></span>συνήθειαν, οὐ καθ’ ἓν εἶδος τρέπει τὸν σφυγμόν. ἀλλ’
<span class="lb" data-page="8.489" data-line="11" id="l8.489.11"></span>ὁ μὲν φλεγμαίνων μόνον, οἵαν ἐπὶ φλεγμονῆς νευρώδους σώματος
<span class="lb" data-page="8.489" data-line="12" id="l8.489.12"></span>εἴπομεν γίνεσθαι, τὴν τροπὴν τοιαύτην ἐργάζεται.
<span class="lb" data-page="8.489" data-line="13" id="l8.489.13"></span>ὁ δὲ θλιβόμενος, ἢ δακνόμενος, ἢ ἐκλύων, ἢ ἐμετικὸς, ἢ
<span class="lb" data-page="8.489" data-line="14" id="l8.489.14"></span>ναυτιώδης, ἢ ἀνόρεκτος, ἢ ὀδυνώδης κατὰ τὸ τοῦ συμπτώματος
<span class="lb" data-page="8.489" data-line="15" id="l8.489.15"></span>εἶδος. αἱ μὲν γὰρ δήξεις καὶ οἱ ἔμετοι καὶ ναυτίαι
<span class="lb" data-page="8.489" data-line="16" id="l8.489.16"></span>καὶ οἱ λυγμοὶ καὶ οἱ ἀλυσμοὶ καὶ ἐκλύσεις ἰσχυρῶς πυκνοῦσι
<span class="lb" data-page="8.489" data-line="17" id="l8.489.17"></span>τὸν σφυγμὸν, σὺν τῷ μικρὸν καὶ ἀμυδρὸν ἐργάζεσθαι.
<span class="pb" data-page="8.490" id="p8.490"></span>
<span class="lb" data-page="8.490" data-line="1" id="l8.490.1"></span>καί τισι μετρίως θάττονα. θλίψις δὲ μόνη χωρὶς
<span class="lb" data-page="8.490" data-line="2" id="l8.490.2"></span>τούτων τινὸς ἀραιὸν καὶ βραδὺν καὶ μικρὸν καὶ ἀμυδρόν.
<span class="lb" data-page="8.490" data-line="3" id="l8.490.3"></span>ἡ δὲ τοιαύτη θλίψις ἐπὶ τροφαῖς βαρυνούσαις γίνεται, μηδεμίαν
<span class="lb" data-page="8.490" data-line="4" id="l8.490.4"></span>ἐχούσαις ἰσχυρὰν δύναμιν, ἀλλὰ τῷ ποσῷ μόνῳ διοχλούσαις,
<span class="lb" data-page="8.490" data-line="5" id="l8.490.5"></span>καί τισι ὑγροῖς συῤῥυεῖσιν εἰς αὐτὸν ἀδήκτοις.
<span class="lb" data-page="8.490" data-line="6" id="l8.490.6"></span>εἰ δὲ καὶ ψύχοιτο πρὸς αὐτῶν, τότε δὴ καὶ μάλιστα τοιοῦτος
<span class="lb" data-page="8.490" data-line="7" id="l8.490.7"></span>ὁ σφυγμὸς ἔσται. καὶ ὁ τῶν βουλιμιώντων δὲ τοιοῦτός
<span class="lb" data-page="8.490" data-line="8" id="l8.490.8"></span>ἐστιν. αἱ μὲν οὖν εἰς πυκνότητα τρέπουσαι διαθέσεις,
<span class="lb" data-page="8.490" data-line="9" id="l8.490.9"></span>ἅπασαι χρονίζουσαι, ἢ καὶ σφοδρότεραι γινόμεναι, τὸν σκωληκίζοντα
<span class="lb" data-page="8.490" data-line="10" id="l8.490.10"></span>σφυγμὸν ἐργάζονται. αἱ δὲ εἰς ἀραιότητα πρὸς
<span class="lb" data-page="8.490" data-line="11" id="l8.490.11"></span>τῷ τὰς εἰρημένας διαφορὰς ἐπιτείνειν τοιοῦτόν τι σὺν αὐτοῖς
<span class="lb" data-page="8.490" data-line="12" id="l8.490.12"></span>εἶδος ἐν τῇ καθ’ ἕνα σφυγμὸν ἀνωμαλίᾳ γεννῶσιν, ὡς εἰς
<span class="lb" data-page="8.490" data-line="13" id="l8.490.13"></span>πολλὰ δοκεῖν τετρῆσθαι τὸ σῶμα τῆς ἀρτηρίας, ὡς μηδὲν
<span class="lb" data-page="8.490" data-line="14" id="l8.490.14"></span>συνεχὲς δοκεῖν εἶναι, ἀλλ’ οἷον ψάμμου προσπεσούσης αἴσθησιν
<span class="lb" data-page="8.490" data-line="15" id="l8.490.15"></span>γίνεσθαι τῇ ἁφῇ κατὰ τὴν διαστολήν.
</p>
          <p>
<span class="lb" data-page="8.490" data-line="16" id="l8.490.16"></span>Ὑδέρων ὁ σφυγμὸς τοῦ μὲν ἀσκίτου μακρὸς καὶ πυκνὸς
<span class="lb" data-page="8.490" data-line="17" id="l8.490.17"></span>καὶ ὑπόσκληρος σύν τινι τάσει· τοῦ δὲ τυμπανίτου μακρότερος,
<span class="pb" data-page="8.491" id="p8.491"></span>
<span class="lb" data-page="8.491" data-line="1" id="l8.491.1"></span>οὐκ ἄῤῥωστος, θάττων, πυκνὸς, ὑπόσκληρος, σύν
<span class="lb" data-page="8.491" data-line="2" id="l8.491.2"></span>τινι τάσει· τοῦ δὲ ἀνὰ σάρκα κυματώδης πλατύτερος καὶ
<span class="lb" data-page="8.491" data-line="3" id="l8.491.3"></span>μαλακός.
</p>
          <p>
<span class="lb" data-page="8.491" data-line="4" id="l8.491.4"></span>Ἐλεφαντιώντων σφυγμὸς μικρὸς καὶ ἄῤῥωστος καὶ βραδὺς
<span class="lb" data-page="8.491" data-line="5" id="l8.491.5"></span>καὶ πυκνός.
</p>
          <p>
<span class="lb" data-page="8.491" data-line="6" id="l8.491.6"></span>Ἰκτεριώντων σφυγμὸς ἄνευ πυρετοῦ μικρότερος, πυκνότερος,
<span class="lb" data-page="8.491" data-line="7" id="l8.491.7"></span>σκληρότερος, οὐκ ἀμυδρὸς, οὐ τάχυς.
</p>
          <p>
<span class="lb" data-page="8.491" data-line="8" id="l8.491.8"></span>Τῶν δὲ ἐλλέβορον εἰληφότων, ὀλίγον μὲν πρὸ τῶν
<span class="lb" data-page="8.491" data-line="9" id="l8.491.9"></span>ἐμέτων, ἡνίκα ἂν θλίβωνται, πλατὺς, ἀραιὸς, ἀμυδρότερος
<span class="lb" data-page="8.491" data-line="10" id="l8.491.10"></span>καὶ βραδύτερος· ἐμούντων δὲ καὶ σπαραττομένων ἀνώμαλος
<span class="lb" data-page="8.491" data-line="11" id="l8.491.11"></span>καὶ ἄτακτος. ἤδη δὲ καὶ βελτιόνων γινομένων τεταγμένος
<span class="lb" data-page="8.491" data-line="12" id="l8.491.12"></span>μὲν, ἀλλὰ καὶ ἔτι ἀνώμαλος, ἧττον δὲ ἢ πρόσθεν.
<span class="lb" data-page="8.491" data-line="13" id="l8.491.13"></span>ἐγγὺς δὲ τοῦ κατὰ φύσιν ἐλθόντων ὁμαλὸς καὶ μείζων τοῦ
<span class="lb" data-page="8.491" data-line="14" id="l8.491.14"></span>πρόσθεν καὶ σφοδρότερος. ὅσοι δὲ ἐξ αὐτῶν συγκόπτονται
<span class="lb" data-page="8.491" data-line="15" id="l8.491.15"></span>καὶ σπῶνται καὶ λύζουσι, μικρὸς τούτοις καὶ ἀμυδρὸς
<span class="lb" data-page="8.491" data-line="16" id="l8.491.16"></span>καὶ ἄτακτος ὁ σφυγμὸς καὶ θάττων καὶ πυκνὸς
<span class="lb" data-page="8.491" data-line="17" id="l8.491.17"></span>ἄγαν. τοῖς δὲ πνιγομένοις αὐτῶν μικρὸς καὶ ἀμυδρὸς
<span class="pb" data-page="8.492" id="p8.492"></span>
<span class="lb" data-page="8.492" data-line="1" id="l8.492.1"></span>καὶ ἄτακτος καὶ ἀνώμαλος, οὐ μὴν πυκνὸς, οὐδὲ ταχὺς,
<span class="lb" data-page="8.492" data-line="2" id="l8.492.2"></span>ἀλλ’ ἐπιβραδύνων μᾶλλον. ἐμφαίνει δέ τι καὶ κυματῶδες
<span class="lb" data-page="8.492" data-line="3" id="l8.492.3"></span>καὶ πλατὺ καί ποτε καὶ τάσιν τινὰ τῆς ἀρτηρίας βραχεῖαν.
</p>
        </article>

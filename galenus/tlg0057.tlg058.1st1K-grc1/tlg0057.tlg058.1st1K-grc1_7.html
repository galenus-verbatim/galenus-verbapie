<article xmlns="http://www.w3.org/1999/xhtml" id="urn:cts:greekLit:tlg0057.tlg058.1st1K-grc1:7">
<span class="pb page1" data-page="8.459" id="p8.459"></span>
<span class="milestone ed1page page1" data-n="3.2" data-unit="ed1page" id="ed1page.3.2"></span>
<span class="milestone ed2page page1" data-n="8.3" data-unit="ed2page" id="ed2page.8.3"></span>
          <p>
<span class="lb" data-page="8.459" data-line="1" id="l8.459.1"></span>Γίνεται δὲ καὶ καθ’ ἕνα σφυγμὸν ἀνωμαλία,
<span class="lb" data-page="8.459" data-line="2" id="l8.459.2"></span>περί τε τὰ μέρη τῆς ἀρτηρίας διαφερόντως ἔχοντα πρὸς ἄλληλα,
<span class="lb" data-page="8.459" data-line="3" id="l8.459.3"></span>θέσει τε καὶ κινήσει, καὶ παρὰ τὴν ἑνὸς ἑκάστου σφυγμοῦ
<span class="lb" data-page="8.459" data-line="4" id="l8.459.4"></span>καθ’ αὑτὸ κίνησιν. ἡ μὲν οὖν ἐν τῇ θέσει τῶν μορίων
<span class="lb" data-page="8.459" data-line="5" id="l8.459.5"></span>ἀνωμαλία συνίσταται παρὰ τὸ ἄνω καὶ κάτω, καὶ πρόσω καὶ
<span class="lb" data-page="8.459" data-line="6" id="l8.459.6"></span>ὀπίσω, καὶ δεξιὰ καὶ ἀριστερὰ μετῆχθαι δοκεῖν τὴν ἀρτηρίαν·
<span class="lb" data-page="8.459" data-line="7" id="l8.459.7"></span>ἐν δὲ τῇ κινήσει θᾶττον, ἢ βραδύτερον, ἢ πρωϊαίτερον, ἢ
<span class="lb" data-page="8.459" data-line="8" id="l8.459.8"></span>ὀψιαίτερον, ἢ σφοδρότερον, ἢ ἀμυδρότερον, ἢ ἐπὶ πλείονα
<span class="lb" data-page="8.459" data-line="9" id="l8.459.9"></span>χρόνον, ἢ ἐλάσσονα, ἢ ἀεὶ, ἢ οὐδ’ ὅλως κινουμένων. καθ’
<span class="lb" data-page="8.459" data-line="10" id="l8.459.10"></span>ἕκαστον δὲ μέρος ἐν μὲν τῷ διακεκόφθαι σαφῶς, ἐξ ὧν ἐστι
<span class="lb" data-page="8.459" data-line="11" id="l8.459.11"></span>καὶ ὁ δορκαδίζων· ὡσαύτως δὲ καὶ ἐν τῷ παλινδρομεῖν, ἐξ
<span class="lb" data-page="8.459" data-line="12" id="l8.459.12"></span>ὧν ἐστι καὶ ὁ δίκροτος. ἐν δὲ τῷ τῆς κινήσεως οὐκ ἰσοταχεῖ,
<span class="lb" data-page="8.459" data-line="13" id="l8.459.13"></span>ὅταν ἀρχομένη μὲν ὠκυτέρα, τελευτῶσα δὲ βραδυτέρα, καὶ
<span class="lb" data-page="8.459" data-line="14" id="l8.459.14"></span>ἀνάπαλιν ἀρχομένη μὲν βραδυτέρα, τελευτῶσα δὲ ὠκυτέρα,
<span class="lb" data-page="8.459" data-line="15" id="l8.459.15"></span>καὶ κατὰ σφοδρότητα καὶ ἀμυδρότητα καὶ μικρότητα καὶ
<span class="lb" data-page="8.459" data-line="16" id="l8.459.16"></span>μέγεθος ὡσαύτως, οὐκ εἰς δύο μόνους χρόνους τῆς κινήσεως
<span class="lb" data-page="8.459" data-line="17" id="l8.459.17"></span>μεριζομένης, ἀλλὰ καὶ εἰς πλείονας, ἐφ’ ὅσον ἂν αἰσθήσει
<span class="lb" data-page="8.459" data-line="18" id="l8.459.18"></span>διαγνωστόν. αὗται μὲν οὖν αἱ ἁπλαῖ καὶ καθ’ ἕνα σφυγμὸν ἀνωμαλίαι.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg058.1st1K-grc1:8">
<span class="pb page1" data-page="8.460" id="p8.460"></span>
<span class="milestone ed1page page1" data-n="3.2" data-unit="ed1page" id="ed1page.3.2"></span>
<span class="milestone ed2page page1" data-n="8.3" data-unit="ed2page" id="ed2page.8.3"></span>
          <p>
<span class="lb" data-page="8.460" data-line="1" id="l8.460.1"></span>Σύνθετοι δὲ καθ’ ὅσον ἂν δυνατὸν ᾖ ἄλλην
<span class="lb" data-page="8.460" data-line="2" id="l8.460.2"></span>ἄλλῃ, καὶ μίαν μιᾷ, καὶ μίαν πλείοσι, καὶ πολλὰς πολλαῖς μίγνυσθαι.
<span class="lb" data-page="8.460" data-line="3" id="l8.460.3"></span>καί τινες αὐτῶν ἰδίου τετυχήκασιν ὀνόματος. ὥσπερ
<span class="lb" data-page="8.460" data-line="4" id="l8.460.4"></span>καὶ ὁ σκωληκίζων καὶ ὁ μυρμηκίζων καὶ ὁ ἑκτικός· ὁ μὲν σκωληκίζων,
<span class="lb" data-page="8.460" data-line="5" id="l8.460.5"></span><span class="milestone ed2page" data-n="8.4" data-unit="ed2page" id="ed2page.8.4"></span>ὅταν οἱονεὶ ἕρποντος τὴν ἀρτηρίαν σκώληκος
<span class="lb" data-page="8.460" data-line="6" id="l8.460.6"></span>ἔμφασις γίγνηται κυματωδῶς ἐγειρομένου, καὶ μὴ καθ’ ἕνα
<span class="lb" data-page="8.460" data-line="7" id="l8.460.7"></span>χρόνον ὅλης διαστελλομένης τῆς ἀρτηρίας εἰ μὲν οὖν σὺν
<span class="lb" data-page="8.460" data-line="8" id="l8.460.8"></span>μικρότητι διαστολῆς τοῦτο γίγνοιτο, σκωληκίζων καλεῖται·
<span class="lb" data-page="8.460" data-line="9" id="l8.460.9"></span>εἰ δὲ σὺν μεγέθει, κυματώδης ἁπλῶς. δῆλον δὲ ὅτι καὶ ἀμυδρὸς
<span class="lb" data-page="8.460" data-line="10" id="l8.460.10"></span>καὶ πυκνός ἐστιν ὁ σκωληκίζων. ὁ δ’ εἰς ἐσχάτην καταπεπτωκὼς
<span class="lb" data-page="8.460" data-line="11" id="l8.460.11"></span>ἀμυδρότητα καὶ πυκνότητα καὶ μικρότητα μυρμηκίζων
<span class="lb" data-page="8.460" data-line="12" id="l8.460.12"></span>καλεῖται, ταχὺς μὲν εἶναι δοκῶν, οὐκ ὢν δὲ ταχύς.
<span class="lb" data-page="8.460" data-line="13" id="l8.460.13"></span>ἑκτικὸς δὲ, ὥσπερ πυρετὸς, οὕτως καὶ σφυγμὸς καλεῖται,
<span class="lb" data-page="8.460" data-line="14" id="l8.460.14"></span>ὁ μηδεμίαν τροπὴν μεγάλην ποιούμενος, ἀλλ’ ἀεὶ παραπλήσιος
<span class="lb" data-page="8.460" data-line="15" id="l8.460.15"></span>μένων, συμπλεκόμενός τε καὶ μηδέποτε λυόμενος ὅλης
<span class="lb" data-page="8.460" data-line="16" id="l8.460.16"></span>τῆς ἕξεως τετραμμένης νοσωδῶς, ἐν τοῖς τοιούτοις πυρετοῖς
<span class="lb" data-page="8.460" data-line="17" id="l8.460.17"></span>τε καὶ σφυγμοῖς. ταῦτά μοι ἀρκεῖν δοκεῖ περὶ τῆς τῶν σφυγμῶν
<span class="lb" data-page="8.460" data-line="18" id="l8.460.18"></span>διαφορᾶς τοῖς εἰσαγομένοις εἰρῆσθαι. εἰ γάρ τις ἐπὶ τὸ
<span class="pb" data-page="8.461" id="p8.461"></span>
<span class="lb" data-page="8.461" data-line="1" id="l8.461.1"></span>ἀκριβέστερον αὐτὸ ἔρχεσθαι βούλοιτο, βιβλίον ὅλον ἔχει περὶ
<span class="lb" data-page="8.461" data-line="2" id="l8.461.2"></span>τῆς τῶν σφυγμῶν διαφορᾶς ὑφ’ ἡμῶν γεγραμμένον. οὔκουν
<span class="lb" data-page="8.461" data-line="3" id="l8.461.3"></span>οὔτε περὶ πλήρους καὶ κενοῦ σφυγμοῦ νῦν λέγειν ἀναγκαῖον,
<span class="lb" data-page="8.461" data-line="4" id="l8.461.4"></span>οὔτε περὶ ῥυθμῶν, ἐν ἐκείνῳ γὰρ εἴρηται ἀκριβῶς περὶ αὐτῶν,
<span class="lb" data-page="8.461" data-line="5" id="l8.461.5"></span>καὶ ἔστιν ἀσαφέστερος ὁ λόγος τοῖς εἰσαγομένοις. ἀναλαβόντες
<span class="lb" data-page="8.461" data-line="6" id="l8.461.6"></span>οὖν ἐν κεφαλαίῳ τὰ προειρημένα, τῶν ἐφεξῆς ἐχώμεθα.
<span class="lb" data-page="8.461" data-line="7" id="l8.461.7"></span>μέγας τοίνυν ἐστὶ σφυγμὸς ὁ κατὰ μῆκος καὶ πλάτος καὶ
<span class="lb" data-page="8.461" data-line="8" id="l8.461.8"></span>βάθος τῆς ἀρτηρίας ἐπὶ πολὺ διϊσταμένης γινόμενος, μακρὸς
<span class="lb" data-page="8.461" data-line="9" id="l8.461.9"></span>δὲ ὁ κατὰ μῆκος μόνον, πλατὺς ὁ κατὰ πλάτος, καὶ ὑψηλὸς
<span class="lb" data-page="8.461" data-line="10" id="l8.461.10"></span>ὁ κατὰ βάθος. σφοδρὸς δὲ σφυγμός ἐστιν ὁ πλήττων εὐρώστως
<span class="lb" data-page="8.461" data-line="11" id="l8.461.11"></span>τὴν ἁφήν· μαλακὸς δὲ, ἐφ’ οὗ ὁ χιτὼν τῆς ἀρτηρίας
<span class="lb" data-page="8.461" data-line="12" id="l8.461.12"></span>ἁπαλὸς ᾖ· καὶ ταχὺς μὲν ὁ ἐν ὀλίγῳ χρόνῳ διαστελλομένης
<span class="lb" data-page="8.461" data-line="13" id="l8.461.13"></span>τῆς ἀρτηρίας γινόμενος· πυκνὸς δὲ ὁ δι’ ὀλίγου· καὶ ὁμαλὸς
<span class="lb" data-page="8.461" data-line="14" id="l8.461.14"></span>μὲν ὁ ἐφεξῆς ἴσος· τεταγμένος δὲ ὁ κατὰ περίοδον ἴσος·
<span class="lb" data-page="8.461" data-line="15" id="l8.461.15"></span>ὁ δὲ κατὰ μίαν πληγὴν ἄνισος ἀνώμαλος λέγεται κατὰ μίαν
<span class="lb" data-page="8.461" data-line="16" id="l8.461.16"></span>πληγήν. εἶεν δ’ ἂν σαφεῖς καὶ οἱ ἐναντίοι αὐτῶν μικρὸς
<span class="lb" data-page="8.461" data-line="17" id="l8.461.17"></span>καὶ βραχὺς καὶ στενὸς καὶ ταπεινὸς καὶ ἀμυδρὸς καὶ
<span class="lb" data-page="8.461" data-line="18" id="l8.461.18"></span>σκληρὸς καὶ βραδὺς καὶ ἀραιὸς καὶ ἀνώμαλος καὶ ἄτακτος.
<span class="lb" data-page="8.461" data-line="19" id="l8.461.19"></span>οὐκ ἄδηλον δὲ καὶ ὅτι τῶν μὲν ἄλλων ἐναντίων ἐστὶν
<span class="pb" data-page="8.462" id="p8.462"></span>
<span class="lb" data-page="8.462" data-line="1" id="l8.462.1"></span>ἑκάστου μέσος· ὁμαλοῦ δὲ καὶ ἀνωμάλου μέσος οὐδείς ἐστιν,
<span class="lb" data-page="8.462" data-line="2" id="l8.462.2"></span>οὐδὲ τεταγμένου καὶ ἀτάκτου. καὶ ὅτι τῶν μὲν ἄλλων
<span class="lb" data-page="8.462" data-line="3" id="l8.462.3"></span>ἁπάντων οἱ μέσοι κατὰ φύσιν, ἐν τούτοις δὲ ὁ μὲν ὁμαλὸς
<span class="lb" data-page="8.462" data-line="4" id="l8.462.4"></span>κατὰ φύσιν μόνος, οἱ ἄλλοι οὐ κατὰ φύσιν, ὅ τε ἀνώμαλος
<span class="lb" data-page="8.462" data-line="5" id="l8.462.5"></span>καὶ ἄτακτος.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg059.1st1K-grc1:1.1">
<span class="pb page1" data-page="8.493" id="p8.493"></span>
<span class="milestone ed1page page1" data-n="2.8" data-unit="ed1page" id="ed1page.3.8"></span>
<span class="milestone ed2page page1" data-n="7.15" data-unit="ed2page" id="ed2page.8.15"></span>
            <h2>ΓΑΛΗΝΟΥ ΠΕΡΙ ΔΙΑΦΟΡΑΣ ΣΦΥΓΜΩΝ
<br></br>ΛΟΓΟΣ Α.</h2>
            <p>
<span class="lb" data-page="8.493" data-line="1" id="l8.493.1"></span>Εὐξαίμην μὲν ἂν καὶ μαθεῖν καὶ διδάξαι
<span class="lb" data-page="8.493" data-line="2" id="l8.493.2"></span>δύνασθαι τὰ πράγματα, χωρὶς τῶν ἐπ’ αὐτοῖς ὀνομάτων, ἵνα
<span class="lb" data-page="8.493" data-line="3" id="l8.493.3"></span>μὴ πρὸς τῷ μακρὰν εἶναι τὴν τέχνην διὰ τὴν οἰκείαν θεωρίαν,
<span class="lb" data-page="8.493" data-line="4" id="l8.493.4"></span>ἐξ ἐπιμέτρου γένοιθ’ ἡμῖν ἡ περὶ τὴν λέξιν ἀσχολία. ἐπεὶ δὲ
<span class="lb" data-page="8.493" data-line="5" id="l8.493.5"></span>ἀνάγκη διὰ τῶν ὀνομάτων δηλοῦν ἃ βουλόμεθα, τοῖς μὲν σοφισταῖς
<span class="lb" data-page="8.493" data-line="6" id="l8.493.6"></span>ἀφθονία κᾀνθάδε σοφισμάτων, καὶ διατριβῆς ἀχρήστου,
<span class="lb" data-page="8.493" data-line="7" id="l8.493.7"></span>τοῖς δὲ ἄλλοις ὅσοι πραγμάτων ἐπιστήμην, οὐκ ὀνομάτων
<span class="lb" data-page="8.493" data-line="8" id="l8.493.8"></span>ἐμπειρίαν ἐζηλώκαμεν ἄκουσι μὲν, ἐξ ἀνάγκης δὲ ὅμως,
<span class="pb" data-page="8.494" id="p8.494"></span>
<span class="lb" data-page="8.494" data-line="1" id="l8.494.1"></span>προσγίνεται διὰ τὰς τῶν σοφιστῶν ἐπηρείας ἡ περὶ τὴν λέξιν
<span class="lb" data-page="8.494" data-line="2" id="l8.494.2"></span>ἀσχολία. κάλλιστον μὲν γὰρ ἦν ὁπωσοῦν περὶ τῶν ὀνομάτων
<span class="lb" data-page="8.494" data-line="3" id="l8.494.3"></span>συνθέμενον ἐπὶ τὴν θεωρίαν σπεύδειν, ὡς ἐπὶ τοῦ προγραφέντος
<span class="lb" data-page="8.494" data-line="4" id="l8.494.4"></span>ἡμῖν περὶ σφυγμῶν τοῖς εἰσαγομένοις ἐποιήσαμεν,
<span class="lb" data-page="8.494" data-line="5" id="l8.494.5"></span>τῶν δὲ ἐν ὀνόμασι μόνων δεινῶν, ἐπ’ αὐτῶν δὲ τῶν ἔργων
<span class="lb" data-page="8.494" data-line="6" id="l8.494.6"></span>τῆς τέχνης ἀμαθεστάτων ἐνοχλούντων ἀεὶ, καὶ μηδὲ ἀναπνεῦσαι
<span class="lb" data-page="8.494" data-line="7" id="l8.494.7"></span>χωρὶς ἐπηρείας ἐπιτρεπόντων, ἀναγκαία σχεδὸν ἤδη καὶ
<span class="lb" data-page="8.494" data-line="8" id="l8.494.8"></span>ἡ περὶ τὴν λέξιν ἀσχολία. τοὺς μὲν οὖν παλαιοὺς ἁπλῶς
<span class="lb" data-page="8.494" data-line="9" id="l8.494.9"></span>ἔστιν εὑρεῖν χρωμένους τοῖς ὀνόμασιν, ἑνὸς μόνου φροντίζοντας
<span class="lb" data-page="8.494" data-line="10" id="l8.494.10"></span>ἀεὶ τοῦ δηλῶσαι τὸ νοούμενον. οἱ δὲ νεώτεροι μόνον καθ’
<span class="lb" data-page="8.494" data-line="11" id="l8.494.11"></span>ἑκάστην συλλαβὴν σοφίζονταί τε καὶ φιλονεικοῦσι, καὶ οὐδὲ
<span class="lb" data-page="8.494" data-line="12" id="l8.494.12"></span>παύονται περὶ τῶν ὀνομάτων ἐρίζοντες, οἷον εὐθέως, ἵν’ ἐξ
<span class="lb" data-page="8.494" data-line="13" id="l8.494.13"></span>ἑνὸς μορίου τῆς προκειμένης πραγματείας τὸ πᾶν ἐπιγνῶμεν,
<span class="lb" data-page="8.494" data-line="14" id="l8.494.14"></span>ὁ μέν τίς φησι τὸν ἰσχυρῶς πλήττοντα σφυγμὸν σφοδρὸν
<span class="lb" data-page="8.494" data-line="15" id="l8.494.15"></span>εἶναι. παρελθὼν δὲ ἕτερος οὐ τοῦτον, ἀλλ’ ὃς ἂν καὶ μέγας
<span class="lb" data-page="8.494" data-line="16" id="l8.494.16"></span>ᾖ καὶ πλήρης καὶ ταχὺς, ἐκεῖνον εἶναί φησι τὸν σφοδρόν.
<span class="lb" data-page="8.494" data-line="17" id="l8.494.17"></span>ἄλλος δέ τις τὸν ἰσχυρὸν ἅμα καὶ ταχύν· καί τις μάλα σεμνῶς
<span class="lb" data-page="8.494" data-line="18" id="l8.494.18"></span>ἐπιτιμήσας τούτοις τὸν μέγαν ἅμα καὶ ταχὺν σφοδρὸν
<span class="pb" data-page="8.495" id="p8.495"></span>
<span class="lb" data-page="8.495" data-line="1" id="l8.495.1"></span>εἶναί φησιν. <span class="milestone ed2page" data-n="8.15" data-unit="ed2page" id="ed2page.8.15"></span>οὐκ ἀνασχόμενος δὲ τούτου πέμπτος τις
<span class="lb" data-page="8.495" data-line="2" id="l8.495.2"></span>ἄλλος ἔτι σεμνότερον ἐπιπλήξας, τὸν πλήρη τε ἅμα καὶ παχὺν
<span class="lb" data-page="8.495" data-line="3" id="l8.495.3"></span>σφοδρὸν εἶναί φησι. καὶ ναὶ μὰ Δία γε ἕκτος τις ἄλλος
<span class="lb" data-page="8.495" data-line="4" id="l8.495.4"></span>ἐπ’ αὐτοῖς τὸν μέγαν ἅμα καὶ πλήρη, τοῦτον εἶναί φησι
<span class="lb" data-page="8.495" data-line="5" id="l8.495.5"></span>τὸν σφοδρόν. εἰ δὲ καὶ ἕβδομός τις καὶ ὄγδοος παρεῖεν ἐν
<span class="lb" data-page="8.495" data-line="6" id="l8.495.6"></span>τούτοις, ὁ μὲν μηδὲν διαφέρειν λέγων τοῦ πλήρους αὐτὸν,
<span class="lb" data-page="8.495" data-line="7" id="l8.495.7"></span>ὁ δὲ τῷ σκληρῷ τὸν αὐτὸν εἶναι, πηλίκην οἴει μάχην ἔσεσθαι;
<span class="lb" data-page="8.495" data-line="8" id="l8.495.8"></span>ἢ δηλονότι τηλικαύτην, οἵαν πολλάκις ὁρῶμεν ἔν τε τῷ τῆς
<span class="lb" data-page="8.495" data-line="9" id="l8.495.9"></span>εἰρήνης τεμένει καὶ ἐπ’ αὐτῶν τῶν ἀῤῥώστων; ὥστε τινὰς
<span class="lb" data-page="8.495" data-line="10" id="l8.495.10"></span>μηδὲ τὼ χεῖρε κατέχειν ἔτι· τοσοῦτον ἀποδέουσιν αἰσχροῦ
<span class="lb" data-page="8.495" data-line="11" id="l8.495.11"></span>ῥήματος ἀποσχέσθαι. καὶ τὰ μὲν τούτων τῶν νῦν ἡμῖν
<span class="lb" data-page="8.495" data-line="12" id="l8.495.12"></span>ὀχλούντων ἧττον δεινὰ, καί περ ὄντα δεινότατα. τὰ δὲ τῶν
<span class="lb" data-page="8.495" data-line="13" id="l8.495.13"></span>συγγράφειν ἐπιχειρησάντων οὐκ ἀνασχετά. πρόχειρος μὲν
<span class="lb" data-page="8.495" data-line="14" id="l8.495.14"></span>γὰρ ὁ τῆς ἀχρηστίας τοῦ ζητήματος ἔλεγχος. οἱ δὲ οὐχ ὁρῶσιν
<span class="lb" data-page="8.495" data-line="15" id="l8.495.15"></span>αὐτὸν, ἀλλὰ πάντες ὡδί πως γράφουσιν· ὁ τοιόσδε
<span class="lb" data-page="8.495" data-line="16" id="l8.495.16"></span>σφυγμὸς σφοδρός ἐστι, καὶ ὁ τοιόσδε πλήρης ἐστὶ, καὶ
<span class="lb" data-page="8.495" data-line="17" id="l8.495.17"></span>ὁ τοιόσδε πυκνός ἐστι, δέον ἀφελεῖν μὲν τὸ ἐστὶ, προσθεῖναι
<span class="lb" data-page="8.495" data-line="18" id="l8.495.18"></span>δὲ μάλιστα μὲν, εἰ οἷόν τε, τὸ καλεῖται. τούτου δ’ ἀποροῦντας
<span class="lb" data-page="8.495" data-line="19" id="l8.495.19"></span>τὸ καλείσθω, καὶ οὕτως ἤδη διδάσκειν, οἷόν τι
<span class="pb" data-page="8.496" id="p8.496"></span>
<span class="lb" data-page="8.496" data-line="1" id="l8.496.1"></span>δηλοῦν πέφυκεν ὁ σφυγμὸς ὁ τοιοῦτος, ὃν ἐκάλεσαν, εἰ τύχοι,
<span class="lb" data-page="8.496" data-line="2" id="l8.496.2"></span>σφοδρόν. οὐ γὰρ δὴ τοῦ καλέσαι γε χάριν, οὐδὲ τοῦ
<span class="lb" data-page="8.496" data-line="3" id="l8.496.3"></span>θέσθαι τοὔνομα κυρίως, τὴν περὶ τοὺς σφυγμοὺς τέχνην αὐτοὶ
<span class="lb" data-page="8.496" data-line="4" id="l8.496.4"></span>μετεχειρισάμεθα, ἢ ἑτέρους διδάσκειν ἐπιχειροῦμεν, ἀλλ’
<span class="lb" data-page="8.496" data-line="5" id="l8.496.5"></span>ὅπως ἡμῖν γνωρίζοιτό τε τὰ παρόντα καὶ προγιγνώσκοιτο τὰ
<span class="lb" data-page="8.496" data-line="6" id="l8.496.6"></span>μέλλοντα συμβήσεσθαι τοῖς ἀῤῥωστοῦσι. <span class="milestone ed1page" data-n="3.8" data-unit="ed1page" id="ed1page.3.8"></span>ταῦτα δὲ ἐκ τῶν
<span class="lb" data-page="8.496" data-line="7" id="l8.496.7"></span>πραγμάτων, οὐκ ἐκ τῶν ἐπ’ αὐτοῖς ὀνομάτων εὑρίσκεται.
<span class="lb" data-page="8.496" data-line="8" id="l8.496.8"></span>καθόλου γὰρ πρὸς μὲν τὴν τῶν πραγμάτων ἐπιστήμην οὐδὲν
<span class="lb" data-page="8.496" data-line="9" id="l8.496.9"></span>ἡμᾶς ὠφελεῖ τὰ ὀνόματα, πρὸς δὲ τὴν διδασκαλίαν μόνον,
<span class="lb" data-page="8.496" data-line="10" id="l8.496.10"></span>ἣν καὶ κατὰ τὴν συνθήκην περαίνεσθαι δυνατόν. εἴτε γὰρ
<span class="lb" data-page="8.496" data-line="11" id="l8.496.11"></span>μηδόλως τις ὀνόματα θέμενος τοῖς πράγμασιν, γνωρίζειν τε
<span class="lb" data-page="8.496" data-line="12" id="l8.496.12"></span>αὐτὰ ἱκανὸς εἴη καὶ ὅ τι δηλοῦν πέφυκεν ἀκριβῶς ἐπίσταιτο,
<span class="lb" data-page="8.496" data-line="13" id="l8.496.13"></span>τῶν ὀνομαζόντων οὐδὲν ἂν ἧττον φαίνοιτο τούτου γ’ ἕνεκα·
<span class="lb" data-page="8.496" data-line="14" id="l8.496.14"></span>εἴ τε διδάσκειν ἐπιχειρήσας ὀνόματα τίθεται τὰ δόξαντα
<span class="lb" data-page="8.496" data-line="15" id="l8.496.15"></span>αὐτῷ, καὶ οὕτως οὐδὲν ἂν ἔχοι μεῖον. ἐμοὶ μὲν οὖν οὐδ’
<span class="lb" data-page="8.496" data-line="16" id="l8.496.16"></span>εἰ Δίωνα, ἢ Θέωνά τις καλεῖν σφοδρὸν σφυγμὸν ἐθέλοι,
<span class="lb" data-page="8.496" data-line="17" id="l8.496.17"></span>μὴ σφάλλοιτο δ’ ἐν τῷ διδάσκειν τίνες αἰτίαι γεννῶσιν αὐτὸν,
<span class="lb" data-page="8.496" data-line="18" id="l8.496.18"></span>καὶ τίνος διαθέσεώς ἐστι γνώρισμα, καὶ ἐς ὅ τι
<span class="lb" data-page="8.496" data-line="19" id="l8.496.19"></span>τελευτήσει, οὐδὲν οὐδὲ οὗτος δοκεῖ σφαλήσεσθαι. τῷ μὲν
<span class="pb" data-page="8.497" id="p8.497"></span>
<span class="lb" data-page="8.497" data-line="1" id="l8.497.1"></span>δὴ οὕτω μέλλοντι διδάσκειν ὁτιοῦν ἀρκεῖ νομοθετεῖν ὀνόματα,
<span class="lb" data-page="8.497" data-line="2" id="l8.497.2"></span>τῷ δ’ ἐπὶ τοὺς παλαιοὺς ἀναπέμποντι τὸ ἐκείνων
<span class="lb" data-page="8.497" data-line="3" id="l8.497.3"></span>ἔθος διδακτέον, οὐδὲν πάλιν οὐδ’ ἐνταῦθα πολυπραγμονοῦντα
<span class="lb" data-page="8.497" data-line="4" id="l8.497.4"></span>πότερον κυρίως, ἢ ἀκύρως ὠνόμασαν, ἢ ὑπαλλάττειν
<span class="lb" data-page="8.497" data-line="5" id="l8.497.5"></span>τολμῶντα, ἢ καταμεμφόμενον, οἷα δὴ δρῶσιν οἱ σοφισταί.
<span class="lb" data-page="8.497" data-line="6" id="l8.497.6"></span>περιττὰ γὰρ ταῦτα ἅπαντα καὶ ἔξω τῆς ἡμετέρας τέχνης.
<span class="lb" data-page="8.497" data-line="7" id="l8.497.7"></span>οὐ γὰρ ὀνομάτων αὕτη γε ὀρθότητος ἐπιστήμη ἐστὶν, ἀλλὰ
<span class="lb" data-page="8.497" data-line="8" id="l8.497.8"></span>πραγμάτων, οὐδὲ τοὺς μὴ καλῶς ὀνομάζοντας εἰς ἰατροὺς
<span class="lb" data-page="8.497" data-line="9" id="l8.497.9"></span>πέμπουσιν οἱ ἄνθρωποι, ἀλλὰ τοὺς ὑγείας δεομένους. οὐκοῦν
<span class="lb" data-page="8.497" data-line="10" id="l8.497.10"></span>οὐδὲ ὁ λόγος ὅδε πλέον τῶν εἰθισμένων ἡμῖν τε καὶ τοῖς ἄλλοις
<span class="lb" data-page="8.497" data-line="11" id="l8.497.11"></span>ἰατροῖς ὀνομάτων ἐπαγγέλλεται διδάξειν, ἀλλ’ ἀγαπῴη
<span class="lb" data-page="8.497" data-line="12" id="l8.497.12"></span>ἂν, εἰ τούτου μετρίως τυγχάνοι.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg059.1st1K-grc1:1.19">
<span class="pb page1" data-page="8.545" id="p8.545"></span>
<span class="milestone ed1page page1" data-n="3.16" data-unit="ed1page" id="ed1page.3.16"></span>
<span class="milestone ed2page page1" data-n="8.31" data-unit="ed2page" id="ed2page.8.31"></span>
            <p>
<span class="lb" data-page="8.545" data-line="16" id="l8.545.16"></span>Ἡ δὲ κατὰ τὸ ποσὸν τῆς διαστολῆς ἀνωμαλία
<span class="lb" data-page="8.545" data-line="17" id="l8.545.17"></span>περὶ μὲν τοῖς διαφέρουσι μορίοις τῆς ἀρτηρίας καὶ
<span class="lb" data-page="8.545" data-line="18" id="l8.545.18"></span>φαίνεται γιγνομένη πολλάκις καὶ νοηθῆναι ῥᾴστη διαλείπουσά
<span class="lb" data-page="8.545" data-line="19" id="l8.545.19"></span>τε καὶ συνεχὴς, ὁμαλῶς τε καὶ οὐχ ὁμαλῶς, ἐξ οὗ
<span class="pb" data-page="8.546" id="p8.546"></span>
<span class="lb" data-page="8.546" data-line="1" id="l8.546.1"></span>γένους εἰσὶν οἵ τε μύουροι καλούμενοι κατὰ μίαν διαστολὴν,
<span class="lb" data-page="8.546" data-line="2" id="l8.546.2"></span>οἵ τε πρός τινων ἐπινενευκότες τε καὶ περινενευκότες ὀνομασθέντες.
<span class="lb" data-page="8.546" data-line="3" id="l8.546.3"></span>ἐν ἑνὶ δὲ μορίῳ τῆς ἀρτηρίας οὐκ ἂν συσταίη
<span class="lb" data-page="8.546" data-line="4" id="l8.546.4"></span>κατὰ τοῦτο τὸ μέρος ἀνωμαλία καθ’ ἕνα σφυγμόν. πρὶν γὰρ
<span class="lb" data-page="8.546" data-line="5" id="l8.546.5"></span>ἐπὶ τὸ τέλος ἐξικέσθαι τὴν κίνησιν, οὐδέπω τὸ μέγεθος δῆλον,
<span class="lb" data-page="8.546" data-line="6" id="l8.546.6"></span>ἀλλὰ μόνον τοῦτο τὸ γένος τῶν σφυγμῶν εἰς τὴν ἐπίγνωσιν
<span class="lb" data-page="8.546" data-line="7" id="l8.546.7"></span>τοῦ τέλους προσδεῖται. σφοδρότητα μὲν γὰρ καὶ τάχος καὶ
<span class="lb" data-page="8.546" data-line="8" id="l8.546.8"></span>σκληρότητα καὶ τἀναντία τούτων καὶ τὰ μέσα δυνατόν
<span class="lb" data-page="8.546" data-line="9" id="l8.546.9"></span>ἐστι κινουμένης τῆς ἀρτηρίας γνωρίσαι, τὴν δὲ κατὰ τὸ μέγεθος
<span class="lb" data-page="8.546" data-line="10" id="l8.546.10"></span>καὶ σμικρότητα διαφορὰν οὐχ οἷόν τε πρὸ τοῦ παύσασθαι
<span class="lb" data-page="8.546" data-line="11" id="l8.546.11"></span>κινουμένην. ἅμα μὲν γὰρ τῷ παύσασθαι πηλίκος ἐστὶν
<span class="lb" data-page="8.546" data-line="12" id="l8.546.12"></span>ὁ σφυγμὸς ἐγνώσθη, πρὸ τούτου δ’ ἔτι ἄδηλον ἦν, μέχρι
<span class="lb" data-page="8.546" data-line="13" id="l8.546.13"></span>πόσου κινήσεται. πῶς οὖν οἶόν τε καθ’ ἓν μόριον ἀνώμαλον
<span class="lb" data-page="8.546" data-line="14" id="l8.546.14"></span>ἐν τούτῳ γένει συστῆναι σφυγμόν; ὃς γὰρ, ἵν’ οἷός τίς ἐστι
<span class="lb" data-page="8.546" data-line="15" id="l8.546.15"></span>γνωσθῇ, δεῖται συμπεπερασμένης τῆς κινήσεως, οὗτος πῶς
<span class="lb" data-page="8.546" data-line="16" id="l8.546.16"></span>ἂν γνωσθείη γιγνομένης ἔτι;
</p>
          </article>

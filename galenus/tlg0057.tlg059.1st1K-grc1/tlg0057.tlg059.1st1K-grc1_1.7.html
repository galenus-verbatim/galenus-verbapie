<article xmlns="http://www.w3.org/1999/xhtml" id="urn:cts:greekLit:tlg0057.tlg059.1st1K-grc1:1.7">
<span class="pb page1" data-page="8.512" id="p8.512"></span>
<span class="milestone ed1page page1" data-n="3.11" data-unit="ed1page" id="ed1page.3.11"></span>
<span class="milestone ed2page page1" data-n="8.20" data-unit="ed2page" id="ed2page.8.20"></span>
            <p>
<span class="lb" data-page="8.512" data-line="7" id="l8.512.7"></span>Μεταβῶμεν δ’ ἐπὶ τοὺς αἰσθάνεσθαι φάσκοντας
<span class="lb" data-page="8.512" data-line="8" id="l8.512.8"></span>τῆς συστολῆς, βραδύτητα μὲν καὶ τάχος ὁμοίως ἐκείνοις
<span class="lb" data-page="8.512" data-line="9" id="l8.512.9"></span>ἐν τῷ τῆς διαστολῆς χρόνῳ τιθεμένους, ἤδη δὲ κᾀν τῷ
<span class="lb" data-page="8.512" data-line="10" id="l8.512.10"></span>τῆς συστολῆς, οὐ μὴν τήν γε πυκνότητα καὶ τὴν ἀραιότητα
<span class="lb" data-page="8.512" data-line="11" id="l8.512.11"></span>καὶ τὸν ῥυθμὸν ἔθ’ ὡσαύτως ἐκείνοις, ἀλλὰ τὴν μὲν πυκνότητα
<span class="lb" data-page="8.512" data-line="12" id="l8.512.12"></span>καὶ τὴν ἀραιότητα κατὰ τὰς ἠρεμίας ἑκατέρας, τὸν
<span class="lb" data-page="8.512" data-line="13" id="l8.512.13"></span>ῥυθμὸν δὲ κατὰ τὸν τῆς διαστολῆς χρόνον ἅμα τῷ τῆς μετ’
<span class="lb" data-page="8.512" data-line="14" id="l8.512.14"></span>αὐτὴν ἡσυχίας παραβαλλόμενον τῷ τῆς συστολῆς ἅμα τῷ
<span class="lb" data-page="8.512" data-line="15" id="l8.512.15"></span>τῆς μετ’ αὐτὴν ἠρεμίας. ἔσθ’ ὅτε δὲ καὶ τὸν τῆς διαστολῆς
<span class="lb" data-page="8.512" data-line="16" id="l8.512.16"></span>μόνης χρόνον τῷ τῆς συστολῆς μόνης παραβάλλοντες, οὕτω
<span class="lb" data-page="8.512" data-line="17" id="l8.512.17"></span>τὸν ῥυθμὸν γεννᾶσθαι λέγουσι. καὶ γὰρ περὶ τῆς πυκνότητος
<span class="lb" data-page="8.512" data-line="18" id="l8.512.18"></span>ἔνιοι μὲν αὐτῶν, ὡς εἴρηται, τινὲς δὲ τοῖς πρόσθεν ﻿
<span class="pb" data-page="8.513" id="p8.513"></span>
<span class="lb" data-page="8.513" data-line="1" id="l8.513.1"></span>παραπλησίως ἐν τῷ τῆς διαστολῆς χρόνῳ τὸ τάχος
<span class="lb" data-page="8.513" data-line="2" id="l8.513.2"></span>καὶ τὴν βραδύτητα γεννᾶσθαι φήσαντες, ἐν τῷ λοιπῷ
<span class="lb" data-page="8.513" data-line="3" id="l8.513.3"></span>παντὶ τῷ συγκειμένῳ ἔκ τε τῶν δυοῖν ἡσυχιῶν καὶ τῆς
<span class="lb" data-page="8.513" data-line="4" id="l8.513.4"></span>συστολῆς τὴν πυκνότητα καὶ τὴν ἀραιότητά φασι συνίστασθαι.
<span class="lb" data-page="8.513" data-line="5" id="l8.513.5"></span>τινὲς δὲ καὶ τὸν ῥυθμὸν ὁμοίως τοῖς πρόσθεν
<span class="lb" data-page="8.513" data-line="6" id="l8.513.6"></span>οὐκ ὤκνησαν ἐν τῷ λόγῳ τοῦ τῆς διαστολῆς χρόνου πρὸς
<span class="lb" data-page="8.513" data-line="7" id="l8.513.7"></span>τὸν λοιπὸν ἅπαντα συνίστασθαι φάσκειν. οὐ μὴν οὐδ’
<span class="lb" data-page="8.513" data-line="8" id="l8.513.8"></span>ἐν τῷ πάσης αἰσθάνεσθαι τῆς διαστολῆς ἢ τῆς συστολῆς
<span class="lb" data-page="8.513" data-line="9" id="l8.513.9"></span>ὁμολογοῦσιν ἀλλήλοις, ἀλλ’ εἰσὶ μὲν οἳ πάσης ἑκατέρας,
<span class="lb" data-page="8.513" data-line="10" id="l8.513.10"></span>εἰσὶ δὲ οἳ μήτε τῶν πρώτων τῆς διαστολῆς μήτε τῶν
<span class="lb" data-page="8.513" data-line="11" id="l8.513.11"></span>ἐσχάτων τῆς συστολῆς, εἶτα καὶ περὶ τῶν ὀνομάτων ἐρίζουσιν
<span class="lb" data-page="8.513" data-line="12" id="l8.513.12"></span>ἀλλήλοις. ἵν’ οὖν ἡμεῖς μήτε τι τῶν πραγμάτων αὐτῶν
<span class="lb" data-page="8.513" data-line="13" id="l8.513.13"></span>παραλείπωμεν<span class="milestone ed2page" data-n="8.21" data-unit="ed2page" id="ed2page.8.21"></span> μήτ’ ἐν τοῖς ἀχρήστοις ἐπὶ πλέον διατρίβωμεν,
<span class="lb" data-page="8.513" data-line="14" id="l8.513.14"></span>εἰπόντες τὸ ἀληθές τε ἅμα καὶ χρήσιμον, ἐπιτρέψωμεν
<span class="lb" data-page="8.513" data-line="15" id="l8.513.15"></span>ὀνόματα θέσθαι τοῖς τοῦτο ἔργον πεποιημένοις, τῶν δὲ
<span class="lb" data-page="8.513" data-line="16" id="l8.513.16"></span>ὄντως ἔργων τῆς τέχνης ἀμελοῦσιν, οὔτε τῆς διαστολῆς τῶν
<span class="lb" data-page="8.513" data-line="17" id="l8.513.17"></span>πρώτων οὔτε τῆς συστολῆς τῶν ἐσχάτων δυνατοῖς αἰσθάνεσθαι.
<span class="lb" data-page="8.513" data-line="18" id="l8.513.18"></span>πόσον δ’ ἑκατέρου τὸ αἰσθητὸν καὶ διὰ τί, δείκνυμεν
<span class="pb" data-page="8.514" id="p8.514"></span>
<span class="lb" data-page="8.514" data-line="1" id="l8.514.1"></span>ἐν τοῖς περὶ τῆς τῶν σφυγμῶν διαγνώσεως. ἔστι δὲ δηλονότι
<span class="lb" data-page="8.514" data-line="2" id="l8.514.2"></span>χρήσιμον ἰατρῷ τὸ ὑπὸ τὴν αἴσθησιν ἐρχόμενον· ὥστε καὶ
<span class="lb" data-page="8.514" data-line="3" id="l8.514.3"></span>χρόνον διαστολῆς ἢ συστολῆς τὸν αἰσθητὸν ἀναγκαῖον γνωρίζειν
<span class="lb" data-page="8.514" data-line="4" id="l8.514.4"></span>αὐτῷ. τὴν μὲν οὖν ἠρεμίαν τὴν ἄνω καλουμένην, τὴν
<span class="lb" data-page="8.514" data-line="5" id="l8.514.5"></span>ἐπὶ τῇ διαστολῇ πρὸ τῆς συστολῆς, ἀκριβῶς δυνατὸν ἡλίκη
<span class="lb" data-page="8.514" data-line="6" id="l8.514.6"></span>τίς ἐστι γνῶναι διὰ τῆς ἁφῆς, τὴν κάτω δὲ οὐκ ἔτι ἀκριβῶς,
<span class="lb" data-page="8.514" data-line="7" id="l8.514.7"></span>διὰ τὸ προσλαμβάνειν ἑκατέρωθεν μόρια, κατὰ μὲν τὴν ἀρχὴν
<span class="lb" data-page="8.514" data-line="8" id="l8.514.8"></span>τὸ τῆς συστολῆς πέρας, κατὰ δὲ τὴν τελευτὴν τὰ
<span class="lb" data-page="8.514" data-line="9" id="l8.514.9"></span>πρῶτα τῆς διαστολῆς. μεμνῆσθαι δὲ χρὴ τῶν χρόνων τούτων
<span class="lb" data-page="8.514" data-line="10" id="l8.514.10"></span>τό τε κατὰ φύσιν ἑκάστου μέγεθος καὶ τὸν πρὸς ἀλλήλους
<span class="lb" data-page="8.514" data-line="11" id="l8.514.11"></span>λόγον, καὶ γνωρίζειν δύνασθαι πόσον ἐν τῷ νοσεῖν ἀλλοιοῦνται,
<span class="lb" data-page="8.514" data-line="12" id="l8.514.12"></span>καὶ τί δηλοῦν ἑκάστη τροπὴ πέφυκεν, ὃ τῇ τε τῆς
<span class="lb" data-page="8.514" data-line="13" id="l8.514.13"></span>αἰτίας εὑρέσει καὶ τῇ μακρᾷ πείρᾳ λαμβάνεται, καὶ ἡμεῖς
<span class="lb" data-page="8.514" data-line="14" id="l8.514.14"></span>περὶ αὐτῶν ἑτέρωθι λέγομεν.
</p>
          </article>

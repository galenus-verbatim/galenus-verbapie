<article xmlns="http://www.w3.org/1999/xhtml" id="urn:cts:greekLit:tlg0057.tlg059.1st1K-grc1:1.8">
<span class="pb page1" data-page="8.514" id="p8.514"></span>
<span class="milestone ed1page page1" data-n="3.11" data-unit="ed1page" id="ed1page.3.11"></span>
<span class="milestone ed2page page1" data-n="8.21" data-unit="ed2page" id="ed2page.8.21"></span>
            <p>
<span class="lb" data-page="8.514" data-line="15" id="l8.514.15"></span>Ἐν δὲ τῷ παρόντι τὰς διαφορὰς ἔτι προσθέντες
<span class="lb" data-page="8.514" data-line="16" id="l8.514.16"></span>τῶν δύο τούτων γενῶν τῶν νῦν εἰρημένων, τοῦ τε κατὰ τὴν ἠρεμίαν
<span class="lb" data-page="8.514" data-line="17" id="l8.514.17"></span>καὶ τοῦ κατὰ τὸν ῥυθμὸν, ἐπὶ τὰ συνεχῆ τοῦ λόγου μεταβαίνωμεν.
<span class="lb" data-page="8.514" data-line="18" id="l8.514.18"></span>ἐν μὲν δὴ τῷ κατὰ τὴν ἡσυχίαν τῆς ἀρτηρίας γένει
<span class="pb" data-page="8.515" id="p8.515"></span>
<span class="lb" data-page="8.515" data-line="1" id="l8.515.1"></span>τρεῖς διαφοραὶ συνίστανται σφυγμῶν, ἀραιὸς, πυκνὸς, μέσος,
<span class="lb" data-page="8.515" data-line="2" id="l8.515.2"></span>ὧν καὶ τοὺς λόγους ὀλίγῳ πρόσθεν ἐμάθομεν. ἐν δὲ τῷ
<span class="lb" data-page="8.515" data-line="3" id="l8.515.3"></span>κατὰ τὸν ῥυθμὸν οὐχ ἁπλῶς οὕτως ἐγχωρεῖ εἰπεῖν τὰς συνισταμένας
<span class="lb" data-page="8.515" data-line="4" id="l8.515.4"></span>διαφορὰς, ἀλλὰ πρῶτον, ὅτι πᾶς σφυγμὸς ῥυθμὸν
<span class="lb" data-page="8.515" data-line="5" id="l8.515.5"></span>ἔχει, δηλωτέον, ἵνα μή τινα τὸ τῶν ἀρύθμων καλουμένων
<span class="lb" data-page="8.515" data-line="6" id="l8.515.6"></span>σφυγμῶν ἐξαπατῆσαν ὄνομα ψευδῶς ὑπολαμβάνειν ποιήσῃ,
<span class="lb" data-page="8.515" data-line="7" id="l8.515.7"></span>παντὸς ἐστερῆσθαι ῥυθμοῦ τοὺς τοιούτους σφυγμούς. ὡς
<span class="lb" data-page="8.515" data-line="8" id="l8.515.8"></span>γὰρ ἀτράχηλος ἄνθρωπος καὶ κιθαρῳδὸς ἄφωνος, οὕτω
<span class="lb" data-page="8.515" data-line="9" id="l8.515.9"></span>καὶ σφυγμὸς ἄρυθμος καλεῖται, κάκωσιν τοῦ κατὰ φύσιν
<span class="lb" data-page="8.515" data-line="10" id="l8.515.10"></span>ῥυθμοῦ δηλούσης τῆς προσηγορίας, οὐ στέρησιν παντελῆ.
<span class="lb" data-page="8.515" data-line="11" id="l8.515.11"></span>καὶ ἔστιν ἐναντίος τῷ ἀρύθμῳ οὐχ ὁ ἔνρυθμος, πᾶς γὰρ
<span class="lb" data-page="8.515" data-line="12" id="l8.515.12"></span>σφυγμὸς ἔν τινι ῥυθμῷ, ἀλλ’ ὁ εὔρυθμος καλούμενος. ἀμφοτέρων
<span class="lb" data-page="8.515" data-line="13" id="l8.515.13"></span>δὴ τούτων, ἀρύθμου λέγω καὶ εὐρύθμου, καινὸν
<span class="lb" data-page="8.515" data-line="14" id="l8.515.14"></span>γένος ἐστὶν ὁ ἔνρυθμος σφυγμός. ὁ μὲν οὖν εὔρυθμος
<span class="lb" data-page="8.515" data-line="15" id="l8.515.15"></span>εἷς μένει καὶ ἄτμητος. τοῦ δὲ ἀρύθμου τρεῖς εἰσι διαφοραὶ,
<span class="lb" data-page="8.515" data-line="16" id="l8.515.16"></span>παράρυθμος, ἑτερόρυθμος, ἔκρυθμος. οἷος δ’ ἐστὶν ἕκαστος,
<span class="lb" data-page="8.515" data-line="17" id="l8.515.17"></span>ἐπὶ παραδείγματος μάθοις ἄν. ἑκάστῃ τῶν ἡλικιῶν
<span class="pb" data-page="8.516" id="p8.516"></span>
<span class="lb" data-page="8.516" data-line="1" id="l8.516.1"></span>ἐστί τις κατὰ φύσιν σφυγμός. τούτων οὖν ὁ μὲν σώζων τὸν
<span class="lb" data-page="8.516" data-line="2" id="l8.516.2"></span>ῥυθμὸν εὔρυθμος καλεῖται, ὁ δὲ διαφθείρων ἄρυθμος.
<span class="lb" data-page="8.516" data-line="3" id="l8.516.3"></span>καὶ τοῦ διαφθείροντος ὁ μὲν τὸν τῆς πλησίον ἡλικίας ῥυθμὸν
<span class="lb" data-page="8.516" data-line="4" id="l8.516.4"></span>μεταλαμβάνων παράρυθμος, ὁ δὲ τὸν τῆς ἑτέρας ἡστινοσοῦν
<span class="lb" data-page="8.516" data-line="5" id="l8.516.5"></span>ἑτερόρυθμος, ὁ δὲ μηδεμιᾶς ὅλως ἡλικίας ἀποσώζων
<span class="lb" data-page="8.516" data-line="6" id="l8.516.6"></span>ῥυθμὸν ἔκρυθμος ὀνομάζεται. οὕτω δὲ καὶ περὶ φύσεων
<span class="lb" data-page="8.516" data-line="7" id="l8.516.7"></span>καὶ ὡρῶν καὶ χωρῶν καὶ τῶν ἄλλων ἁπάντων χρὴ
<span class="lb" data-page="8.516" data-line="8" id="l8.516.8"></span>νοεῖν. ἑκάστου γὰρ αὐτῶν ἐστί τις οἰκεῖος ῥυθμὸς, οὗ διαφθειρομένου
<span class="lb" data-page="8.516" data-line="9" id="l8.516.9"></span>τό τ’ ἄρυθμον χρὴ νοεῖν καὶ τὰς εἰρημένας ἐν
<span class="lb" data-page="8.516" data-line="10" id="l8.516.10"></span>αὐτῷ διαφοράς. ἁπάντων δὲ τῶν ῥυθμῶν οἱ μὲν ἐν ἴσῳ
<span class="lb" data-page="8.516" data-line="11" id="l8.516.11"></span>λόγῳ συνίστανται, οἱ δὲ ἐν ἀνίσῳ· ἐν ἴσῳ μὲν, ὅταν ὁ
<span class="lb" data-page="8.516" data-line="12" id="l8.516.12"></span>τῆς διαστολῆς χρόνος ἴσος ὑπάρχῃ τῷ τῆς συστολῆς· ἐν
<span class="lb" data-page="8.516" data-line="13" id="l8.516.13"></span>ἀνίσῳ δὲ, ὅταν θάτερος αὐτῶν ὑπερέχῃ. <span class="milestone ed2page" data-n="8.22" data-unit="ed2page" id="ed2page.8.22"></span>γίνεται δὲ
<span class="lb" data-page="8.516" data-line="14" id="l8.516.14"></span>τοῦτὸ ποτὲ μὲν ἐν ῥηταῖς, ποτὲ δὲ ἐν ἀῤῥήτοις ταῖς ὑπεροχαῖς·
<span class="lb" data-page="8.516" data-line="15" id="l8.516.15"></span>καὶ ἐν ῥηταῖς μὲν διχῶς, ἢ ὡς ἐν πολλαπλασίῳ
<span class="lb" data-page="8.516" data-line="16" id="l8.516.16"></span>λόγῳ, ἢ ὡς ἀριθμοῦ πρὸς ἀριθμὸν, ὅσπερ καὶ ἐπιμόριος
<span class="lb" data-page="8.516" data-line="17" id="l8.516.17"></span>ὀνομάζεται. πολλαπλάσιος μὲν οὖν λόγος ἐστὶν ὁ διπλάσιος,
<span class="lb" data-page="8.516" data-line="18" id="l8.516.18"></span>ἢ τριπλάσιος, ἢ τετραπλάσιος, ἤ τις τῶν ἑξῆς.
<span class="pb" data-page="8.517" id="p8.517"></span>
<span class="lb" data-page="8.517" data-line="1" id="l8.517.1"></span>ὡς ἀριθμοῦ δὲ πρὸς ἀριθμὸν, ὅταν ἡλίκων ἡ διαστολὴ δυοῖν
<span class="lb" data-page="8.517" data-line="2" id="l8.517.2"></span>ᾖ χρόνων, τηλικούτων ἡ συστολὴ, πέντε, ἢ ἑπτὰ, ἢ ἐννέα,
<span class="lb" data-page="8.517" data-line="3" id="l8.517.3"></span>ἢ ἕνδεκα· ἀῤῥήτοις δὲ τριχῶς μὲν καθόλου· ἢ γὰρ ὁ τῆς
<span class="lb" data-page="8.517" data-line="4" id="l8.517.4"></span>διαστολῆς χρόνος ἄῤῥητός ἐστιν, ἢ ὁ τῆς συστολῆς, ἢ ἀμφότεροι.
<span class="lb" data-page="8.517" data-line="5" id="l8.517.5"></span>κατὰ μέρος δὲ τούτων ἕκαστος ποτὲ μὲν ἐπ’ ὀλίγον
<span class="lb" data-page="8.517" data-line="6" id="l8.517.6"></span>παρηυξημένους ἔχει τοὺς ἀῤῥήτους χρόνους, εἴτε πλείους εἶεν,
<span class="lb" data-page="8.517" data-line="7" id="l8.517.7"></span>εἴθ’ εἷς ὁ πρῶτος, ποτὲ δὲ ἐπὶ πλέον, ποτὲ δὲ ἐπὶ πλεῖστον.
<span class="lb" data-page="8.517" data-line="8" id="l8.517.8"></span>ὅτι δὲ πρῶτον χρόνον οὐ πρὸς τὴν φύσιν αὐτὴν,
<span class="lb" data-page="8.517" data-line="9" id="l8.517.9"></span>ἀλλὰ πρὸς αἴσθησιν ἀκούειν χρὴ, πρόδηλον. οὕτω γὰρ ἔχει
<span class="lb" data-page="8.517" data-line="10" id="l8.517.10"></span>καὶ παρὰ τοῖς μουσικοῖς. ταῦτ’ ἀρκεῖ τὸ νῦν περὶ ῥυθμῶν.
<span class="lb" data-page="8.517" data-line="11" id="l8.517.11"></span>ὅσον γὰρ ἐκ τούτου τοῦ γένους τῶν σφυγμῶν, τὸ δυνατόν
<span class="lb" data-page="8.517" data-line="12" id="l8.517.12"></span>τε καὶ χρήσιμον, ἢ ἀδύνατόν τε καὶ ἄχρηστον, ἔν τε τοῖς
<span class="lb" data-page="8.517" data-line="13" id="l8.517.13"></span>περὶ διαγνώσεως αὐτῶν καὶ ἐν τοῖς περὶ προγνώσεως
<span class="lb" data-page="8.517" data-line="14" id="l8.517.14"></span>εἰρήσεται.
</p>
          </article>

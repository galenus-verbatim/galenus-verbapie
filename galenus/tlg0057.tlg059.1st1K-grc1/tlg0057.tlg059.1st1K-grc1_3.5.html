<article xmlns="http://www.w3.org/1999/xhtml" id="urn:cts:greekLit:tlg0057.tlg059.1st1K-grc1:3.5">
<span class="pb page1" data-page="8.668" id="p8.668"></span>
<span class="milestone ed1page page1" data-n="3.36" data-unit="ed1page" id="ed1page.3.36"></span>
<span class="milestone ed2page page1" data-n="8.71" data-unit="ed2page" id="ed2page.8.71"></span>
            <p>
<span class="lb" data-page="8.668" data-line="10" id="l8.668.10"></span><span class="milestone ed2page" data-n="8.72" data-unit="ed2page" id="ed2page.8.72"></span>Ἔστι δέ τις σφυγμὸς ὁ ἀνατρέπων τὴν
<span class="lb" data-page="8.668" data-line="11" id="l8.668.11"></span>ἁφὴν, τουτέστιν ἰσχυρῶς τε καὶ ἀντιβατικῶς πλήττων. τοῦτον
<span class="lb" data-page="8.668" data-line="12" id="l8.668.12"></span>εἴτε σφοδρὸν εἴτ’ εὔτονον εἴθ’ ὅ τι βούλεται καλεῖν τις, οὕτω
<span class="lb" data-page="8.668" data-line="13" id="l8.668.13"></span>θέμενος ἴστω διαγιγνωσκόμενον αὐτὸν, ἐρειδόντων ἐπὶ πλεῖον
<span class="lb" data-page="8.668" data-line="14" id="l8.668.14"></span>τοὺς δακτύλους, οὐκ ἐπιπολῆς ψαυόντων. αἰτία δ’ αὐτοῦ
<span class="lb" data-page="8.668" data-line="15" id="l8.668.15"></span>ῥώμη τῆς τοὺς σφυγμοὺς ἐπιτελούσης δυνάμεως. εἰ μὲν οὖν
<span class="lb" data-page="8.668" data-line="16" id="l8.668.16"></span>ἡμεῖς πρῶτοι τὴν ὅλην ἐξουσίαν εἴχομεν τῆς θέσεως τῶν
<span class="lb" data-page="8.668" data-line="17" id="l8.668.17"></span>κατὰ τὴν ἰατρικὴν ὀνομάτων, εὔτονον ἂν, οὐ σφοδρὸν ἐκαλέσαμεν
<span class="lb" data-page="8.668" data-line="18" id="l8.668.18"></span>τὸν τοιοῦτον σφυγμόν. ἐπεὶ δ’ ἔφθασεν ὑπὸ τῶν
<span class="pb" data-page="8.669" id="p8.669"></span>
<span class="lb" data-page="8.669" data-line="1" id="l8.669.1"></span>πλείστων ὀνομάζεσθαι σφοδρὸς, οὐ μετατίθεμεν τοὔνομα,
<span class="lb" data-page="8.669" data-line="2" id="l8.669.2"></span>καί τοι γινώσκοντες παρὰ τοῖς Ἕλλησι τὸ τῆς σφοδρότητος
<span class="lb" data-page="8.669" data-line="3" id="l8.669.3"></span>ὄνομα κατ’ ἐνεργείας ἀεὶ λεγόμενον ἰσχυρᾶς τε ἅμα καὶ
<span class="lb" data-page="8.669" data-line="4" id="l8.669.4"></span>ταχείας· παλαίσματά τε γὰρ ὀνομάζεται σφοδρὰ τὰ μετὰ
<span class="lb" data-page="8.669" data-line="5" id="l8.669.5"></span>συντονίας τε ἅμα καὶ τάχους γινόμενα καὶ ἄνθρωποι κατὰ
<span class="lb" data-page="8.669" data-line="6" id="l8.669.6"></span>τὸν αὐτὸν τρόπον, ὅταν εὐτόνως τε ἅμα καὶ ταχέως ἐνεργῶσι,
<span class="lb" data-page="8.669" data-line="7" id="l8.669.7"></span>σφοδροὶ προσαγορεύονται. καὶ δὴ καὶ τὸ τῶν λεόντων
<span class="lb" data-page="8.669" data-line="8" id="l8.669.8"></span>γένος ἅπαντες ὀνομάζουσι σφοδρὸν, ὅτι καὶ τοῦτο μετὰ
<span class="lb" data-page="8.669" data-line="9" id="l8.669.9"></span>συντονίας τε ἅμα καὶ τάχους ἐνεργοῦν ὁρῶσιν, ὥστ’ εἴπερ
<span class="lb" data-page="8.669" data-line="10" id="l8.669.10"></span>ἦν ἐπ’ ἐμοὶ θέσθαι τοὔνομα, τὴν μὲν ἁπλῆν ποιότητα τῶν
<span class="lb" data-page="8.669" data-line="11" id="l8.669.11"></span>ἀντιβατικῶν τε καὶ ἀνατρεπτικῶν τῆς ἁφῆς τῶν σφυγμῶν
<span class="lb" data-page="8.669" data-line="12" id="l8.669.12"></span>ἰσχὺν ἂν, ἢ ῥώμην, ἢ εὐτονίαν, ἤ τι τοιοῦτον ἕτερον ὠνόμασα,
<span class="lb" data-page="8.669" data-line="13" id="l8.669.13"></span>τὴν δ’ ἐκ ταύτης ἅμα καὶ τάχους σύνθετον οὐκ ἐκάλεσα
<span class="lb" data-page="8.669" data-line="14" id="l8.669.14"></span>σφοδρότητα. νυνὶ δ’ ἐπειδὴ τὸ τῆς σφοδρότητος ὄνομα
<span class="lb" data-page="8.669" data-line="15" id="l8.669.15"></span>δι’ ἔθους ἐγένετο τοῖς πλείστοις τῶν ἰατρῶν ἐπὶ μιᾶς τῶν
<span class="lb" data-page="8.669" data-line="16" id="l8.669.16"></span>πρώτων λέγεσθαι διαφορῶν, ἔγνων χρῆναι μὴ φεύγειν αὐτό·
<span class="lb" data-page="8.669" data-line="17" id="l8.669.17"></span>καὶ διὰ τοῦτο τὸν μὲν εὐρώστως πλήττοντα σφυγμὸν ὠνόμασα
<span class="lb" data-page="8.669" data-line="18" id="l8.669.18"></span>σφοδρὸν, τὸν δ’ ἀῤῥώστως ἀμυδρὸν, οὐδὲν διαφέρον,
<span class="pb" data-page="8.670" id="p8.670"></span>
<span class="lb" data-page="8.670" data-line="1" id="l8.670.1"></span>ἢ εὐρώστως, ἢ ἰσχυρῶς, ἢ βιαίως, ἢ εὐτόνως εἰπεῖν. αἰτίαν
<span class="lb" data-page="8.670" data-line="2" id="l8.670.2"></span>δ’ αὐτοῦ ῥώμην τῆς κινούσης τὰς ἀρτηρίας δυνάμεως εἶναί
<span class="lb" data-page="8.670" data-line="3" id="l8.670.3"></span>φησι, διάγνωσιν δὲ τῶν δακτύλων εἰς βάθος ἐρειδομένων.
<span class="lb" data-page="8.670" data-line="4" id="l8.670.4"></span>ἐν γὰρ τῷ τοιούτῳ τρόπῳ τῆς ἐπαφῆς ὁ μὲν ἰσχυρὸς σφυγμὸς
<span class="lb" data-page="8.670" data-line="5" id="l8.670.5"></span><span class="milestone ed1page" data-n="3.37" data-unit="ed1page" id="ed1page.3.37"></span>ἰσχυρότερος φαίνεται, βιαιότερον ἀνθιστάμενος τοῖς
<span class="lb" data-page="8.670" data-line="6" id="l8.670.6"></span>θλίβουσι δακτύλοις, ὁ δ’ ἀσθενὴς οὗτος ἐνίοτε καταπίπτει
<span class="lb" data-page="8.670" data-line="7" id="l8.670.7"></span>τε καὶ νικᾶται πρὸς αὐτῶν, ὡς ἄσφυκτον δοκεῖν εἶναι τὸν
<span class="lb" data-page="8.670" data-line="8" id="l8.670.8"></span>ἄνθρωπον. ἀλλὰ περὶ μὲν τούτων ἐν ταῖς ἐχομέναις πραγματείαις
<span class="lb" data-page="8.670" data-line="9" id="l8.670.9"></span>ἐροῦμεν· ὁ δὲ νῦν ἐνεστηκὼς λόγος ἤδη μοι πέρας
<span class="lb" data-page="8.670" data-line="10" id="l8.670.10"></span>ἐχέτω.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg059.1st1K-grc1:4.11">
<span class="pb page1" data-page="8.750" id="p8.750"></span>
<span class="milestone ed1page page1" data-n="3.50" data-unit="ed1page" id="ed1page.3.50"></span>
<span class="milestone ed2page page1" data-n="8.97" data-unit="ed2page" id="ed2page.8.97"></span>
            <p>
<span class="lb" data-page="8.750" data-line="9" id="l8.750.9"></span><span class="milestone ed2page" data-n="8.98" data-unit="ed2page" id="ed2page.8.98"></span>Ὁ τοίνυν Ἀγαθῖνος ἐπιτιμῶν τοῖς
<span class="lb" data-page="8.750" data-line="10" id="l8.750.10"></span>πάντως ὁρίζεσθαι τὸν σφυγμὸν βουλομένοις, ὅμως καὶ αὐτὸς
<span class="lb" data-page="8.750" data-line="11" id="l8.750.11"></span>εἰς μακρολογίαν οὐκ ἀναγκαίαν ἐνέπεσε μετὰ τοῦ καὶ σφάλλεσθαι
<span class="lb" data-page="8.750" data-line="12" id="l8.750.12"></span>φανερῶς, οἰόμενος ὁμωνύμως λέγεσθαι τὸν σφυγμόν.
<span class="lb" data-page="8.750" data-line="13" id="l8.750.13"></span>ἄλλως μὲν γὰρ, φησὶ, τὴν τῆς καρδίας καὶ τῶν ἀρτηριῶν κίνησιν
<span class="lb" data-page="8.750" data-line="14" id="l8.750.14"></span>λέγομεν σφυγμὸν, ἄλλως δὲ τὴν ἐν ταῖς φλεγμοναῖς γινομένην
<span class="lb" data-page="8.750" data-line="15" id="l8.750.15"></span>αὐτῷ τῷ κάμνοντι συναίσθησιν. καὶ γὰρ καὶ ταύτην
<span class="lb" data-page="8.750" data-line="16" id="l8.750.16"></span>ὁμωνύμως φησὶ καλεῖσθαι σφυγμόν· ἀλλὰ καὶ τὴν διαστολὴν
<span class="lb" data-page="8.750" data-line="17" id="l8.750.17"></span>τῆς ἀρτηρίας μόνην, καὶ ταύτην ὀνομάζεσθαι σφυγμὸν,
<span class="lb" data-page="8.750" data-line="18" id="l8.750.18"></span>ἐπειδὰν ἤτοι μέγαν, ἢ σφοδρὸν εἶναι λέγωμεν αὐτὸν, οὐ γινομένων
<span class="lb" data-page="8.750" data-line="19" id="l8.750.19"></span>τούτων ἐν τῇ συστολῇ. καὶ μέντοι καὶ τὸν Ἀθήναιόν
<span class="pb" data-page="8.751" id="p8.751"></span>
<span class="lb" data-page="8.751" data-line="1" id="l8.751.1"></span>φησιν οἴεσθαι καὶ τὴν συστολὴν ὀνομάζεσθαι σφυγμὸν, ᾧ
<span class="lb" data-page="8.751" data-line="2" id="l8.751.2"></span>σημαινομένῳ κελεύει τὸν Ἡρόδοτον ἐπιστῆναι. τούτῳ γὰρ
<span class="lb" data-page="8.751" data-line="3" id="l8.751.3"></span>ἀνδρὶ προσεφώνησε τὸ βιβλίον, ἑαυτοῦ μὲν ὄντι μαθητῇ, πάνυ
<span class="lb" data-page="8.751" data-line="4" id="l8.751.4"></span>δ’ ἐπιφανῶς ἰατρεύσαντι κατὰ τὴν τῶν Ῥωμαίων πόλιν.
<span class="lb" data-page="8.751" data-line="5" id="l8.751.5"></span>ἀλλὰ τὸν σύνθετον ἐκ πλειόνων διαστολῶν ὀνομάζεσθαί φησι
<span class="lb" data-page="8.751" data-line="6" id="l8.751.6"></span>σφυγμὸν, ἔτι τε πρὸς τούτοις οὐ μόνον τὸν ἐκ τῶν διαστολῶν,
<span class="lb" data-page="8.751" data-line="7" id="l8.751.7"></span>ἀλλὰ καὶ τῶν συστολῶν. ὅρα δὲ, φησὶ, μή τις καὶ ὁ
<span class="lb" data-page="8.751" data-line="8" id="l8.751.8"></span>κατὰ τὸν καρπὸν ἴδιος ὀνομάζεται σφυγμός. δοκεῖ δέ μοι,
<span class="lb" data-page="8.751" data-line="9" id="l8.751.9"></span>φησὶ, σφυγμὸς λέγεσθαι καὶ ἡ τῶν ἐν προχείρῳ τεταμένων
<span class="lb" data-page="8.751" data-line="10" id="l8.751.10"></span>ἀρτηριῶν κίνησις. ἐπὶ τούτοις ἅπασι καὶ τοῦ κατὰ τὰ ὑποχόνδρια
<span class="lb" data-page="8.751" data-line="11" id="l8.751.11"></span>γινομένου παλμοῦ μνημονεύει ζητῶν, εἰ καὶ τοῦτον
<span class="lb" data-page="8.751" data-line="12" id="l8.751.12"></span>ἄμεινόν ἐστιν ὀνομάζειν σφυγμόν. γίνεσθαι μὲν γὰρ αὐτὸν
<span class="lb" data-page="8.751" data-line="13" id="l8.751.13"></span>ἐνίοις τῶν παρακοπτικῶν, εἶναι δὲ τῆς κατὰ τὴν ῥάχιν ἀρτηρίας
<span class="lb" data-page="8.751" data-line="14" id="l8.751.14"></span>τῆς παχείας. καὶ εἴπερ καὶ ταύτην, φησὶ, τὴν κίνησιν
<span class="lb" data-page="8.751" data-line="15" id="l8.751.15"></span>ὀνομάζομεν οὐ σφυγμὸν, ἀλλὰ παλμὸν, ἔσται τις ἀρτηριῶν
<span class="lb" data-page="8.751" data-line="16" id="l8.751.16"></span>κίνησις, οὐ σφυγμὸς, ἀλλὰ παλμὸς ὀνομαζομένη. καθ’ ὃ
<span class="lb" data-page="8.751" data-line="17" id="l8.751.17"></span>σημαινόμενον καὶ ὁ Ἡλεῖος Αἰγίμιος ἐπέγραψε τὸ περὶ παλμῶν
<span class="lb" data-page="8.751" data-line="18" id="l8.751.18"></span>βιβλίον, ἐν ᾧ περὶ τῶν σφυγμῶν διαλέγεται. παρεισέρχεται
<span class="lb" data-page="8.751" data-line="19" id="l8.751.19"></span>δὲ κᾀνταῦθα πάλιν λόγος ἕτερος τοῖς μακρολογεῖν
<span class="pb" data-page="8.752" id="p8.752"></span>
<span class="lb" data-page="8.752" data-line="1" id="l8.752.1"></span>ἐθέλουσι, σκοπουμένοις εἰ γνήσιον ὄντως ἐστὶν Αἰγιμίου τὸ
<span class="lb" data-page="8.752" data-line="2" id="l8.752.2"></span>βιβλίον, ἢ εἰ πρῶτος Αἰγίμιος ἁπάντων ἔγραψε περὶ σφυγμῶν
<span class="lb" data-page="8.752" data-line="3" id="l8.752.3"></span>βιβλίον, ἢ καὶ τις ἄλλος πρὸ αὐτοῦ. τοῦτο μὲν ὄντως περιττὸν,
<span class="lb" data-page="8.752" data-line="4" id="l8.752.4"></span>οὐ περιττὸν δ’ ἴσως δόξει εἶναι, καίτοι περιττὸν ὂν, ἐπισκέψασθαι
<span class="lb" data-page="8.752" data-line="5" id="l8.752.5"></span>πότερον ἕν τι σημαίνεται πρὸς τοῦ σφυγμοῦ ὀνόματος,
<span class="lb" data-page="8.752" data-line="6" id="l8.752.6"></span>ἢ πολλά. φαίνεται γὰρ καὶ ὁ Ἀρχιγένης ἠκολουθηκέναι κατὰ
<span class="lb" data-page="8.752" data-line="7" id="l8.752.7"></span>τοῦτο τῷ διδασκάλῳ, πολλαχῶς οἰόμενος λέγεσθαι τὸν σφυγμόν.
<span class="lb" data-page="8.752" data-line="8" id="l8.752.8"></span>ἵνα δέ τις ἐπικρίνῃ τοὺς τοιούτους λόγους, ἀναγκαῖόν
<span class="lb" data-page="8.752" data-line="9" id="l8.752.9"></span>ἐστιν αὐτὸν ἐν τῇ τῶν γενῶν εἰς εἴδη τε καὶ διαφορὰς τομῇ
<span class="lb" data-page="8.752" data-line="10" id="l8.752.10"></span>γεγυμνάσθαι. μόνως γὰρ οὕτως τὰ κοινὰ σημαινόμενα
<span class="lb" data-page="8.752" data-line="11" id="l8.752.11"></span>τῶν ὀνομάτων ἑκάστου δυνατὸν εὑρίσκειν ἐστί.
<span class="lb" data-page="8.752" data-line="12" id="l8.752.12"></span>πολλαχόθι γ’ οὖν μοι δοκοῦσι καὶ οἱ δόξαν ἐπὶ διαλεκτικῇ
<span class="lb" data-page="8.752" data-line="13" id="l8.752.13"></span>μεγάλην ἔχοντες ἡμαρτηκέναι, τοσαῦτα σημαινόμενα τῶν γενικῶν
<span class="lb" data-page="8.752" data-line="14" id="l8.752.14"></span>προσηγοριῶν οἰηθέντες ὑπάρχειν, ὅσαι πέρ εἰσιν αἱ
<span class="lb" data-page="8.752" data-line="15" id="l8.752.15"></span>ἑκάστην αὐτῶν οἰκεῖαι διαφοραί. λέγω δὲ, εἴ τις οἰηθείη
<span class="lb" data-page="8.752" data-line="16" id="l8.752.16"></span>τὴν, ζῶον, φωνὴν, οὐχ ἕν τι σημαίνειν· ἄλλως μὲν γὰρ λέγεσθαι
<span class="lb" data-page="8.752" data-line="17" id="l8.752.17"></span>ζῶον ἀθάνατον, ἄλλως δὲ θνητὸν, καὶ λογικὸν
<span class="lb" data-page="8.752" data-line="18" id="l8.752.18"></span>μὲν ἄλλως, ἄλογον δὲ ἄλλως, καὶ δὴ καὶ ἄγριόν τε καὶ
<span class="pb" data-page="8.753" id="p8.753"></span>
<span class="lb" data-page="8.753" data-line="1" id="l8.753.1"></span>ἥμερον, ἀγελαῖόν τε καὶ μονότροπον, ὅσα τ’ ἄλλα τοιαῦτα,
<span class="lb" data-page="8.753" data-line="2" id="l8.753.2"></span>ὥστε ἐάν τις ἐπέξεισι τῷ λόγῳ τῷδε καὶ γυμνάζῃ τὸν μαθητὴν
<span class="lb" data-page="8.753" data-line="3" id="l8.753.3"></span>ἐπὶ παραδειγμάτων πλειόνων ἑτοίμως ὁρᾷν τό τε κοινὸν
<span class="lb" data-page="8.753" data-line="4" id="l8.753.4"></span>ἐν πολλοῖς καὶ τὸ καθ’ ἕκαστον ἴδιον, οὐκ ὀλίγον τριβήσεσθαι
<span class="lb" data-page="8.753" data-line="5" id="l8.753.5"></span>χρόνον. καὶ μὴν οὐχ οἷόν τε χωρὶς τοιαύτης διδασκαλίας
<span class="lb" data-page="8.753" data-line="6" id="l8.753.6"></span>ἐπιδεῖξαι τὴν τοῦ σφυγμοῦ προσηγορίαν ἕν τι σημαίνειν,
<span class="lb" data-page="8.753" data-line="7" id="l8.753.7"></span>ὥσπερ τὴν τοῦ ζώου, <span class="milestone ed2page" data-n="8.99" data-unit="ed2page" id="ed2page.8.99"></span>κᾂν ὅτι μάλιστα κατὰ τὴν
<span class="lb" data-page="8.753" data-line="8" id="l8.753.8"></span>ἑκατέρου τομὴν εὑρίσκωνται διαφοραὶ πολλαί. πρόδηλον οὖν
<span class="lb" data-page="8.753" data-line="9" id="l8.753.9"></span>ἤδη κᾀνταῦθα τὸ μῆκος τῶν λόγων καί τινος ἑνὸς ὅλου καὶ
<span class="lb" data-page="8.753" data-line="10" id="l8.753.10"></span>αὐτὸ δεόμενον βιβλίου τῷ βουλομένῳ διελθεῖν, ἀφ’ ὧν ὁρμηθέντες
<span class="lb" data-page="8.753" data-line="11" id="l8.753.11"></span>οἱ ἄνδρες οἵδε νομίζουσι πολλαχῶς λέγεσθαι τὸν
<span class="lb" data-page="8.753" data-line="12" id="l8.753.12"></span>σφυγμὸν, ὅ τι τε τὸ παρακρουσάμενον αὐτούς ἐστιν. εἴρηται
<span class="lb" data-page="8.753" data-line="13" id="l8.753.13"></span>μὲν οὖν μοι περὶ τούτων ἐπ’ ὀλίγον κᾀν τῷ πρώτῳ τῶν
<span class="lb" data-page="8.753" data-line="14" id="l8.753.14"></span>ἐξηγητικῶν ὧν εἰς τὸ περὶ σφυγμῶν Ἀρχιγένους πεποίημαι,
<span class="lb" data-page="8.753" data-line="15" id="l8.753.15"></span>τὸν ἀριθμὸν ὄντων ὀκτώ. καὶ νῦν δὲ ἀρκέσει, καθάπερ ἐπὶ
<span class="lb" data-page="8.753" data-line="16" id="l8.753.16"></span>τῶν ἔμπροσθεν, ἓν δεδεῖχθαι τὸ μῆκος τῶν ἐσομένων λόγων,
<span class="lb" data-page="8.753" data-line="17" id="l8.753.17"></span>ἐὰν ἅπαντά τις ἐπεξέρχηται τὰ τοιαῦτα. φαίνεται δ’ οὖν καὶ
<span class="lb" data-page="8.753" data-line="18" id="l8.753.18"></span>ὁ Ἀγαθῖνος, εἰ καὶ ὅτι μάλιστα τοῖς ἐπιχειροῦσιν ὁρίζεσθαι
<span class="lb" data-page="8.753" data-line="19" id="l8.753.19"></span>τὸν σφυγμὸν ἐπιτιμᾷ, δι’ αὐτῶν τῶν λεγομένων ὑπ’ αὐτοῦ
<span class="pb" data-page="8.754" id="p8.754"></span>
<span class="lb" data-page="8.754" data-line="1" id="l8.754.1"></span>ποτὲ μὲν ἐνέργειαν ἀρτηριῶν τε καὶ καρδίας αὐτὸν εἶναι νομίζων,
<span class="lb" data-page="8.754" data-line="2" id="l8.754.2"></span>ποτε δὲ κίνησιν ἀρτηριῶν τε καὶ καρδίας, ἔστι δ’ ὅτε
<span class="lb" data-page="8.754" data-line="3" id="l8.754.3"></span>καὶ διαστολὴν καὶ συστολὴν ἀρτηριῶν καὶ καρδίας, οὐ μαχομένων
<span class="lb" data-page="8.754" data-line="4" id="l8.754.4"></span>ἀλλήλοις τῶν εἰρημένων λόγων, ἀλλὰ τοῦ μὲν, ὡς
<span class="lb" data-page="8.754" data-line="5" id="l8.754.5"></span>ἂν εἴποι τις, ὄντος γενικωτέρου, τῶν δ’ εἰδικωτέρων.
</p>
          </article>

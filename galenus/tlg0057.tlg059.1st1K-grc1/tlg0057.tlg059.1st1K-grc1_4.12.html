<article xmlns="http://www.w3.org/1999/xhtml" id="urn:cts:greekLit:tlg0057.tlg059.1st1K-grc1:4.12">
<span class="pb page1" data-page="8.754" id="p8.754"></span>
<span class="milestone ed1page page1" data-n="3.50" data-unit="ed1page" id="ed1page.3.50"></span>
<span class="milestone ed2page page1" data-n="8.99" data-unit="ed2page" id="ed2page.8.99"></span>
            <p>
<span class="lb" data-page="8.754" data-line="6" id="l8.754.6"></span>Ὁ γοῦν Ἀρχιγένης ἐξειργάσθαι δοκῶν τὸν
<span class="lb" data-page="8.754" data-line="7" id="l8.754.7"></span>περὶ τῶν σφυγμῶν λόγον ἐν ἑνὶ μεγάλῳ βιβλίῳ κατὰ τὴν
<span class="lb" data-page="8.754" data-line="8" id="l8.754.8"></span>ἀρχὴν αὐτοῦ τόνδε τὸν ὅρον ἔγραψε· σφυγμός ἐστι καρδίας
<span class="lb" data-page="8.754" data-line="9" id="l8.754.9"></span>καὶ ἀρτηριῶν διαστολὴ φυσική τε καὶ συστολὴ φυσικὴ, προσθεὶς
<span class="lb" data-page="8.754" data-line="10" id="l8.754.10"></span>δηλονότι τὸ φυσικὴ τῷ τοῦ Ἀγαθίνου λόγῳ δι’ ἣν
<span class="lb" data-page="8.754" data-line="11" id="l8.754.11"></span>ἔμπροσθεν αἰτίαν εἶπον. ἐκ διαστολῆς τε καὶ συστολῆς ὡς
<span class="lb" data-page="8.754" data-line="12" id="l8.754.12"></span>μερῶν συγκεῖσθαι νομίζουσι τὸν σφυγμὸν οἱ πνευματικοὶ πάντες,
<span class="lb" data-page="8.754" data-line="13" id="l8.754.13"></span>ἐνεργείας ἡγούμενοι τὰς κινήσεις ἀμφοτέρας εἶναι, τῶν
<span class="lb" data-page="8.754" data-line="14" id="l8.754.14"></span>περὶ τὸν Ἡρόφιλόν τε καὶ Ἀσκληπιάδην οὐχ ὁμοίως δοκούντων
<span class="lb" data-page="8.754" data-line="15" id="l8.754.15"></span>φέρεσθαι. τὸν μὲν οὖν Ἡρόφιλον περὶ διαστολῆς τε
<span class="lb" data-page="8.754" data-line="16" id="l8.754.16"></span>καὶ συστολῆς ἀρτηριῶν ζήτησιν ἰδίαν ἔχειν μακροτέραν· ἐνίοτε
<span class="lb" data-page="8.754" data-line="17" id="l8.754.17"></span>μὲν γάρ σοι δόξει καὶ τὴν διαστολὴν καὶ τὴν συστολὴν
<span class="lb" data-page="8.754" data-line="18" id="l8.754.18"></span>ἐνέργειαν νομίζειν, ὡς τὸ πολὺ δὲ μόνην τὴν συστολήν· ﻿
<span class="pb" data-page="8.755" id="p8.755"></span>
<span class="lb" data-page="8.755" data-line="1" id="l8.755.1"></span>ὁ δὲ Ἀσκληπιάδης, οὐδεμίαν ὑπολαμβάνων δύναμιν ὑφ’ ἧς
<span class="lb" data-page="8.755" data-line="2" id="l8.755.2"></span>ἥ τε καρδία καὶ αἱ ἀρτηρίαι κινοῦνται, ποικίλος ἐστὶ κατὰ
<span class="lb" data-page="8.755" data-line="3" id="l8.755.3"></span>τὴν λέξιν ὥσπερ ἐν ταῖς ἄλλαις ἁπάσαις ἐνεργείαις φυσικαῖς
<span class="lb" data-page="8.755" data-line="4" id="l8.755.4"></span>τε καὶ ψυχικαῖς, οὕτω κᾀν τῇδε. ποτὲ μὲν γάρ σοι δόξει μὴ
<span class="lb" data-page="8.755" data-line="5" id="l8.755.5"></span>ἐνεργείας αὐτὰς τίθεσθαι, καίτοι γε ἀκόλουθον αὐτοῦ ταῖς
<span class="lb" data-page="8.755" data-line="6" id="l8.755.6"></span>ὑποθέσεσι τοῦτ’ ἔστι, ἐνίοτε δὲ ἐνεργείας αὐτὰς τίθεσθαι, ὡς
<span class="lb" data-page="8.755" data-line="7" id="l8.755.7"></span>καταχρώμενος, ἢ τῷ ἔθει συγχωρῶν. οἱ δ’ ἀπ’ Ἀθηναίου πάντες,
<span class="lb" data-page="8.755" data-line="8" id="l8.755.8"></span>ὡς εἴρηται, τὰς κινήσεις ἀμφοτέρας ἐνεργείας ἡγοῦνται,
<span class="lb" data-page="8.755" data-line="9" id="l8.755.9"></span>τήν τε ἐν τῷ διαστέλλεσθαι γιγνομένην καὶ τὴν ἐν τῷ συστέλλεσθαι,
<span class="lb" data-page="8.755" data-line="10" id="l8.755.10"></span>οὕτω τε καὶ ἡμεῖς ὑπολαμβάνομεν, οὐκ ἐπὶ μόνων
<span class="lb" data-page="8.755" data-line="11" id="l8.755.11"></span>τῶν ἀρτηριῶν τε καὶ τῆς καρδίας, ἀλλὰ καὶ τοῦ θώρακος.
<span class="lb" data-page="8.755" data-line="12" id="l8.755.12"></span>καὶ γὰρ καὶ τοῦτον ἐνεργεῖν ἐδείξαμεν ἔν τε τῷ διαστέλλεσθαι
<span class="lb" data-page="8.755" data-line="13" id="l8.755.13"></span>καὶ συστέλλεσθαι. διορίζομαι δὲ ὡς ἐπὶ τοῦ θώρακος, οὕτω
<span class="lb" data-page="8.755" data-line="14" id="l8.755.14"></span>κᾀπὶ τῶν ἀρτηριῶν τὰς ἐπὶ τὴν μέσην κατάστασιν ἀπὸ τῶν
<span class="lb" data-page="8.755" data-line="15" id="l8.755.15"></span>ἄκρων φορὰς, ἐνίοτε μὲν ἐνεργείας χωρὶς, ἐνίοτε δὲ σὺν
<span class="lb" data-page="8.755" data-line="16" id="l8.755.16"></span>ταύτῃ γινομένας. ἐὰν οὖν καὶ τὰς περὶ τούτων ἀποδείξεις
<span class="lb" data-page="8.755" data-line="17" id="l8.755.17"></span>ἐπεισάγῃ τις τῷ λόγῳ, καὶ κατὰ τοῦτ’ αὐτὸν εἰς μῆκος προάξει
<span class="lb" data-page="8.755" data-line="18" id="l8.755.18"></span>μακρότερον. ἐὰν δὲ καὶ τῆς τῶν ὀνομάτων ὑπαλλαγῆς,
<span class="pb" data-page="8.756" id="p8.756"></span>
<span class="lb" data-page="8.756" data-line="1" id="l8.756.1"></span>ἣν ἐποιήσατο κατὰ τοὺς ὅρους, ἃς αὖθις προσέθεσαν αἰτίας
<span class="lb" data-page="8.756" data-line="2" id="l8.756.2"></span>εὐλόγους διέρχηταί τις, εἶθ’ ἑξῆς ὅπως ἐμέμψαντό τινες αὐτὰς,
<span class="lb" data-page="8.756" data-line="3" id="l8.756.3"></span>εἶθ’ ὅπως ἀπελογήσαντο περὶ τῶν εἰπόντων,<span class="milestone ed1page" data-n="3.51" data-unit="ed1page" id="ed1page.3.51"></span> ἕτερον
<span class="lb" data-page="8.756" data-line="4" id="l8.756.4"></span>μῆκος ἔτι κᾀκ τοῦδε περιττὸν τῷ λόγῳ προστεθήσεται.
</p>
          </article>

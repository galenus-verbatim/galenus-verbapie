<article xmlns="http://www.w3.org/1999/xhtml" id="urn:cts:greekLit:tlg0057.tlg059.1st1K-grc1:4.3">
<span class="pb page1" data-page="8.720" id="p8.720"></span>
<span class="milestone ed1page page1" data-n="3.45" data-unit="ed1page" id="ed1page.3.45"></span>
<span class="milestone ed2page page1" data-n="8.88" data-unit="ed2page" id="ed2page.8.88"></span>
            <p>
<span class="lb" data-page="8.720" data-line="3" id="l8.720.3"></span>Ὁ μὲν Ταραντῖνος Ἡρακλείδης ἐμπειρικῷ
<span class="lb" data-page="8.720" data-line="4" id="l8.720.4"></span>πρέπουσαν ὑπογραφὴν ποιούμενος τὸν σφυγμὸν εἶναί φησι
<span class="lb" data-page="8.720" data-line="5" id="l8.720.5"></span>κίνησιν ἀρτηριῶν καὶ καρδίας. ἴσμεν δ’ ὅτι τὴν ἀρχὴν οὐδ’
<span class="lb" data-page="8.720" data-line="6" id="l8.720.6"></span>ὁρίζεσθαι σπουδάζουσιν οἱ ἀπὸ τῆς ἐμπειρικῆς αἱρέσεως, ἀλλ’
<span class="lb" data-page="8.720" data-line="7" id="l8.720.7"></span>ὑποτυπώσεσί τε καὶ ὑπογραφαῖς χρῶνται. καλοῦσι δ’ οὕτως
<span class="lb" data-page="8.720" data-line="8" id="l8.720.8"></span>αὐτοὶ τοὺς λόγους, ὅσοι διὰ βραχέων ἑρμηνεύουσι τὴν
<span class="lb" data-page="8.720" data-line="9" id="l8.720.9"></span>ἔννοιαν τοῦ πράγματος, οὗ τὴν προσηγορίαν φθεγγόμεθα.
<span class="lb" data-page="8.720" data-line="10" id="l8.720.10"></span>ταύτην οὖν ἡγεῖται τοὺς ἀνθρώπους ἔχειν ἔννοιαν περὶ τὴν
<span class="lb" data-page="8.720" data-line="11" id="l8.720.11"></span>τοῦ σφυγμοῦ προσηγορίαν, αὐτούς τε προτείνοντας ἐνίοτε
<span class="lb" data-page="8.720" data-line="12" id="l8.720.12"></span>τὴν χεῖρα καὶ τῶν σφυγμῶν ἀξιοῦντας ἅψασθαι τὸν ἰατρόν.
<span class="lb" data-page="8.720" data-line="13" id="l8.720.13"></span>ὅταν δέ τινα λέγωμεν ἄσφυκτον, ἐκ τῆς φωνῆς ταύτης ἡγούμεθα
<span class="lb" data-page="8.720" data-line="14" id="l8.720.14"></span>σημαίνεσθαι τὸν οὕτω διακείμενον ἄνθρωπον, ὡς μηδεμίαν
<span class="lb" data-page="8.720" data-line="15" id="l8.720.15"></span>ὑποπίπτειν κίνησιν ἐν μηδενὶ μέρει τοῦ σώματος ἀρτηρίας
<span class="lb" data-page="8.720" data-line="16" id="l8.720.16"></span>μηδεμιᾶς. εἰ δ’ ἔστι τις ἄλλη κίνησις ἐν ταῖς ἀρτηρίαις
<span class="lb" data-page="8.720" data-line="17" id="l8.720.17"></span>αὐξανομέναις τε καὶ τρεφομέναις καὶ πληρουμέναις καὶ κενουμέναις,
<span class="lb" data-page="8.720" data-line="18" id="l8.720.18"></span>οὐδὲν αὐτῷ μέλει, διότι μηδ’ ὑποπίπτει μηδεμιᾷ τῶν
<span class="pb" data-page="8.721" id="p8.721"></span>
<span class="lb" data-page="8.721" data-line="1" id="l8.721.1"></span>ἡμετέρων αἰσθήσεων τὸ γένος τοῦτο τῶν κινήσεων, ἀλλ’ ἔστι
<span class="lb" data-page="8.721" data-line="2" id="l8.721.2"></span>λόγῳ θεωρητόν. ᾧ λόγῳ καὶ τὰ φυτὰ πάντα φασὶν οἱ φυσιολογοῦντες
<span class="lb" data-page="8.721" data-line="3" id="l8.721.3"></span>ἀεὶ κινεῖσθαι, καὶ τό γε τούτου μεῖζον, ὅτι
<span class="lb" data-page="8.721" data-line="4" id="l8.721.4"></span>καὶ τἄλλα πάντα μέχρι τῶν σκληροτάτων λίθων, καὶ γὰρ καὶ
<span class="lb" data-page="8.721" data-line="5" id="l8.721.5"></span>τούτων ἀποῤῥεῖ τι διαπαντός. ἔνιοι δὲ καὶ προσκρίνεσθαί
<span class="lb" data-page="8.721" data-line="6" id="l8.721.6"></span>φασιν αὐτοῖς ἐκ τοῦ περιέχοντος. τὴν μὲν οὖν τοιαύτην κίνησιν
<span class="lb" data-page="8.721" data-line="7" id="l8.721.7"></span>οὐ μόνον ἔτι ζῶντος, ἀλλὰ καὶ τεθνεῶτος ἤδη τἀνθρώπου,
<span class="lb" data-page="8.721" data-line="8" id="l8.721.8"></span>κατὰ τοὺς ταῦτα φυσιολογοῦντας, ἀναγκαῖον ὑπάρχειν,
<span class="lb" data-page="8.721" data-line="9" id="l8.721.9"></span>ὥστε οὐκ ὀρθῶς ἐροῦμεν ἀκινήτους ὑπάρχειν τὰς ἀρτηρίας
<span class="lb" data-page="8.721" data-line="10" id="l8.721.10"></span>ἐπὶ τῶν τεθνεώτων, οὐδ’ ἀσφύκτους ἐνίοις φαίνεσθαι
<span class="lb" data-page="8.721" data-line="11" id="l8.721.11"></span>τῶν ἔτι ζώντων. εἰ δὲ λέγοιντο πρὸς ἁπάντων οὕτως, εὔδηλον
<span class="lb" data-page="8.721" data-line="12" id="l8.721.12"></span>εἶναι κίνησιν ἡμᾶς νοεῖν τε καὶ ὀνομάζειν, οὐ τὴν λόγῳ
<span class="lb" data-page="8.721" data-line="13" id="l8.721.13"></span>θεωρητὴν, ἀλλ’ ἥ τις ἂν εἰς ἐναργῆ γνῶσιν ἥκῃ διαθέσεως.
<span class="lb" data-page="8.721" data-line="14" id="l8.721.14"></span>ἐκ τοιούτων μὲν οὖν λογισμῶν ὅ τε Ταραντῖνος Ἡρακλείδης
<span class="lb" data-page="8.721" data-line="15" id="l8.721.15"></span>καὶ ἄλλοι τινὲς τῶν ἐμπειρικῶν ἑαυτοὺς πείσαντες ὑπεγράψαντο
<span class="lb" data-page="8.721" data-line="16" id="l8.721.16"></span>τὸν σφυγμὸν εἶναι κίνησιν ἀρτηριῶν καὶ καρδίας,
<span class="lb" data-page="8.721" data-line="17" id="l8.721.17"></span>ἐπειδὴ καὶ ταύτην ἑώρων αἰσθητῶς κινουμένην ὡσαύτως ταῖς
<span class="lb" data-page="8.721" data-line="18" id="l8.721.18"></span>ἀρτηρίαις. ἀντεῖπον δ’ αὐτοῖς ἔνιοι τῶν δογματικῶν, οὐκ
<span class="lb" data-page="8.721" data-line="19" id="l8.721.19"></span>ἀξιοῦντες αἰσθήσει μόνῃ κρίνεσθαι τὴν κίνησιν, ἀλλ’ ἐνίοτε
<span class="pb" data-page="8.722" id="p8.722"></span>
<span class="lb" data-page="8.722" data-line="1" id="l8.722.1"></span>καὶ τῷ λόγῳ· τὸν γοῦν ἥλιον καὶ τὴν σελήνην καὶ τοὺς
<span class="lb" data-page="8.722" data-line="2" id="l8.722.2"></span>ἀστέρας ἅπαντας ὁμολογεῖσθαι μὲν ἅπασιν ἀνθρώποις κινεῖσθαι,
<span class="lb" data-page="8.722" data-line="3" id="l8.722.3"></span>μὴ γὰρ ἂν ἀπ’ ἀνατολῆς εἰς δύσιν ἀφικνεῖσθαι τοσαύτην
<span class="lb" data-page="8.722" data-line="4" id="l8.722.4"></span>φορὰν ἄνευ κινήσεως, οὐ φαίνεσθαι δὲ κινουμένους.
<span class="lb" data-page="8.722" data-line="5" id="l8.722.5"></span>ἐχρῆν οὖν, φασὶν, εἰ καὶ μηδὲν ἄλλο, τοῦτο γοῦν προσκεῖσθαι
<span class="lb" data-page="8.722" data-line="6" id="l8.722.6"></span>τῷ λόγῳ τῶν ἐμπειρικῶν, τὸ τὴν κίνησιν τῶν ἀρτηριῶν
<span class="lb" data-page="8.722" data-line="7" id="l8.722.7"></span>καὶ τῆς καρδίας αἰσθητὴν εἶναι, καὶ λέγειν αὐτοὺς, τὸν
<span class="lb" data-page="8.722" data-line="8" id="l8.722.8"></span>σφυγμὸν εἶναι κίνησιν τῶν ἀρτηριῶν καὶ καρδίας αἰσθητήν.
<span class="lb" data-page="8.722" data-line="9" id="l8.722.9"></span>ἔνιοι δ’ ἀντιλέγοντες αὐτοῖς κινήσεις αἰσθητάς φασι κατά
<span class="lb" data-page="8.722" data-line="10" id="l8.722.10"></span>τε τὴν καρδίαν καὶ τὰς ἀρτηρίας οὐ τὰς σφυγμώδεις μόνον,
<span class="lb" data-page="8.722" data-line="11" id="l8.722.11"></span>ἀλλὰ καὶ τὰς παλμώδεις φαίνεσθαι, καὶ ταύτας οὖν ἐχρῆν
<span class="lb" data-page="8.722" data-line="12" id="l8.722.12"></span>περιλαμβάνεσθαι κατὰ τὴν ὑπογραφὴν τῶν σφυγμῶν, ἐάν θ’
<span class="lb" data-page="8.722" data-line="13" id="l8.722.13"></span>ἁπλῶς εἴπωσιν ἀρτηριῶν καὶ καρδίας εἶναι τὸν σφυγμὸν κίνησιν
<span class="lb" data-page="8.722" data-line="14" id="l8.722.14"></span>ἐάν τε προσθῶσι τὴν αἰσθητήν. <span class="milestone ed2page" data-n="8.89" data-unit="ed2page" id="ed2page.8.89"></span>ἔνιοι δὲ καὶ
<span class="lb" data-page="8.722" data-line="15" id="l8.722.15"></span>σπασμῶν καὶ τρόμων μνημονεύουσιν, ὡς καὶ τοιούτων τινῶν
<span class="lb" data-page="8.722" data-line="16" id="l8.722.16"></span>κινήσεων ἔστιν ὅτε γινομένων ἐν ἀρτηρίαις τε καὶ καρδίᾳ,
<span class="lb" data-page="8.722" data-line="17" id="l8.722.17"></span>παρὰ φύσιν δηλονότι. καὶ διὰ τοῦτο ἀξιοῦσι προσκεῖσθαι
<span class="lb" data-page="8.722" data-line="18" id="l8.722.18"></span>τῷ ὅρῳ τὸ φυσικὴ, τοιοῦτον ὅλον αὐτὸν ἐργαζόμενοι·
<span class="pb" data-page="8.723" id="p8.723"></span>
<span class="lb" data-page="8.723" data-line="1" id="l8.723.1"></span>σφυγμός ἐστιν ἀρτηριῶν τε καὶ καρδίας κίνησις φυσική. τούτοις
<span class="lb" data-page="8.723" data-line="2" id="l8.723.2"></span>ἀντιλέγοντες οἱ συναγορεύοντες τῷ τοῦ Ταραντίνου ὅρῳ,
<span class="lb" data-page="8.723" data-line="3" id="l8.723.3"></span>φασὶ, μηδέποτ’ ἐν ἀρτηρίαις, ἢ καρδίᾳ τὰς τοιαύτας γίνεσθαι
<span class="lb" data-page="8.723" data-line="4" id="l8.723.4"></span>κινήσεις, μόνον τῶν νευρωδῶν σωμάτων οὔσας. ἀλλ’ ὅτι μὲν
<span class="lb" data-page="8.723" data-line="5" id="l8.723.5"></span>ὅ τε σπασμὸς καὶ ὁ τρόμος ἐν νεύροις μόνον γίνονται, κᾀγὼ
<span class="lb" data-page="8.723" data-line="6" id="l8.723.6"></span>σύμφημι. παλμὸς δὲ προφανῶς ὁρᾶται καὶ περὶ τὸ δέρμα
<span class="lb" data-page="8.723" data-line="7" id="l8.723.7"></span>συνιστάμενος. ἐναργῶς δὲ κᾀν τοῖς σαρκώδεσι μορίοις, ἅπερ
<span class="lb" data-page="8.723" data-line="8" id="l8.723.8"></span>ἐστὶ μυῶν μέρη, καὶ κατά γε τοὺς φόβους καὶ τὰς ἀγωνίας
<span class="lb" data-page="8.723" data-line="9" id="l8.723.9"></span>ἐναργῶς ἡ καρδία φαίνεται παλλομένη. οὐ σμικρὰ δ’ ἀντιλογία
<span class="lb" data-page="8.723" data-line="10" id="l8.723.10"></span>περὶ τῶν παθῶν τούτων γέγονεν Ἡροφίλῳ πρὸς τὸν
<span class="lb" data-page="8.723" data-line="11" id="l8.723.11"></span>διδάσκαλον Πραξαγόραν, οὐκ ὀρθῶς ἀποφηνάμενον ἀρτηριῶν
<span class="lb" data-page="8.723" data-line="12" id="l8.723.12"></span>πάθος εἶναι καὶ παλμὸν καὶ τρόμον καὶ σπασμὸν, οὐ γένει
<span class="lb" data-page="8.723" data-line="13" id="l8.723.13"></span>διαφέροντα τῆς σφυγμώδους ἐν αὐτοῖς κινήσεως, ἀλλὰ μεγέθει.
<span class="lb" data-page="8.723" data-line="14" id="l8.723.14"></span>κατὰ φύσιν μὲν γὰρ ἐχόντων ἄνευ πάσης περιστάσεως
<span class="lb" data-page="8.723" data-line="15" id="l8.723.15"></span>γίνεσθαι τοὺς σφυγμοὺς, αὐξηθείσης δὲ τῆς κινήσεως αὐτῶν
<span class="lb" data-page="8.723" data-line="16" id="l8.723.16"></span>εἰς τὸ παρὰ φύσιν πρῶτον μὲν σπασμὸν ἀποτελεῖσθαι, δεύτερον
<span class="lb" data-page="8.723" data-line="17" id="l8.723.17"></span>δ’ ἐπ’ αὐτῷ τρόμον, καὶ τρίτον τὸν παλμὸν, ἀλλήλων
<span class="lb" data-page="8.723" data-line="18" id="l8.723.18"></span>διαφέροντα μεγέθει πάντα ταῦτα τὰ πάθη. διὰ τοῦτ’ οὖν
<span class="pb" data-page="8.724" id="p8.724"></span>
<span class="lb" data-page="8.724" data-line="1" id="l8.724.1"></span>Ἡρόφιλος εὐθέως ἐν ἀρχῇ τῆς περὶ σφυγμῶν πραγματείας
<span class="lb" data-page="8.724" data-line="2" id="l8.724.2"></span>ἀνατρέπειν πειρᾶται τὴν τοῦ διδασκάλου δόξαν, ἀλλ’ ὡς ἔθος
<span class="lb" data-page="8.724" data-line="3" id="l8.724.3"></span>Ἡροφίλῳ, δι’ ἑρμηνείας ἀσαφοῦς, ἣν ἐπὶ τὸ σαφὲς οἱ ἀπ’
<span class="lb" data-page="8.724" data-line="4" id="l8.724.4"></span>αὐτοῦ μεταλαμβάνοντες ἔγραψαν ἐν αἷς ἐποιήσαντο πραγματείαις
<span class="lb" data-page="8.724" data-line="5" id="l8.724.5"></span>περὶ τῆς Ἡροφίλου αἱρέσεως. ὥστε εἰ μνημονεύω νῦν
<span class="lb" data-page="8.724" data-line="6" id="l8.724.6"></span>αὐτῆς Ἡροφίλου ῥήσεως, ἣν ἐν ἀρχῇ τοῦ πρώτου περὶ σφυγμῶν
<span class="lb" data-page="8.724" data-line="7" id="l8.724.7"></span>ἔγραψεν, ἢ τῶν εἰρημένων τοῖς ἀπ’ αὐτοῦ, μέγεθος ἑνὸς
<span class="lb" data-page="8.724" data-line="8" id="l8.724.8"></span>βιβλίου γενήσεται, περὶ μόνων τούτων ἐπιμελῶς διερχομένου,
<span class="lb" data-page="8.724" data-line="9" id="l8.724.9"></span>ὅπου καὶ χωρὶς τοῦ μνημονεῦσαι τούτων ἓν ὅλον ἐμόν ἐστιν
<span class="lb" data-page="8.724" data-line="10" id="l8.724.10"></span>ὑπόμνημα περὶ τρόμου καὶ παλμοῦ καὶ σπασμοῦ καὶ ῥίγους.
<span class="lb" data-page="8.724" data-line="11" id="l8.724.11"></span>ἀρκεῖ δέ μοι κᾀνταῦθα τὸ πλῆθος ἐνδεδειγμένῳ τῶν ἐπεισαχθησομένων
<span class="lb" data-page="8.724" data-line="12" id="l8.724.12"></span>λόγων εἰς τὸ προκείμενον ζήτημα καταλιπεῖν
<span class="lb" data-page="8.724" data-line="13" id="l8.724.13"></span>αὐτὸ, τοσοῦτον μόνον εἰπόντι, κατὰ φύσιν μὲν ἐχόντων ἡμῶν,
<span class="lb" data-page="8.724" data-line="14" id="l8.724.14"></span>αἱ κατὰ τὴν καρδίαν τε καὶ τὰς ἀρτηρίας κινήσεις, διαστελλομένων
<span class="lb" data-page="8.724" data-line="15" id="l8.724.15"></span>τε κατὰ κύκλον αὐτῶν καὶ αὖθις εἰς ἑαυτὰς συναγομένων,
<span class="lb" data-page="8.724" data-line="16" id="l8.724.16"></span>γίνονται, παρὰ φύσιν δὲ ἐχόντων, κᾂν παλμώδης, ἢ
<span class="lb" data-page="8.724" data-line="17" id="l8.724.17"></span>κλονώδης, ἢ σπασμώδης, ἢ τρομώδης ἡ κίνησις φαίνοιτο τῶν
<span class="lb" data-page="8.724" data-line="18" id="l8.724.18"></span>ἀρτηριῶν, οὐδὲν ἄτοπον εἶναι τὸν σφυγμὸν ὀνομάζεσθαι ποτὲ ﻿
<span class="pb" data-page="8.725" id="p8.725"></span>
<span class="lb" data-page="8.725" data-line="1" id="l8.725.1"></span>μὲν σπασμώδη, ποτὲ δὲ κλονώδη, ποτὲ δὲ παλμώδη, ποτὲ
<span class="lb" data-page="8.725" data-line="2" id="l8.725.2"></span>δὲ τρομώδη. καὶ γὰρ οὖν καὶ καλεῖν ἔθος ἡμῖν ἐστί τινα κλονώδη
<span class="lb" data-page="8.725" data-line="3" id="l8.725.3"></span>σφυγμὸν, οὐκ ὀλιγάκις φαινόμενον ἐναργῶς, οὗ τὴν
<span class="lb" data-page="8.725" data-line="4" id="l8.725.4"></span>φύσιν ἡρμήνευσα κατὰ τὸ πρῶτον γράμμα τῆσδε τῆς πραγματείας,
<span class="lb" data-page="8.725" data-line="5" id="l8.725.5"></span>ὥστε καὶ κατὰ τοῦτον τὸν λόγον οὐκ ὀρθῶς ἄν τις
<span class="lb" data-page="8.725" data-line="6" id="l8.725.6"></span>προσθείη τῷ ὅρῳ τοῦ σφυγμοῦ τὸ φυσική. περὶ δὲ τῆς αἰσθητῆς,
<span class="lb" data-page="8.725" data-line="7" id="l8.725.7"></span>ἐπειδὴ καὶ ταύτην ἔνιοι τὴν προσθήκην ἀξιοῦσι ποιεῖσθαι,
<span class="lb" data-page="8.725" data-line="8" id="l8.725.8"></span>τὸ πολλάκις εἰρημένον ὑπ’ Ἀριστοτέλους ἄξιον εἰπεῖν.
<span class="lb" data-page="8.725" data-line="9" id="l8.725.9"></span>ἐκεῖνος γὰρ ὁ ἀνὴρ αὐτάρκως ἐνίοτε διελθὼν, τὶ προστιθέναι
<span class="lb" data-page="8.725" data-line="10" id="l8.725.10"></span>φησὶ δεῖν αὐτῷ διὰ τὰς σοφιστικὰς ἐνοχλήσεις ἔξωθεν ἄλλο
<span class="lb" data-page="8.725" data-line="11" id="l8.725.11"></span>τὸ δοκοῦν ἑκάστοτε συμφέρειν τῷ λόγῳ, καὶ διὰ τοῦτο κᾀγὼ
<span class="lb" data-page="8.725" data-line="12" id="l8.725.12"></span>τοὐπίπαν ὑπογράφομαι τὸν σφυγμὸν ἀρτηριῶν καὶ καρδίας
<span class="lb" data-page="8.725" data-line="13" id="l8.725.13"></span>κίνησιν αἰσθητὴν, καὶ μάλισθ’ ὅτι καλοῦμεν ἀσφύκτους οἷς οὐκ
<span class="lb" data-page="8.725" data-line="14" id="l8.725.14"></span>ἔστιν ἡ κίνησις αἰσθητὴ, καίτοι σωζομένης αὐτῆς πολλάκις,
<span class="lb" data-page="8.725" data-line="15" id="l8.725.15"></span>ὡς πρὸς τὴν οἰκείαν ὕπαρξιν. οὐ γὰρ ἂν ἔζησαν εἰ παντάπασιν
<span class="lb" data-page="8.725" data-line="16" id="l8.725.16"></span><span class="milestone ed1page" data-n="3.46" data-unit="ed1page" id="ed1page.3.46"></span>ἡ κίνησις ἀπωλώλει τῆς καρδίας καὶ τῶν ἀρτηριῶν.
</p>
          </article>

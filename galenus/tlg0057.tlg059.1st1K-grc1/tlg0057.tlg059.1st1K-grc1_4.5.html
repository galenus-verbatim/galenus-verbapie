<article xmlns="http://www.w3.org/1999/xhtml" id="urn:cts:greekLit:tlg0057.tlg059.1st1K-grc1:4.5">
<span class="pb page1" data-page="8.727" id="p8.727"></span>
<span class="milestone ed1page page1" data-n="3.46" data-unit="ed1page" id="ed1page.3.46"></span>
<span class="milestone ed2page page1" data-n="8.90" data-unit="ed2page" id="ed2page.8.90"></span>
            <p>
<span class="lb" data-page="8.727" data-line="3" id="l8.727.3"></span>οὗ καὶ τὰ τρία περὶ σφυγμῶν ἐστι συγγράμματα,
<span class="lb" data-page="8.727" data-line="4" id="l8.727.4"></span>παρὰ πολλοῖς εὐδοκιμοῦντα. διαιρεῖται δ’ οὖν
<span class="lb" data-page="8.727" data-line="5" id="l8.727.5"></span>καὶ οὗτος τὸν σφυγμὸν ὁμοίως τῷ Ἀλεξάνδρῳ, καί φησιν
<span class="lb" data-page="8.727" data-line="6" id="l8.727.6"></span>εἶναι τὸν μὲν κατὰ τὸ ὑποκείμενον καρδίας καὶ ἀρτηριῶν
<span class="lb" data-page="8.727" data-line="7" id="l8.727.7"></span>διαστολὴν, ἢ συστολὴν φυσικὴν, φαίνεσθαι δυναμένην· τὸν
<span class="lb" data-page="8.727" data-line="8" id="l8.727.8"></span>δὲ ἐξ οὗ ποιούμεθα τὰς ἐπισκέψεις, καρδίας ἢ ἀρτηριῶν
<span class="lb" data-page="8.727" data-line="9" id="l8.727.9"></span>πρὸς τὴν ἁφὴν πλῆξιν φυσικὴν καὶ τὸ μετὰ τὴν πληγὴν
<span class="lb" data-page="8.727" data-line="10" id="l8.727.10"></span>γενόμενον διάλειμμα. χρῆται δὲ κατὰ τοὺς ὅρους τῷ ἤ συνδέσμῳ
<span class="lb" data-page="8.727" data-line="11" id="l8.727.11"></span>παραδιαζευκτικῷ, νομίζων τὸν καί συμπλεκτικὸν ὄντα
<span class="lb" data-page="8.727" data-line="12" id="l8.727.12"></span>τὸ μὲν συγκείμενον ἐξ ἀμφοῖν ὁρίζεσθαι μόνον, ἰδίᾳ δ’ ἑκάτερον
<span class="lb" data-page="8.727" data-line="13" id="l8.727.13"></span>οὐχ ὁρίζεσθαι. βούλεται δ’ αὐτὸς τὴν τῶν ἀρτηριῶν
<span class="lb" data-page="8.727" data-line="14" id="l8.727.14"></span>κίνησιν εἶναι σφυγμὸν αὐτὸν καθ’ ἑαυτὸν μόνον, εἶναι δὲ
<span class="lb" data-page="8.727" data-line="15" id="l8.727.15"></span>δηλονότι καὶ τὴν τῆς καρδίας, αὐτὴν καθ’ ἑαυτὴν μόνην καὶ
<span class="lb" data-page="8.727" data-line="16" id="l8.727.16"></span>ταύτην, εἶναι δὲ καὶ τὸ συναμφότερον σφυγμόν· ὡσαύτως
<span class="lb" data-page="8.727" data-line="17" id="l8.727.17"></span>δὲ καὶ τὴν διαστολὴν μόνην σφυγμὸν ὀνομάζεσθαι καὶ τὴν
<span class="lb" data-page="8.727" data-line="18" id="l8.727.18"></span>συστολὴν καὶ τὸ συναμφότερον. ἐπείσθη δ’ οὕτως ὀνομάζεσθαι
<span class="lb" data-page="8.727" data-line="19" id="l8.727.19"></span>τὸν σφυγμὸν, ἐπειδὴ κατὰ τὴν διαστολὴν μέγας τε
<span class="pb" data-page="8.728" id="p8.728"></span>
<span class="lb" data-page="8.728" data-line="1" id="l8.728.1"></span>καλεῖται καὶ μικρὸς καὶ σφοδρὸς καὶ ἀμυδρὸς καὶ ταχὺς καὶ
<span class="lb" data-page="8.728" data-line="2" id="l8.728.2"></span>βραδὺς, κατὰ δὲ τὴν συστολὴν ἀραιὸς καὶ πυκνός. ὅταν
<span class="lb" data-page="8.728" data-line="3" id="l8.728.3"></span>μὲν οὖν κατὰ τὸ ὑποκείμενον τὰ μέρη λέγῃ τοῦ σφυγμοῦ,
<span class="lb" data-page="8.728" data-line="4" id="l8.728.4"></span>διαστολὴν ὀνομάζει καὶ συστολήν· ὅταν δ’ ὡς ἐν ἐπισκέψει,
<span class="lb" data-page="8.728" data-line="5" id="l8.728.5"></span>πληγὴν καὶ διάλειμμα, νομίζων ἀδιάγνωστον αἰσθήσει τὴν
<span class="lb" data-page="8.728" data-line="6" id="l8.728.6"></span>συστολὴν εἶναι. μεγάλη δὲ πάλιν ἐνταῦθα γέγονεν ἐναντιολογία
<span class="lb" data-page="8.728" data-line="7" id="l8.728.7"></span>τοῖς ἰατροῖς, οὐ περὶ ὀνόματος μόνον ἔτι, καθάπερ ἔνιαι
<span class="lb" data-page="8.728" data-line="8" id="l8.728.8"></span>τῶν εἰρημένων, οὐ μὴν οὐδὲ περίεργός τε καὶ περιττὴ ταῖς
<span class="lb" data-page="8.728" data-line="9" id="l8.728.9"></span>πολλαῖς αὐτῶν ὁμοίως, ἀλλὰ τὸ μέγιστον αὐτὸ καὶ κυριώτατον
<span class="lb" data-page="8.728" data-line="10" id="l8.728.10"></span>ἐπισκεπτομένη τῆς θεωρίας. καὶ κρῖναι ἀδεκάστως ἐγὼ,
<span class="lb" data-page="8.728" data-line="11" id="l8.728.11"></span>καθάπερ καὶ τἄλλα περὶ ὧν διεφώνησαν οἱ ἰατροὶ, προελόμενος,
<span class="lb" data-page="8.728" data-line="12" id="l8.728.12"></span>οὕτως καὶ τοῦτο παμπόλλοις ἔτεσιν ἀπορῶν διετέλεσα·
<span class="lb" data-page="8.728" data-line="13" id="l8.728.13"></span>χρόνῳ δ’ ὕστερον οὐκ ὀλίγῳ τήν τ’ αἰτίαν τῆς διαφωνίας
<span class="lb" data-page="8.728" data-line="14" id="l8.728.14"></span>αὐτῶν εὗρον, ἕν τε περὶ τούτου μόνου βιβλίον ἔγραψα, τὸ
<span class="lb" data-page="8.728" data-line="15" id="l8.728.15"></span>πρῶτον περὶ τῆς τῶν σφυγμῶν διαγνώσεως.<span class="milestone ed2page" data-n="8.91" data-unit="ed2page" id="ed2page.8.91"></span> ἐν ᾧ διώρισται,
<span class="lb" data-page="8.728" data-line="16" id="l8.728.16"></span>τίνες μὲν σφυγμοὶ τὴν συστολὴν αἰσθητὴν ἔχουσι,
<span class="lb" data-page="8.728" data-line="17" id="l8.728.17"></span>τίνες δ’ οὔ. φαίνεται δ’ οὖν ὁ κατ’ ἐκεῖνο τὸ βιβλίον ἅπας
<span class="lb" data-page="8.728" data-line="18" id="l8.728.18"></span>λόγος ἐπεισαγόμενος τοῖς οἰομένοις αὐτὸν ἐκ πληγῆς τε καὶ
<span class="pb" data-page="8.729" id="p8.729"></span>
<span class="lb" data-page="8.729" data-line="1" id="l8.729.1"></span>διαλείμματος συγκεῖσθαι. τινὲς γὰρ καὶ χωρὶς τοῦ διελέσθαι
<span class="lb" data-page="8.729" data-line="2" id="l8.729.2"></span>τὸν ὡς ἐν ὑποκειμένῳ τοῦ κατὰ τὰς ἐπισκέψεις ἁπλῶς ἀπεφήναντο
<span class="lb" data-page="8.729" data-line="3" id="l8.729.3"></span>τὸν σφυγμὸν ἐκ πληγῆς καὶ διαλείμματος συγκεῖσθαι.
<span class="lb" data-page="8.729" data-line="4" id="l8.729.4"></span>καίτοι κᾂν ἐκ διαστολῆς τε καὶ συστολῆς λέγηται συγκεῖσθαι,
<span class="lb" data-page="8.729" data-line="5" id="l8.729.5"></span>ζήτημά τι γίνεται περὶ τῶν ἠρεμιῶν, ἥν τ’ ἐπὶ τῇ διαστολῇ
<span class="lb" data-page="8.729" data-line="6" id="l8.729.6"></span>πρὸ τῆς συστολῆς καὶ ἣν ἐπὶ τῇ συστολῇ πρὸ τῆς διαστολῆς
<span class="lb" data-page="8.729" data-line="7" id="l8.729.7"></span>ἥ τε καρδία καὶ αἱ ἀρτηρίαι ποιοῦνται. κᾂν παραλίπωμεν δέ
<span class="lb" data-page="8.729" data-line="8" id="l8.729.8"></span>ποτε τὸ τῆς καρδίας ὄνομα, μόνον τῶν ἀρτηριῶν μνημονεύσαντες,
<span class="lb" data-page="8.729" data-line="9" id="l8.729.9"></span>ὑπακούειν χρὴ κατ’ ἐκείνης εἰρῆσθαι τὰ αὐτά· καθάπερ
<span class="lb" data-page="8.729" data-line="10" id="l8.729.10"></span>κᾂν ἐπὶ τῆς καρδίας εἴπωμέν τι παραλιπόντες τὰς ἀρτηρίας,
<span class="lb" data-page="8.729" data-line="11" id="l8.729.11"></span>ἡγεῖσθαι χρὴ καὶ ἐπ’ ἐκείνων λελέχθαι τὸ αὐτό. τὴν δ’
<span class="lb" data-page="8.729" data-line="12" id="l8.729.12"></span>αὐτὴν ἀπορίαν ἔσχηκε καὶ ἡ κατὰ τὴν ἀναπνοὴν ἠρεμία
<span class="lb" data-page="8.729" data-line="13" id="l8.729.13"></span>διττὴ τῶν ἀναπνευστικῶν ὀργάνων. ἡσυχάζει γὰρ ὅ τε θώραξ
<span class="lb" data-page="8.729" data-line="14" id="l8.729.14"></span>ὅ τε πνεύμων ἐν τῷ μεταξὺ χρόνῳ τῆς εἴσω τε καὶ ἔξω φορᾶς
<span class="lb" data-page="8.729" data-line="15" id="l8.729.15"></span>τοῦ πνεύματος, καὶ κατά γε τὸν χρόνον τῶν ἡσυχιῶν τούτων
<span class="lb" data-page="8.729" data-line="16" id="l8.729.16"></span>ἀραιὰν, ἢ πυκνὴν ὀνομάζουσι τὴν ἀναπνοήν. ἥ γε μὴν διάγνωσις
<span class="lb" data-page="8.729" data-line="17" id="l8.729.17"></span>οὐχ ὁμοία τούτων ἐστὶ τῶν ἡσυχιῶν καὶ τῶν ἐν
<span class="lb" data-page="8.729" data-line="18" id="l8.729.18"></span>τοῖς σφυγμοῖς ἐναργῶς μὲν γὰρ ἀεὶ ἐπὶ τῆς ἀναπνοῆς ﻿
<span class="pb" data-page="8.730" id="p8.730"></span>
<span class="lb" data-page="8.730" data-line="1" id="l8.730.1"></span>φαίνονται, τῶν δ’ ἐν τοῖς σφυγμοῖς ἠρεμιῶν ἐνίοις μὲν
<span class="lb" data-page="8.730" data-line="2" id="l8.730.2"></span>ἔδοξεν οὐδ’ ὅλως εἶναι διάγνωσιν, ἐνίοις δὲ τοῖς ἐκτὸς μόνοις.
<span class="lb" data-page="8.730" data-line="3" id="l8.730.3"></span>ἥν περ δὴ αἰσθητὴν καὶ ἡμεῖς εἶναί φαμεν, οὐ μὴν ἐπὶ πάντων
<span class="lb" data-page="8.730" data-line="4" id="l8.730.4"></span>γε τῶν σφυγμῶν. ὅτι μὲν οὖν, ὥσπερ ἀναπνοὴ πυκνὴ
<span class="lb" data-page="8.730" data-line="5" id="l8.730.5"></span>καὶ ἀραιὰ τῶν ἐπικαίρων ἐστὶ σημείων, οὕτω καὶ σφυγμὸς
<span class="lb" data-page="8.730" data-line="6" id="l8.730.6"></span>πυκνὸς καὶ ἀραιὸς, ὡς ἐν τῇ δι’ αὐτῶν προγνώσει μαθήσῃ.
<span class="lb" data-page="8.730" data-line="7" id="l8.730.7"></span>τὸ δὲ μέρη τὰς ἡσυχίας εἶναι τῆς ὅλης ἀναπνοῆς τε καὶ τῶν
<span class="lb" data-page="8.730" data-line="8" id="l8.730.8"></span>σφυγμῶν, ἀμφισβητεῖται. καὶ γὰρ οἱ δοξάζοντες οὕτως οὐ
<span class="lb" data-page="8.730" data-line="9" id="l8.730.9"></span>πρώτως, ἀλλὰ κατὰ συμβεβηκὸς εἶναι μέρη φασὶν ἐν ταῖς
<span class="lb" data-page="8.730" data-line="10" id="l8.730.10"></span>ἐνεργείαις ταύταις τὰς ἡσυχίας. ἐν μὲν γὰρ ταῖς εἰσπνοαῖς τε
<span class="lb" data-page="8.730" data-line="11" id="l8.730.11"></span>καὶ ἐκπνοαῖς ἐνεργεῖ προφανῶς τὰ τῆς ἀναπνοῆς ὄργανα,
<span class="lb" data-page="8.730" data-line="12" id="l8.730.12"></span>κατὰ δὲ τοὺς σφυγμοὺς διαστελλομένης τε καὶ συστελλομένης
<span class="lb" data-page="8.730" data-line="13" id="l8.730.13"></span>τῆς καρδίας, τὰς μεταξὺ τῶν ἐνεργειῶν τούτων ἡσυχίας παραπλήσιόν
<span class="lb" data-page="8.730" data-line="14" id="l8.730.14"></span>τι πρᾶγμα εἶναι τῇ κᾀπὶ τῶν τεθνεώτων αὐτοῖς
<span class="lb" data-page="8.730" data-line="15" id="l8.730.15"></span>ὑπαρχούσῃ· ὥσπερ καὶ οἱ λέγοντες ἐνέργειαν εἶναι ἀρτηριῶν
<span class="lb" data-page="8.730" data-line="16" id="l8.730.16"></span>τε καὶ καρδίας τὸν σφυγμὸν, ἢ κίνησιν ἀρτηριῶν τε καὶ καρδίας,
<span class="lb" data-page="8.730" data-line="17" id="l8.730.17"></span>ἢ διαστολὴν καὶ συστολὴν ἀρτηριῶν τε καὶ καρδίας,
<span class="lb" data-page="8.730" data-line="18" id="l8.730.18"></span>δόξουσι παραλιπεῖν τὰς ἡσυχίας, οὐ μικρὰν μοῖραν ἐχούσας
<span class="pb" data-page="8.731" id="p8.731"></span>
<span class="lb" data-page="8.731" data-line="1" id="l8.731.1"></span>εἰς πρόγνωσιν. οἱ γοῦν ἀραιὸς καὶ πυκνὸς σφυγμὸς κατὰ
<span class="lb" data-page="8.731" data-line="2" id="l8.731.2"></span>τοῦτο τὸ γένος εἰσὶ, μετὰ τῆς ἐν αὐτοῖς ὁμαλότητός τε καὶ
<span class="lb" data-page="8.731" data-line="3" id="l8.731.3"></span>ἀνωμαλίας, ἀταξίας τε καὶ τάξεως, οὐ σμικρὰ δηλοῦντες,
<span class="lb" data-page="8.731" data-line="4" id="l8.731.4"></span>ὥσπερ καὶ ὁ διαλείπων καὶ ὁ παρεμπίπτων, κατ’ αὐτὸ τὸ
<span class="lb" data-page="8.731" data-line="5" id="l8.731.5"></span>γένος τοῦτο συνιστάμενοι, σημεῖον οὐ σμικρὸν οὐδ’ αὐτοὶ
<span class="lb" data-page="8.731" data-line="6" id="l8.731.6"></span>τῶν ἐσομένων ὄντες. ἐὰν οὖν τις ἐθέλῃ τὸν σφυγμὸν ὁριζόμενος
<span class="lb" data-page="8.731" data-line="7" id="l8.731.7"></span>ἐπεισάγειν αὐτῷ τὸν περὶ τῶν ἡσυχιῶν λόγον, εἴτε μέρη
<span class="lb" data-page="8.731" data-line="8" id="l8.731.8"></span>τίθεσθαι χρὴ τῶν σφυγμῶν αὐτὰς, εἴτε μὴ, καὶ εἰ μέρη, πότερον
<span class="lb" data-page="8.731" data-line="9" id="l8.731.9"></span>πρῶτα καὶ κατὰ τὸν ἴδιον αὐτῶν λόγον, ἢ κατὰ συμβεβηκὸς,
<span class="lb" data-page="8.731" data-line="10" id="l8.731.10"></span>οὐκ ὀλίγον ἀναλώσει χρόνον. ἀλλ’ ἡμεῖς ὥσπερ
<span class="lb" data-page="8.731" data-line="11" id="l8.731.11"></span>ἐπὶ τῶν ἄλλων ἄχρι τοῦ δεῖξαι τὴν καθ’ ἕκαστα μακρολογίαν
<span class="lb" data-page="8.731" data-line="12" id="l8.731.12"></span>ἀφικόμενοι μετέβημεν ἐφ’ ἕτερόν τι, καὶ νῦν οὕτω πράξομεν,
<span class="lb" data-page="8.731" data-line="13" id="l8.731.13"></span>ἐπανελθόντες ἐπὶ τοὺς Ἀλεξάνδρου καὶ Δημοσθένους ὅρους,
<span class="lb" data-page="8.731" data-line="14" id="l8.731.14"></span>οὓς ἐποιήσαντο τοῦ σφυγμοῦ. φαίνεται γὰρ, εἰ καὶ μὴ τῇ
<span class="lb" data-page="8.731" data-line="15" id="l8.731.15"></span>λέξει, τῇ γε δυνάμει ταὐτὰ τῷ διδασκάλῳ βουλόμενος ὁ Δημοσθένης.
<span class="lb" data-page="8.731" data-line="16" id="l8.731.16"></span>ὁ μὲν γὰρ Ἀλέξανδρος ἀπροαίρετον ἔφη τὴν τῶν
<span class="lb" data-page="8.731" data-line="17" id="l8.731.17"></span>σφυγμῶν ἐνέργειαν ὑπάρχειν, ὁ δὲ φυσικήν· καὶ ὁ μὲν οἵαν
<span class="lb" data-page="8.731" data-line="18" id="l8.731.18"></span>τε φαίνεσθαι, ὁ δὲ φαίνεσθαι δυναμένην. οὕτως μὲν οὖν ἐν
<span class="lb" data-page="8.731" data-line="19" id="l8.731.19"></span>τῷ κατὰ τὸ ὑποκείμενον ὅρῳ τοῦ σφυγμοῦ φαίνεται τῷ διδασκάλῳ
<span class="pb" data-page="8.732" id="p8.732"></span>
<span class="lb" data-page="8.732" data-line="1" id="l8.732.1"></span>συμφερόμενος ὁ <span class="milestone ed1page" data-n="3.47" data-unit="ed1page" id="ed1page.3.47"></span>Δημοσθένης, ὡσαύτως δὲ κᾀν
<span class="lb" data-page="8.732" data-line="2" id="l8.732.2"></span>τῷ κατὰ τὰς ἐπισκέψεις. <span class="milestone ed2page" data-n="8.92" data-unit="ed2page" id="ed2page.8.92"></span>εὔδηλον γὰρ ὡς οὐδὲν διαφέρει
<span class="lb" data-page="8.732" data-line="3" id="l8.732.3"></span>πληγὴν ἢ πλῆξιν εἰπεῖν, ὥσπερ οὐδ’ ἀπροαίρετον ἢ φυσικήν.
<span class="lb" data-page="8.732" data-line="4" id="l8.732.4"></span>ὅτι δὲ μόνῳ τῷ τὸν ἤ σύνδεσμον εἰς τὸν ὅρον παραλαβεῖν
<span class="lb" data-page="8.732" data-line="5" id="l8.732.5"></span>ἀπέστη τοῦ διδασκάλου, πρόσθεν εἴρηται, καὶ καθ’
<span class="lb" data-page="8.732" data-line="6" id="l8.732.6"></span>ὅν τινα λογισμὸν οὕτως ἔπραξεν. ἑξῆς οὖν ἐπισκεψώμεθα
<span class="lb" data-page="8.732" data-line="7" id="l8.732.7"></span>τοὺς ὑπὸ τῶν ἄλλων Ἡροφιλείων εἰρημένους ὅρους.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg059.1st1K-grc1:4.7">
<span class="pb page1" data-page="8.734" id="p8.734"></span>
<span class="milestone ed1page page1" data-n="3.47" data-unit="ed1page" id="ed1page.3.47"></span>
<span class="milestone ed2page page1" data-n="8.92" data-unit="ed2page" id="ed2page.8.92"></span>
            <p>
<span class="lb" data-page="8.734" data-line="1" id="l8.734.1"></span>Ἀριστόξενος δὲ ὁ Ἡροφίλειος οὐ τοῦτο μόνον
<span class="lb" data-page="8.734" data-line="2" id="l8.734.2"></span>ἐνεκάλεσεν, ἀλλὰ καὶ τὸ παραλελεῖφθαι μὲν τὸ γένος τῶν
<span class="lb" data-page="8.734" data-line="3" id="l8.734.3"></span>σφυγμῶν κατὰ τὸν ὅρον, ἐκ διαιρέσεως δ’ αὐτοῦ λελέχθαι
<span class="lb" data-page="8.734" data-line="4" id="l8.734.4"></span>τι περὶ διαστολῆς καὶ συστολῆς· αὐτὸς γὰρ ἀξιοῖ τὸν σφυγμὸν
<span class="lb" data-page="8.734" data-line="5" id="l8.734.5"></span>λέγειν ἐνέργειαν ἀρτηριῶν. τοῦτο γὰρ εἶναι τὸ πρῶτον
<span class="lb" data-page="8.734" data-line="6" id="l8.734.6"></span>γένος. εἶτ’ ἐπεὶ καὶ ἄλλαι τινὲς ἐνέργειαί εἰσι τῶν ἀρτηριῶν,
<span class="lb" data-page="8.734" data-line="7" id="l8.734.7"></span>αὐξανομένων τε καὶ τρεφομένων, προστίθησι τὴν ἰδίαν, ὡς
<span class="lb" data-page="8.734" data-line="8" id="l8.734.8"></span>εἶναι τὸν ὅλον ὅρον τοιόνδε· σφυγμός ἐστιν ἐνέργεια καρδίας
<span class="lb" data-page="8.734" data-line="9" id="l8.734.9"></span>καὶ ἀρτηριῶν ἴδιος. ὅτι μὲν οὖν τὸ γένος τοῦ πράγματος,
<span class="lb" data-page="8.734" data-line="10" id="l8.734.10"></span>οὗ περ ἂν ὁριζόμενοι τύχωμεν, ἁπάντων πρῶτον λέγεσθαι
<span class="lb" data-page="8.734" data-line="11" id="l8.734.11"></span>χρὴ κατὰ τὸν ὅρον, ὀρθῶς εἶπεν ὁ Ἀριστόξενος· ἐπεὶ
<span class="lb" data-page="8.734" data-line="12" id="l8.734.12"></span>δ’ ἐστὶ τὸ μέν τι προσεχὲς αὐτοῦ γένος, οὕτω γὰρ ὀνομάζουσι
<span class="lb" data-page="8.734" data-line="13" id="l8.734.13"></span>τὸ διὰ μηδενὸς ἑτέρου μέσου, τὸ δέ ἔτι δι’ ἑνὸς, ἢ δυοῖν μέσων,
<span class="lb" data-page="8.734" data-line="14" id="l8.734.14"></span>ἢ καὶ τὸ πάντων ἀνωτάτω, ζήτησις οὐ μικρὰ γέγονε,
<span class="lb" data-page="8.734" data-line="15" id="l8.734.15"></span>ποῖον χρὴ γένος λέγεσθαι πρῶτον ἁπάντων κατὰ τὸν ὅρον,
<span class="lb" data-page="8.734" data-line="16" id="l8.734.16"></span>ἆρά γε τὸ ἀνωτάτω, μεθ’ ὃ μηδέν ἐστιν ἔτι γενικώτερον, ἢ
<span class="lb" data-page="8.734" data-line="17" id="l8.734.17"></span>τὸ προσεχὲς, ἢ καί τι τῶν μεταξὺ τούτων, ὅταν ἀμφοτέρων
<span class="lb" data-page="8.734" data-line="18" id="l8.734.18"></span>τῶν εἰρημένων ᾖ σαφέστερον. εἰκότως οὖν ἐνίοις ἤρκεσε τὸ ﻿
<span class="pb" data-page="8.735" id="p8.735"></span>
<span class="lb" data-page="8.735" data-line="1" id="l8.735.1"></span>προσεχὲς γένος τῶν σφυγμῶν κίνησιν εἰπεῖν. <span class="milestone ed2page" data-n="8.93" data-unit="ed2page" id="ed2page.8.93"></span>οὐσῶν δὲ
<span class="lb" data-page="8.735" data-line="2" id="l8.735.2"></span>κινήσεων πολλῶν, ἥ τε γὰρ φορὰ καὶ ἡ ἀλλοίωσις, ἥ τε
<span class="lb" data-page="8.735" data-line="3" id="l8.735.3"></span>αὔξησίς τε καὶ φθίσις, ἔτι τε πρὸς τούτοις γένεσίς τε καὶ
<span class="lb" data-page="8.735" data-line="4" id="l8.735.4"></span>φθορὰ, κινήσεις εἶναι δοκοῦσιν, ἀκόλουθον ἦν εἰπεῖν ἥν τινα
<span class="lb" data-page="8.735" data-line="5" id="l8.735.5"></span>κίνησιν εἶναι βούλοιντο τὸν σφυγμόν. εἶπον γὰρ ἂν δηλονότι
<span class="lb" data-page="8.735" data-line="6" id="l8.735.6"></span>φοράν. εἶτα τῆς φορᾶς πολλὰς ἐχούσης διαφορὰς, ἐχρῆν
<span class="lb" data-page="8.735" data-line="7" id="l8.735.7"></span>ἐφεξῆς εἰπεῖν ἥν τινα φορὰν εἶναι βούλονται τῶν τοὺς σφυγμοὺς
<span class="lb" data-page="8.735" data-line="8" id="l8.735.8"></span>ἀποτελούντων ὀργάνων. ἄνωθεν δέ τις ἀρξάμενος ἀπὸ
<span class="lb" data-page="8.735" data-line="9" id="l8.735.9"></span>τοῦ πρώτου γένους, εἰ τοῖς διαλεκτικοῖς ἕπεσθαι βούλοιτο,
<span class="lb" data-page="8.735" data-line="10" id="l8.735.10"></span>τὸν σφυγμὸν ἂν ὡρίσατο καρδίας καὶ ἀρτηριῶν ἐνέργειαν εἶναι
<span class="lb" data-page="8.735" data-line="11" id="l8.735.11"></span>κατὰ κίνησιν τὴν κατὰ φορὰν γινομένην ἐν τῷ διαστέλλεσθαι
<span class="lb" data-page="8.735" data-line="12" id="l8.735.12"></span>καὶ συστέλλεσθαι. τάχα δὲ ἀξιώσει τις τούτοις προσθεῖναι καὶ
<span class="lb" data-page="8.735" data-line="13" id="l8.735.13"></span>τὰς ἠρεμίας, ὥσπερ οὖν καὶ ἠξίωσαν ἔνιοι· τινὲς δ’ ἀφαιροῦσιν,
<span class="lb" data-page="8.735" data-line="14" id="l8.735.14"></span>ὡς κατὰ συμβεβηκὸς, οὐ πρώτως αὐτῶν γινομένων. ἀλλὰ πρὸς
<span class="lb" data-page="8.735" data-line="15" id="l8.735.15"></span>Ἀριστόξενον ἱκανὰ καὶ ταῦτα, διαλεκτικῶς μὲν ὁρίζεσθαι βουλόμενον,
<span class="lb" data-page="8.735" data-line="16" id="l8.735.16"></span>οὐ φυλάττοντα δὲ τοὺς διαλεκτικοὺς νόμους οὐδ’
<span class="lb" data-page="8.735" data-line="17" id="l8.735.17"></span>αὐτόν. ἀξιοῦσι γὰρ οἱ δεινοὶ περὶ τοὺς ὁρισμοὺς ἀπὸ τοῦ
<span class="lb" data-page="8.735" data-line="18" id="l8.735.18"></span>πρώτου γένους ἀρξαμένους ἡμᾶς, εἶτα διὰ τῶν μεταξὺ
<span class="lb" data-page="8.735" data-line="19" id="l8.735.19"></span>προϊόντας ποιεῖσθαι τὸν ὅλον ὅρον. ἔγραψα δ’ ἂν ἴσως τὸ
<span class="pb" data-page="8.736" id="p8.736"></span>
<span class="lb" data-page="8.736" data-line="1" id="l8.736.1"></span>παράδειγμα τοῦ τοιούτου τρόπου τῶν ὅρων, εἰ μὴ τὰ Πλάτωνος
<span class="lb" data-page="8.736" data-line="2" id="l8.736.2"></span>ἦν δύο βιβλία πᾶσι γνώριμα, καθ’ ἃ διδάσκει τε καὶ
<span class="lb" data-page="8.736" data-line="3" id="l8.736.3"></span>γυμνάζει τῇ διαιρετικῇ μεθόδῳ χρωμένους ποιεῖσθαι τοὺς
<span class="lb" data-page="8.736" data-line="4" id="l8.736.4"></span>ὁρισμούς. ἐπιγράφει δὲ τῷ βιβλίῳ τούτῳ, τῷ μὲν ἑτέρῳ Σοφιστὴς,
<span class="lb" data-page="8.736" data-line="5" id="l8.736.5"></span>τὸ δ’ ἑτέρῳ Πολιτικός.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg060.1st1K-grc1:2.1">
<span class="pb page1" data-page="8.823" id="p8.823"></span>
<span class="milestone ed1page page1" data-n="3.61" data-unit="ed1page" id="ed1page.3.61"></span>
<span class="milestone ed2page page1" data-n="8.120" data-unit="ed2page" id="ed2page.8.120"></span>
            <h2>ΓΑΛΗΝΟΥ ΠΕΡΙ ΔΙΑΓΝΩΣΕΩΣ
<br></br>ΣΦΥΓΜΩΝ ΛΟΓΟΣ Β.
</h2>
            <p>
<span class="lb" data-page="8.823" data-line="1" id="l8.823.1"></span>Ὅπως μὲν οὖν χρὴ τὰ μέρη τοῦ σφυγμοῦ
<span class="lb" data-page="8.823" data-line="2" id="l8.823.2"></span>διαγινώσκειν ἐν τῷ πρὸ τοῦδε λόγῳ δεδήλωται· ὡς δ’ ἄν τις
<span class="lb" data-page="8.823" data-line="3" id="l8.823.3"></span>καὶ τὰ τοῖς μέρεσιν αὐτοῖς ὑπάρχοντα γνωρίζειν ἱκανὸς εἴη,
<span class="lb" data-page="8.823" data-line="4" id="l8.823.4"></span>νῦν ἐροῦμεν, ἀπὸ τοῦ τῆς διαστολῆς ἀρξάμενοι λόγου. καὶ
<span class="lb" data-page="8.823" data-line="5" id="l8.823.5"></span>γὰρ κυριώτατον τοῦτο τῶν τοῦ σφυγμοῦ μερῶν καὶ πλείστην
<span class="lb" data-page="8.823" data-line="6" id="l8.823.6"></span>μὲν ἔχον τὴν ποικιλίαν τῆς διαγνώσεως, πλείστην δὲ τῆς δι’
<span class="lb" data-page="8.823" data-line="7" id="l8.823.7"></span>ἑαυτοῦ προγνώσεως τὴν χρείαν. ὄντων δὲ πλειόνων τῶν ὑπαρχόντων
<span class="lb" data-page="8.823" data-line="8" id="l8.823.8"></span>ταῖς διαστολαῖς, κυριώτατον ἁπάντων καὶ κατὰ τὸν
<span class="pb" data-page="8.824" id="p8.824"></span>
<span class="lb" data-page="8.824" data-line="1" id="l8.824.1"></span>τῆς οὐσίας τῶν σφυγμῶν μάλιστα λόγον ἡ κίνησίς ἐστιν.
<span class="lb" data-page="8.824" data-line="2" id="l8.824.2"></span>ἁπάσῃ δὲ κινήσει χρόνος τέ τις ἐν ᾧ γίνεται συμβέβηκε καὶ
<span class="lb" data-page="8.824" data-line="3" id="l8.824.3"></span>τάχος, ἢ βραδύτης, ἢ ὁμαλότης, ἢ ἀνωμαλία, καὶ πρὸς
<span class="lb" data-page="8.824" data-line="4" id="l8.824.4"></span>τούτοις ἔτι διάστημα καθ’ οὗ φέρεται. περὶ τούτων οὖν
<span class="lb" data-page="8.824" data-line="5" id="l8.824.5"></span>πρῶτον λεγέσθω. καὶ γὰρ οὐδὲ δοκεῖ τοῖς πλείστοις τῶν ἰατρῶν
<span class="lb" data-page="8.824" data-line="6" id="l8.824.6"></span>ἑτέρα μὲν ἡ τοῦ χρόνου τῆς κινήσεως εἶναι διάγνωσις,
<span class="lb" data-page="8.824" data-line="7" id="l8.824.7"></span>ἑτέρα δ’ ἡ τοῦ τάχους τε καὶ τῆς βραδύτητος. εἰ γὰρ γνωσθείη
<span class="lb" data-page="8.824" data-line="8" id="l8.824.8"></span>πόσος τίς ἐστιν ὁ χρόνος, εὐθὺς καὶ πότερα ὠκέως, ἢ
<span class="lb" data-page="8.824" data-line="9" id="l8.824.9"></span>βραδέως, ἢ συμμέτρως κεκίνηται, δῆλον ὑπάρχειν φασίν.
<span class="lb" data-page="8.824" data-line="10" id="l8.824.10"></span>ἐμοὶ δ’ ἑτέρα μὲν ἡ τοῦ χρόνου φαίνεται διάγνωσις, ἄλλη
<span class="lb" data-page="8.824" data-line="11" id="l8.824.11"></span>δὲ ἡ κατὰ βραδύτητα καὶ τάχος. οὐ γὰρ εἰ βραχύτερος ὁ τῆς
<span class="lb" data-page="8.824" data-line="12" id="l8.824.12"></span>κινήσεως εἴη χρόνος, ἤδη καὶ τὸν σφυγμὸν ὠκύτερον εἶναί
<span class="lb" data-page="8.824" data-line="13" id="l8.824.13"></span>φημι. τὴν δ’ ἀπάτην τοῖς οὕτως ὑπολαμβάνουσιν ἐκ τοῦ
<span class="lb" data-page="8.824" data-line="14" id="l8.824.14"></span>κατὰ τὸν ταχὺν καὶ βραδὺν σφυγμὸν ὅρου νομίζω γεγονέναι,
<span class="lb" data-page="8.824" data-line="15" id="l8.824.15"></span>ὃς, ἐὰν μὲν τοῦθ’ ὃ νοοῦσιν οὗτοι δηλοῖ, μοχθηρός ἐστιν,
<span class="lb" data-page="8.824" data-line="16" id="l8.824.16"></span>εἰ δ’ ὡς ἡμεῖς ἀκούομεν, ὁ μὲν ὅρος ὀρθὸς, οὗτοι δ’ οὐ
<span class="lb" data-page="8.824" data-line="17" id="l8.824.17"></span>συνιᾶσιν αὐτοῦ. λέγει μὲν γὰρ ὁ ὅρος, ταχὺν εἶναι σφυγμὸν
<span class="lb" data-page="8.824" data-line="18" id="l8.824.18"></span>τὸν ἐν ὀλίγῳ χρόνῳ τὴν κίνησιν περιγράφοντα καὶ βραδὺν
<span class="lb" data-page="8.824" data-line="19" id="l8.824.19"></span>τὸν ἐν πολλῷ. τοῦ δ’ ὀλίγου καὶ τοῦ πολλοῦ πρὸς τὶ λεγομένων,
<span class="pb" data-page="8.825" id="p8.825"></span>
<span class="lb" data-page="8.825" data-line="1" id="l8.825.1"></span>οὗτοι μὲν οἴονται τοὺς τῶν σφυγμῶν χρόνους ἀλλήλοις
<span class="lb" data-page="8.825" data-line="2" id="l8.825.2"></span>παραβάλλεσθαι. <span class="milestone ed2page" data-n="8.122" data-unit="ed2page" id="ed2page.8.122"></span>τὸ δ’ ἀληθὲς οὐκ οὕτως ἔχει.
<span class="lb" data-page="8.825" data-line="3" id="l8.825.3"></span>πολλάκις γὰρ ἡ τοῦ μακρότερον τὸν χρόνον ἔχοντος σφυγμοῦ
<span class="lb" data-page="8.825" data-line="4" id="l8.825.4"></span>κίνησις ὠκυτέρα τῆς τὸν βραχύτερον ἐχούσης ἐστίν. καὶ
<span class="lb" data-page="8.825" data-line="5" id="l8.825.5"></span>τοῦτ’ εἰ μή τις ἀκριβῶς διαγνοίη, πολλὰ καὶ μεγάλα τῶν ἐκ
<span class="lb" data-page="8.825" data-line="6" id="l8.825.6"></span>τῆς διὰ σφυγμῶν προγνώσεως εὑρισκομένων ἀγνοήσει. τοῖς
<span class="lb" data-page="8.825" data-line="7" id="l8.825.7"></span>μὲν οὖν ἡμῶν πεπειραμένοις ἐπ’ αὐτῶν τῶν ἀῤῥώστων καὶ
<span class="lb" data-page="8.825" data-line="8" id="l8.825.8"></span>τόπους πεπονθότας πολλάκις εἰρηκότων, πρὶν γυμνῶσαι τὰ
<span class="lb" data-page="8.825" data-line="9" id="l8.825.9"></span>μέρη, καὶ τῶν ἐπιγινομένων τε καὶ προγεγονότων αἰτίων
<span class="lb" data-page="8.825" data-line="10" id="l8.825.10"></span>καὶ συμπτωμάτων ἕκαστον οἶδ’ ὅτι τῶν νῦν λεχθησομένων
<span class="lb" data-page="8.825" data-line="11" id="l8.825.11"></span>οὐδὲν ἄπιστον εἶναι δόξει. τὴν γὰρ ἀκριβεστάτην ἁπασῶν πίστεων
<span class="lb" data-page="8.825" data-line="12" id="l8.825.12"></span>ἐσχήκασιν οὗτοι διὰ τῆς τῶν προῤῥηθέντων ἀληθείας,
<span class="lb" data-page="8.825" data-line="13" id="l8.825.13"></span>τοῖς δ’ ἄλλοις ἄπιστος τήν γε πρώτην ὁ λόγος φαίνεται
<span class="lb" data-page="8.825" data-line="14" id="l8.825.14"></span>καὶ θρασὺς, εἰ τοσούτους τε καὶ τοιούτους ἰατροὺς σφάλλεσθαι
<span class="lb" data-page="8.825" data-line="15" id="l8.825.15"></span>λέγοιμεν ἐν ταῖς τοῦ τάχους τε καὶ τῆς βραδύτητος διαγνώσεσιν.
<span class="lb" data-page="8.825" data-line="16" id="l8.825.16"></span>εἰ δ’ ἀνάσχοιτό τις καὶ προσοῖτο τῶν νῦν λεγομένων
<span class="lb" data-page="8.825" data-line="17" id="l8.825.17"></span>ἐπακοῦσαι λόγων, οἶδ’ ὅτι κᾂν μὴ τελέως αὐτὸν πείσω
<span class="lb" data-page="8.825" data-line="18" id="l8.825.18"></span>πιστεύειν, ἀλλ’ ἀποστήσω τοῦ παντάπασιν ἀπιστεῖν τοῖς λεγομένοις.
<span class="pb" data-page="8.826" id="p8.826"></span>
<span class="lb" data-page="8.826" data-line="1" id="l8.826.1"></span>οὐ γὰρ οἷόν τε μεταπεῖσαι ῥᾳδίως περὶ τῶν ἐκ μακροῦ
<span class="lb" data-page="8.826" data-line="2" id="l8.826.2"></span>χρόνου παμπόλλοις ὡμολογημένων, καὶ μάλισθ’, ὅταν
<span class="lb" data-page="8.826" data-line="3" id="l8.826.3"></span>οὕτω παμπόλλης τε καὶ ἀκριβοῦς δέηται θεωρίας. καὶ εἰ τῇ
<span class="lb" data-page="8.826" data-line="4" id="l8.826.4"></span>θεωρίᾳ δέ τις αὐτῶν παρακολουθήσειεν,<span class="milestone ed1page" data-n="3.62" data-unit="ed1page" id="ed1page.3.62"></span> ἀλλ’ ἵνα καὶ τῇ
<span class="lb" data-page="8.826" data-line="5" id="l8.826.5"></span>πείρᾳ γε κρίνῃ, παμπόλλης γε δεῖται κατὰ τὴν ἁφὴν τριβῆς.
<span class="lb" data-page="8.826" data-line="6" id="l8.826.6"></span>ὁ γοῦν μυρμηκίζων καλούμενος σφυγμὸς, ἀκριβοῦς αἰσθήσεως
<span class="lb" data-page="8.826" data-line="7" id="l8.826.7"></span>δεόμενος εἰς διάγνωσιν, ὡς ἂν εἰς ἐσχάτην ἀμυδρότητά τε καὶ
<span class="lb" data-page="8.826" data-line="8" id="l8.826.8"></span>μικρότητα καταπεπτωκὼς, τὴν ἀρχὴν ὅλως ἐστὶ λανθάνων
<span class="lb" data-page="8.826" data-line="9" id="l8.826.9"></span>τοὺς ἀγυμνάστους τὴν ἁφήν. ὥστε πολλάκις ἀσφύκτους εἶναι
<span class="lb" data-page="8.826" data-line="10" id="l8.826.10"></span>λέγουσι τοὺς ἀνθρώπους ἐφ’ ὧν ὁ τοιοῦτος εὑρίσκεται σφυγμός.
<span class="lb" data-page="8.826" data-line="11" id="l8.826.11"></span>εἰ τοίνυν τοῖς ταχὺν εἰποῦσιν αὐτὸν ἀντιλέγοιμι, καὶ
<span class="lb" data-page="8.826" data-line="12" id="l8.826.12"></span>πόθεν ἐσφάλην δεικνύοιμι, τίς ἄν μοι κριτὴς γένοιτο; τοὺς
<span class="lb" data-page="8.826" data-line="13" id="l8.826.13"></span>γὰρ μηδ’ εἰ τὴν ἀρχὴν ὁ σφυγμὸς οὗτος ὑπάρχει τῷ νοσοῦντι
<span class="lb" data-page="8.826" data-line="14" id="l8.826.14"></span>διαγνῶναι δυναμένους πῶς ἂν ποῖός τίς ἐστι διδάξαιμι;
<span class="lb" data-page="8.826" data-line="15" id="l8.826.15"></span>ταῦτ’ ἄρα καὶ λέγειν ὀκνῶ περὶ τῆς τοιαύτης θεωρίας.
<span class="lb" data-page="8.826" data-line="16" id="l8.826.16"></span>ἀρκεῖ γὰρ ἐπὶ τῶν ἔργων δεικνύναι τὴν ὕπαρξιν αὐτῆς.
<span class="lb" data-page="8.826" data-line="17" id="l8.826.17"></span>ἐπεὶ δ’, ὅπερ ἐλέχθη καὶ καταρχὰς, οὐ πρὸς τοὺς πολλοὺς
<span class="lb" data-page="8.826" data-line="18" id="l8.826.18"></span>ταῦτα τὰ γράμματα σύγκειται, ἀλλὰ τὸν ἕνα τῶν μυρίων
<span class="pb" data-page="8.827" id="p8.827"></span>
<span class="lb" data-page="8.827" data-line="1" id="l8.827.1"></span>ἄξιον ἀναμένει, δι’ ἐκεῖνον γραπτέον τοὺς λόγους, οἳ μυριάκις
<span class="lb" data-page="8.827" data-line="2" id="l8.827.2"></span>πρότερον ὡς ἀδύνατοί τε καὶ ἀλαζόνες προπηλακισθήσονται,
<span class="lb" data-page="8.827" data-line="3" id="l8.827.3"></span>πρὶν εἰς τὸν ἄξιον ἀφικέσθαι. δέομαι γὰρ ἐγὼ νῦν ἀκροατοῦ
<span class="lb" data-page="8.827" data-line="4" id="l8.827.4"></span>τινὸς, οἷος ἦν Ἀρχιγένης, ἵν’ εἴπω πρὸς αὐτὸν οὑτωσί· τί δή
<span class="lb" data-page="8.827" data-line="5" id="l8.827.5"></span>ποτ’, ὦ γενναιότατε, ταῦτα γράφεις ἐν τῷ περὶ σφυγμῶν σου
<span class="lb" data-page="8.827" data-line="6" id="l8.827.6"></span>γράμματι, περὶ τοῦ μυρμηκίζοντος σφυγμοῦ διαλεγόμενος ὡδί
<span class="lb" data-page="8.827" data-line="7" id="l8.827.7"></span>πως κατὰ λέξιν; σύνθετος δέ μοι δοκεῖ εἶναι ἐκ μικρότητος,
<span class="lb" data-page="8.827" data-line="8" id="l8.827.8"></span>ἀμυδρότητος, πυκνότητος, ἀναγκαίως δὲ καὶ ταχύτητος. οὐ
<span class="lb" data-page="8.827" data-line="9" id="l8.827.9"></span>γὰρ οἶδα τί σοι βούλεται τὸ πάντων ἔσχατον εἰρημένον. ὥστε
<span class="lb" data-page="8.827" data-line="10" id="l8.827.10"></span>τά γε πρὸ τούτου συνίημί τε καὶ ἀποδέχομαι παντὸς μᾶλλον
<span class="lb" data-page="8.827" data-line="11" id="l8.827.11"></span>ἀληθῆ τε ὄντα καί σοι πρέποντα. τὸ δ’ ἀναγκαίως ἐζεῦχθαι
<span class="lb" data-page="8.827" data-line="12" id="l8.827.12"></span>ταχύτητα τῷ μυρμηκίζοντι πῶς εἴρηται ζητῶ. πλέον γάρ ἐστι
<span class="lb" data-page="8.827" data-line="13" id="l8.827.13"></span>τοῦ ψιλῶς ῥηθέντος ἂν, χωρὶς τοῦ προσκεῖσθαι τὸ ἀναγκαίως.
<span class="lb" data-page="8.827" data-line="14" id="l8.827.14"></span>καὶ ἦν μὲν ἂν καὶ τοῦτο ψεῦδος. ἀλλ’ ἄνευ προσθήκης εἰρημένον
<span class="lb" data-page="8.827" data-line="15" id="l8.827.15"></span>ἐν μόνῃ τῇ τῆς ἁφῆς ἁμαρτίᾳ ἐφαίνετ’ ἂν ἔχειν τὴν
<span class="lb" data-page="8.827" data-line="16" id="l8.827.16"></span>ἀπάτην, τὸ δ’ ἀναγκαίως προσκείμενον λογικήν τιν’ ὑπόληψιν
<span class="lb" data-page="8.827" data-line="17" id="l8.827.17"></span>ἐμφαίνει. τίς οὖν ἐστιν αὕτη μαθεῖν ἐδεόμην. ἐγὼ μὲν
<span class="lb" data-page="8.827" data-line="18" id="l8.827.18"></span>γὰρ οὐδὲ μίαν ἀνάγκην ὁρῶ, δι’ ἣν ἄῤῥωστόν τε καὶ πυκνὴν ﻿
<span class="pb" data-page="8.828" id="p8.828"></span>
<span class="lb" data-page="8.828" data-line="1" id="l8.828.1"></span>καὶ μικρὰν κίνησιν εὐθὺς καὶ ταχεῖαν εἶναι νομιῶ. οὐδὲ γὰρ
<span class="lb" data-page="8.828" data-line="2" id="l8.828.2"></span>αὐτὸς ὁ μύρμηξ, ᾧ παρώνυμος ὁ σφυγμὸς, τῶν ὠκέως κινουμένων
<span class="lb" data-page="8.828" data-line="3" id="l8.828.3"></span>ἐστὶν, ἀλλὰ βραχείας μὲν αὐτοῦ καὶ ἀμυδρὰς καὶ
<span class="lb" data-page="8.828" data-line="4" id="l8.828.4"></span>πυκνὰς τὰς κινήσεις ὁρῶμεν, ὠκείας δὲ οὐδαμῶς. <span class="milestone ed2page" data-n="8.123" data-unit="ed2page" id="ed2page.8.123"></span>τίνι
<span class="lb" data-page="8.828" data-line="5" id="l8.828.5"></span>γὰρ τούτων ἐξ ἀνάγκης ὠκύτης ἕπεται; πότερον τῇ ἀμυδρότητι;
<span class="lb" data-page="8.828" data-line="6" id="l8.828.6"></span>ἀλλὰ θαυμάζοιμ’ ἂν, εἴ τις τῶν ἄλλων ἁπάντων ἐπίσης
<span class="lb" data-page="8.828" data-line="7" id="l8.828.7"></span>ἐχόντων, διὰ τὴν ἀῤῥωστίαν τῆς δυνάμεως ὠκέως κινήσεται,
<span class="lb" data-page="8.828" data-line="8" id="l8.828.8"></span>τοὐναντίον γὰρ ἅπαν ἐπὶ τοῖς ἄλλοις ὡσαύτως ἔχουσιν
<span class="lb" data-page="8.828" data-line="9" id="l8.828.9"></span>ἡ ῥώμη τῆς δυνάμεως προσιοῦσα ταχεῖαν τὴν κίνησιν ἐργάζεται,
<span class="lb" data-page="8.828" data-line="10" id="l8.828.10"></span>ὡς κᾀν τοῖς περὶ σφυγμῶν αἰτίοις ἀποδείκνυμεν. ἀλλ’
<span class="lb" data-page="8.828" data-line="11" id="l8.828.11"></span>οὐδ’ ἡ πυκνότης αἰτία τοῦ τάχους. τίς γὰρ ἀνάγκη τὸν πυκνῶς
<span class="lb" data-page="8.828" data-line="12" id="l8.828.12"></span>Ἀθήνηθεν εἰς τὸν Πειραιᾶ πορευόμενον εὐθὺς καὶ τρέχειν;
<span class="lb" data-page="8.828" data-line="13" id="l8.828.13"></span>ἄλλαι μὲν γὰρ αἰτίαι τοῦ πυκνῶς τι πράττειν, ἄλλαι
<span class="lb" data-page="8.828" data-line="14" id="l8.828.14"></span>δὲ τοῦ ταχέως. ἀλλ’ ἴσως διὰ τὴν μικρότητά φησιν ἐξ ἀνάγκης
<span class="lb" data-page="8.828" data-line="15" id="l8.828.15"></span>εἶναι τὸν μυρμηκίζοντα σφυγμὸν ταχύν. τί γὰρ ἄλλο τις
<span class="lb" data-page="8.828" data-line="16" id="l8.828.16"></span>ἐπινοήσει; εὔλογον μὲν οὖν τό γε τοιοῦτον, εἰ δὲ καὶ ἀληθὲς
<span class="lb" data-page="8.828" data-line="17" id="l8.828.17"></span>ἤδη σκοποῦμεν. ἀναγκαῖον μὲν γάρ ἐστι τὴν ἀρτηρίαν κατὰ
<span class="lb" data-page="8.828" data-line="18" id="l8.828.18"></span>βραχυτάτης διαστάσεως φερομένην ἐλάττονα χρόνον ἀναλοῦν
<span class="pb" data-page="8.829" id="p8.829"></span>
<span class="lb" data-page="8.829" data-line="1" id="l8.829.1"></span>ἤπερ ὅτε κατὰ μεγίστης ἐφέρετο, οὐ μὴν ἥτις ἐν ὀλίγῳ χρόνῳ
<span class="lb" data-page="8.829" data-line="2" id="l8.829.2"></span>περιγράφεται κίνησις, ἀναγκαῖόν ἐστι ταύτην ὠκεῖαν εἶναι.
<span class="lb" data-page="8.829" data-line="3" id="l8.829.3"></span>τὴν οὖν ἐν πολλῷ χρόνῳ γινομένην ὠκεῖαν εἶναι λέγεις; ἴσως
<span class="lb" data-page="8.829" data-line="4" id="l8.829.4"></span>ἄν τις ἐπανέροιτο. ἐγὼ δ’ οὐ ταύτην φημί. καθόλου γὰρ
<span class="lb" data-page="8.829" data-line="5" id="l8.829.5"></span>οὐκ ἀξιῶ τοῦ χρόνου τὸ ποσὸν ἐπισκοπεῖσθαι μόνον, ἀλλὰ
<span class="lb" data-page="8.829" data-line="6" id="l8.829.6"></span>καὶ τῆς διαστάσεως. ὅταν οὖν ἐθέλῃς πυθέσθαι μου τὴν ἐν
<span class="lb" data-page="8.829" data-line="7" id="l8.829.7"></span>ὀλίγῳ χρόνῳ γινομένην κίνησιν, ὁποίαν τινὰ εἶναί φημι, πρόσθες
<span class="lb" data-page="8.829" data-line="8" id="l8.829.8"></span>εὐθέως τὸ ποσὸν τῆς διαστάσεως, ἵν’ ἀποκρίνω καί σοι.
<span class="lb" data-page="8.829" data-line="9" id="l8.829.9"></span>εἰ δὲ μὴ, ἀλλ’ ἐγὼ προσθήσω καὶ διωρισμένως ἐρῶ, τὰς ἐν
<span class="lb" data-page="8.829" data-line="10" id="l8.829.10"></span>ἐλάττονι χρόνῳ γινομένας κινήσεις οὐκ ἐξ ἅπαντος εἶναι τῶν
<span class="lb" data-page="8.829" data-line="11" id="l8.829.11"></span>ἐν πλέονι συντελουμένων ὠκυτέρας. ἀλλ’ εἰ μὲν ὁ αὐτὸς
<span class="lb" data-page="8.829" data-line="12" id="l8.829.12"></span>ὑπάρχει λόγος τῷ τε χρόνῳ πρὸς τὸν χρόνον καὶ τῇ διαστάσει
<span class="lb" data-page="8.829" data-line="13" id="l8.829.13"></span>πρὸς τὴν διάστασιν, ἰσοδρομοῦσιν· εἰ δ’ ἤτοι τοῦ χρόνου
<span class="lb" data-page="8.829" data-line="14" id="l8.829.14"></span>πρὸς τὸν χρόνον, ἢ τῆς διαστάσεως πρὸς τὴν διάστασιν
<span class="lb" data-page="8.829" data-line="15" id="l8.829.15"></span>ὁ λόγος μείζων γένοιτο, τὴν μὲν ὠκυτέραν οὕτως, τὴν δὲ
<span class="lb" data-page="8.829" data-line="16" id="l8.829.16"></span>βραδυτέραν ἔσεσθαί φημι κίνησιν. ἐμοὶ μὲν εἴρηται τὸ πᾶν·
<span class="lb" data-page="8.829" data-line="17" id="l8.829.17"></span>σὺ δ’ εἰ μὲν ἐνόησας, ἔχοι τάχ’ ἂν ἤδη τὴν προσήκουσαν ὁ
<span class="lb" data-page="8.829" data-line="18" id="l8.829.18"></span>λόγος τελευτήν· εἰ δ’ οὐκ ἐνόησας, ἐξηγήσομαί σοι διὰ
<span class="pb" data-page="8.830" id="p8.830"></span>
<span class="lb" data-page="8.830" data-line="1" id="l8.830.1"></span>μακροτέρων τὸ ταχέως εἰρημένον. ὅσαι μὲν ἐν ἴσοις χρόνοις
<span class="lb" data-page="8.830" data-line="2" id="l8.830.2"></span>ἵσα μήκη διέρχονται, κινήσεις ταύτας ἰσοχρόνους τε καὶ ἰσοδρόμους
<span class="lb" data-page="8.830" data-line="3" id="l8.830.3"></span>ὀνομάζομεν· ὅσαι δ’ ἐν ἴσῳ μὲν χρόνῳ, μείζονα δ’
<span class="lb" data-page="8.830" data-line="4" id="l8.830.4"></span>ἀνύουσι διαστήματα, ταύτας ὠκυτέρας. ὁμοίως δὲ καὶ ὅσαι
<span class="lb" data-page="8.830" data-line="5" id="l8.830.5"></span>διάστημα μὲν ἴσον, ἐλάττονι δὲ χρόνῳ. παραδείγματος δ’
<span class="lb" data-page="8.830" data-line="6" id="l8.830.6"></span>ἕνεκα δύο τινὲς ἄνθρωποι σταδίους πεντήκοντα διερχέσθωσαν
<span class="lb" data-page="8.830" data-line="7" id="l8.830.7"></span>ὥρᾳ μιᾷ, ἰσοδρόμους ἂν εἴποις τοὺς τοιούτους· εἰ δ’ ὁ μὲν
<span class="lb" data-page="8.830" data-line="8" id="l8.830.8"></span>ἕτερος ὥρᾳ μιᾷ διανύσειεν, ὁ δ’ ἕτερος τριάκοντα, δῆλον ὡς
<span class="lb" data-page="8.830" data-line="9" id="l8.830.9"></span>θᾶττον ἂν εἴη κινούμενος ὁ πρότερος ὁ τὴν μείζονα διάστασιν
<span class="lb" data-page="8.830" data-line="10" id="l8.830.10"></span>ἐν ἴσῳ χρόνῳ διελθών. εἰ δὲ τοὺς πεντήκοντα σταδίους
<span class="lb" data-page="8.830" data-line="11" id="l8.830.11"></span>ὁ μὲν ὥρᾳ μιᾷ, ὁ δὲ τρισὶν εἰ οὕτως ἔτυχε διέλθοι, δῆλον
<span class="lb" data-page="8.830" data-line="12" id="l8.830.12"></span>ὡς ὁ πρότερος ὠκύτερος, εἴ γε τὸ ἴσον διάστημα θᾶττον
<span class="lb" data-page="8.830" data-line="13" id="l8.830.13"></span>ἤνυσεν. ἐν μὲν δὴ τούτοις οὐδὲν ἀσαφές. ἴσως δ’ ἐν τοῖς
<span class="lb" data-page="8.830" data-line="14" id="l8.830.14"></span>ἐφεξῆς, ἄν γε μὴ προσέχωσι τὸν νοῦν· προσέχουσι δὲ κᾀκεῖνα
<span class="lb" data-page="8.830" data-line="15" id="l8.830.15"></span>παραπλησίως τούτοις ἔσται σαφῆ. ποιήσωμεν γὰρ δυοῖν
<span class="lb" data-page="8.830" data-line="16" id="l8.830.16"></span>τινων κινήσεων τὴν μὲν ἐν ὥρᾳ μιᾷ πεντήκοντα, τὴν δ’
<span class="lb" data-page="8.830" data-line="17" id="l8.830.17"></span>ἐν τρισὶν ἑκατὸν πεντήκοντα διανύουσαν σταδίους. ἆρα οὖν
<span class="lb" data-page="8.830" data-line="18" id="l8.830.18"></span>καὶ ταύτας ἂν εἴποιμεν ἰσοδρόμους; πάνυ μὲν οὖν. εἰ
<span class="lb" data-page="8.830" data-line="19" id="l8.830.19"></span>γὰρ ἡ τοὺς πεντήκοντα κινηθεῖσα σταδίους ἐν ὥρᾳ μιᾷ
<span class="pb" data-page="8.831" id="p8.831"></span>
<span class="lb" data-page="8.831" data-line="1" id="l8.831.1"></span>ταῖς τρισὶν ἔτυχε κινουμένη, πάντως ἄν που καὶ αὕτη πρὸς
<span class="lb" data-page="8.831" data-line="2" id="l8.831.2"></span>τοὺς πεντήκοντα τοὺς ἑκατὸν ἐκινήθη. καὶ εἰ τούτους ἐν
<span class="lb" data-page="8.831" data-line="3" id="l8.831.3"></span>τρισὶν ὥραις κινουμένη μιᾷ μόνον ὥρᾳ κινηθεῖσα ἔτυχε, πάντως
<span class="lb" data-page="8.831" data-line="4" id="l8.831.4"></span>ἂν καὶ ἥδε τοὺς πεντήκοντα μόνους ἐκινήθη. ὥστ’ εἶεν
<span class="lb" data-page="8.831" data-line="5" id="l8.831.5"></span>ἂν ἰσόδρομοι αἱ ἐν ἴσοις χρόνοις ἴσα διαστήματα περαίνουσαι.
<span class="lb" data-page="8.831" data-line="6" id="l8.831.6"></span>προσέχειν οὖν δεῖ τοῖς τε τῶν διαστάσεων μήκεσι καὶ τοῖς
<span class="lb" data-page="8.831" data-line="7" id="l8.831.7"></span>τῶν χρόνων, ἵν’ εἰ μὲν ὃν ἔχει λόγον ἡ διάστασις πρὸς
<span class="lb" data-page="8.831" data-line="8" id="l8.831.8"></span>τὴν διάστασιν, τὸν αὐτὸν ὁ χρόνος ἔχοι πρὸς τὸν χρόνον,
<span class="lb" data-page="8.831" data-line="9" id="l8.831.9"></span>ἰσοδρόμους εἶναι λέγωμεν τὰς κινήσεις. <span class="milestone ed2page" data-n="8.124" data-unit="ed2page" id="ed2page.8.124"></span>εἰ δ’
<span class="lb" data-page="8.831" data-line="10" id="l8.831.10"></span>ἤτοι μεῖζον ἔχοι τὸ διάστημα πρὸς τὸ διάστημα ἤπερ
<span class="lb" data-page="8.831" data-line="11" id="l8.831.11"></span>ὁ χρόνος πρὸς τὸν χρόνον, ἢ ὁ χρόνος πρὸς τὸν χρόνον
<span class="lb" data-page="8.831" data-line="12" id="l8.831.12"></span>ἤπερ ἡ διάστασις πρὸς τὴν διάστασιν, μηκέτι ἰσοδρόμους
<span class="lb" data-page="8.831" data-line="13" id="l8.831.13"></span>αὐτὰς εἶναι νομίζωμεν. ἔστω γὰρ ἡ μὲν διάστασις τῆς διαστάσεως
<span class="lb" data-page="8.831" data-line="14" id="l8.831.14"></span>τετραπλάσιος, ὁ δὲ χρόνος τοῦ χρόνου διπλάσιος·
<span class="lb" data-page="8.831" data-line="15" id="l8.831.15"></span>δῆλον ὡς μείζονα λόγον ἡ διάστασις ἕξει πρὸς τὴν
<span class="lb" data-page="8.831" data-line="16" id="l8.831.16"></span>διάστασιν ἤπερ χρόνος πρὸς τὸν χρόνον, καὶ οὕτως γένοιτ’
<span class="lb" data-page="8.831" data-line="17" id="l8.831.17"></span>ἂν ἡ ἑτέρα τῶν κινήσεων ὠκυτέρα. φέρε γὰρ εἶναι τῆς μὲν
<span class="lb" data-page="8.831" data-line="18" id="l8.831.18"></span>τὴν διάστασιν τετρακοσίων πηχέων, τῆς δὲ ἑκατὸν, τὸν δὲ χρόνον
<span class="pb" data-page="8.832" id="p8.832"></span>
<span class="lb" data-page="8.832" data-line="1" id="l8.832.1"></span>τῆς προτέρας μὲν δυοῖν, τῆς δ’ ἑτέρας μιᾶς ὥρας, εἰ τοίνυν
<span class="lb" data-page="8.832" data-line="2" id="l8.832.2"></span>ἡ μὲν ἑτέρα τῶν κινήσεων ἐν δυοῖν ὥραις τετρακοσίους διῆλθε
<span class="lb" data-page="8.832" data-line="3" id="l8.832.3"></span>πήχεις, ἡ δ’ ἑτέρα ἐν μιᾷ τοὺς ἑκατὸν, δῆλον ὡς, ἐὰν μὲν τὴν
<span class="lb" data-page="8.832" data-line="4" id="l8.832.4"></span>προτέραν τοὺς ἑκατὸν μόνους κινουμένην νοήσωμεν, ἐν ὥρας
<span class="lb" data-page="8.832" data-line="5" id="l8.832.5"></span>ἡμίσει μέρει κινηθήσεται. καὶ οὕτως ὠκυτέρα τῆς δευτέρας
<span class="lb" data-page="8.832" data-line="6" id="l8.832.6"></span>γενήσεται, τὴν ἴσην διάστασιν ἐν ἐλάττονι χρόνῳ κινηθεῖσα.
<span class="lb" data-page="8.832" data-line="7" id="l8.832.7"></span>ἐὰν δὲ τὴν δευτέραν τοὺς τετρακοσίους νοήσωμεν κινουμένην,
<span class="lb" data-page="8.832" data-line="8" id="l8.832.8"></span>τεττάρων ὡρῶν αὕτη δεήσει, καὶ <span class="milestone ed1page" data-n="3.63" data-unit="ed1page" id="ed1page.3.63"></span>οὕτως ἔσται βραδυτέρα
<span class="lb" data-page="8.832" data-line="9" id="l8.832.9"></span>τῆς προτέρας, εἴ γε τὸ ἴσον διάστημα πλέονι χρόνῳ κινήσεται.
<span class="lb" data-page="8.832" data-line="10" id="l8.832.10"></span>φανερὸν οὖν ὡς, ὅταν ἡ διάστασις τῇ διαστάσει παραβαλλομένη
<span class="lb" data-page="8.832" data-line="11" id="l8.832.11"></span>μείζονα λόγον ἔχῃ, τῷ χρόνῳ τοῦ χρόνου παραμετρουμένου
<span class="lb" data-page="8.832" data-line="12" id="l8.832.12"></span>τὴν τοιαύτην κίνησιν ὠκυτέραν ἀναγκαῖον ὑπάρχειν·
<span class="lb" data-page="8.832" data-line="13" id="l8.832.13"></span>εἰ δ’ ἔμπαλιν ἡ τῆς προτέρας κινήσεως διάστασις πρὸς τὴν
<span class="lb" data-page="8.832" data-line="14" id="l8.832.14"></span>τῆς δευτέρας ἐλάττονα λόγον εἶχεν ἤπερ ὁ χρόνος πρὸς τὸν
<span class="lb" data-page="8.832" data-line="15" id="l8.832.15"></span>χρόνον, ἀναγκαῖον ἂν ἦν τὴν προτέραν εἶναι βραδυτέραν.
<span class="lb" data-page="8.832" data-line="16" id="l8.832.16"></span>εἰρήσεται δὲ καὶ αὐτοῦ τούτου παράδειγμα. νόησον γὰρ μοι
<span class="lb" data-page="8.832" data-line="17" id="l8.832.17"></span>τῆς προτέρας κινήσεως τὸ μὲν διάστημα τοῦ τῆς δευτέρας
<span class="lb" data-page="8.832" data-line="18" id="l8.832.18"></span>διαστήματος εἶναι διπλάσιον, τὸν δὲ χρόνον τοῦ χρόνου ﻿
<span class="pb" data-page="8.833" id="p8.833"></span>
<span class="lb" data-page="8.833" data-line="1" id="l8.833.1"></span>τετραπλάσιον, ὥστ’ εἰ τύχοι τὴν μὲν προτέραν τέτταρας πήχεις
<span class="lb" data-page="8.833" data-line="2" id="l8.833.2"></span>τέτταρσιν ὥραις κινεῖσθαι, τὴν λοιπὴν δὲ δύο πήχεις
<span class="lb" data-page="8.833" data-line="3" id="l8.833.3"></span>ὥρᾳ μιᾷ, δῆλον ὡς, ἐὰν τὴν προτέραν τοὺς δύο μόνους πήχεις
<span class="lb" data-page="8.833" data-line="4" id="l8.833.4"></span>νοήσωμεν κινουμένην, δυοῖν ὥραιν κινήσετ’ ἂν, καὶ οὕτως
<span class="lb" data-page="8.833" data-line="5" id="l8.833.5"></span>ἔσται τῆς δευτέρας τῆς τοὺς αὐτοὺς δύο πήχεις ὥρᾳ μιᾷ
<span class="lb" data-page="8.833" data-line="6" id="l8.833.6"></span>κινουμένης βραδυτέρα. ἄν θ’ ἡ δευτέρα τοὺς τέτταρας πήχεις
<span class="lb" data-page="8.833" data-line="7" id="l8.833.7"></span>κινηθῇ, δυοῖν ὥραιν κινηθήσεται, καὶ οὕτως ἔσται τῆς
<span class="lb" data-page="8.833" data-line="8" id="l8.833.8"></span>τοὺς τέσσαρας τέσσαρσι κινουμένης ὠκυτέρα. τὸ γὰρ ἴσον
<span class="lb" data-page="8.833" data-line="9" id="l8.833.9"></span>διάστημα θᾶττον ἀνύσει. τούτου τοίνυν ὑποκειμένου, δύο
<span class="lb" data-page="8.833" data-line="10" id="l8.833.10"></span>τινὰς ἐννοήσωμεν ἤδη σφυγμοὺς ἀνίσους τῆς εἰς ὕψος ἀνόδου.
<span class="lb" data-page="8.833" data-line="11" id="l8.833.11"></span>ταύτης γὰρ μάλιστα τῆς διαστάσεως εἰς τὸν λόγον δεόμεθα,
<span class="lb" data-page="8.833" data-line="12" id="l8.833.12"></span>καὶ ποιήσωμεν εἰ βούλει παραδείγματος ἕνεκα τὸ μὲν βάθος
<span class="lb" data-page="8.833" data-line="13" id="l8.833.13"></span>τοῦ βάθους δεκαπλάσιον, τὸν δὲ χρόνον τοῦ χρόνου διπλάσιον·
<span class="lb" data-page="8.833" data-line="14" id="l8.833.14"></span>ἆρ’ οὐ φανερῶς ἡμῖν, εἴ τι μεμνήμεθα τῶν προειρημένων,
<span class="lb" data-page="8.833" data-line="15" id="l8.833.15"></span>ὁ σφυγμὸς ὁ δεκαπλάσιον ἔχων τὸ ὕψος ὠκύτερος
<span class="lb" data-page="8.833" data-line="16" id="l8.833.16"></span>ἔσται πολὺ θατέρου; εἰ γὰρ τὴν αὐτὴν κίνησιν διαφυλάττων
<span class="lb" data-page="8.833" data-line="17" id="l8.833.17"></span>ὁ ταπεινὸς δεκάκις αὐξηθείη κατὰ τὴν τοῦ βάθους διάστασιν,
<span class="lb" data-page="8.833" data-line="18" id="l8.833.18"></span>ὁμοίως μὲν ὑψηλὸς γενήσεται θατέρῳ, χρόνῳ δὲ πολλῷ πλέονι
<span class="lb" data-page="8.833" data-line="19" id="l8.833.19"></span>ἢ κατ’ ἐκεῖνον. εὑρέθη τοίνυν ταπεινός τις σφυγμὸς βραχυχρόνιος
<span class="lb" data-page="8.833" data-line="20" id="l8.833.20"></span>ὑψηλοῦ πολυχρονίου βραδύτερος, καὶ τοῦτ’ ἦν τὸ
<span class="pb" data-page="8.834" id="p8.834"></span>
<span class="lb" data-page="8.834" data-line="1" id="l8.834.1"></span>λεγόμενον ἐξ ἀρχῆς, ὡς ἑτέρα μὲν ἡ τοῦ χρόνου τῆς κινήσεως,
<span class="lb" data-page="8.834" data-line="2" id="l8.834.2"></span>ἑτέρα δ’ ἡ τοῦ χρόνου τοῦ τάχους ἐστὶ διάγνωσις. ἀλλ’ ἴσως
<span class="lb" data-page="8.834" data-line="3" id="l8.834.3"></span>μέχρι μὲν λόγου ἐπινοεῖται ταῦτα, ταῖς δ’ ἀληθείαις οὐ φαίνεται.
<span class="lb" data-page="8.834" data-line="4" id="l8.834.4"></span>καὶ μὴν εἰ παραβάλλοις ἀκμάζοντος ὑγιαίνοντος σφυγμὸν
<span class="lb" data-page="8.834" data-line="5" id="l8.834.5"></span>παιδὸς σφυγμῷ μυρμηκίζοντι, δεκαπλασίαν τὴν εἰς ὕψος
<span class="lb" data-page="8.834" data-line="6" id="l8.834.6"></span>εὑρήσεις ἄνοδον. εἰ δέ γε τὸν αὐτὸν τοῦτον ἀκμάζοντα διαθερμῄνας
<span class="lb" data-page="8.834" data-line="7" id="l8.834.7"></span>μετρίως, ἢ λουτροῖς, ἢ τρίψεσιν, ἢ γυμνασίοις εἰς
<span class="lb" data-page="8.834" data-line="8" id="l8.834.8"></span>θυμόν τινα καὶ ἀγανάκτησιν ἐμβάλλοις, οὐ δεκαπλάσιον, ἀλλὰ
<span class="lb" data-page="8.834" data-line="9" id="l8.834.9"></span>πέντε καὶ δεκαπλάσιον εὑρήσεις αὐτοῦ τὸ ὕψος τῆς κατὰ τὸν
<span class="lb" data-page="8.834" data-line="10" id="l8.834.10"></span>ἐν τῷ παιδὶ μυρμηκίζοντα σφυγμὸν ταπεινῆς διαστάσεως. ἀλλ’
<span class="lb" data-page="8.834" data-line="11" id="l8.834.11"></span>ὁ μὲν ἐν τῷ παιδὶ μυρμηκίζων ὑπὸ τῆς ἡλικίας ἐπιβοηθεῖται
<span class="lb" data-page="8.834" data-line="12" id="l8.834.12"></span>πρὸς τὸ μὴ παντελῶς βραδὺς εἶναι, τὸν δ’ ἐν τῷ γέροντι
<span class="lb" data-page="8.834" data-line="13" id="l8.834.13"></span>μυρμηκίζοντα τίς ἂν εἰδὼς ἅπτεσθαι σφυγμοῦ <span class="milestone ed2page" data-n="8.125" data-unit="ed2page" id="ed2page.8.125"></span>ταχὺν
<span class="lb" data-page="8.834" data-line="14" id="l8.834.14"></span>εἶναι λέγοι οὐ μᾶλλον ἢ τὸν σκωληκίζοντα; τούτου μέν γε
<span class="lb" data-page="8.834" data-line="15" id="l8.834.15"></span>βραδύτερος οὐκ οἶδ’ εἴ τις ἄλλος ἐναργῶς φαίνεται σφυγμός.
<span class="lb" data-page="8.834" data-line="16" id="l8.834.16"></span>ὁ μὲν γὰρ μυρμηκίζων διὰ βραχύτητα τὴν ἐναργῆ διάγνωσιν
<span class="lb" data-page="8.834" data-line="17" id="l8.834.17"></span>ἐκπέφευγε, ὁ δὲ σκωληκίζων οὐδ’ ἀσαφῶς ἐστι βραδὺς,
<span class="lb" data-page="8.834" data-line="18" id="l8.834.18"></span>ἀλλ’ εἴπερ τις ἄλλος ἱκανῶς σαφής. τί δή ποτ’ οὖν καὶ τοῦτον
<span class="lb" data-page="8.834" data-line="19" id="l8.834.19"></span>ἐν τοῖς ταχέσιν οἱ πλεῖστοι καταριθμοῦνται, εἰ μή τι
<span class="pb" data-page="8.835" id="p8.835"></span>
<span class="lb" data-page="8.835" data-line="1" id="l8.835.1"></span>πρὸς τὸν μυρμηκίζοντα διασώζειν ὁμολογίαν βουληθέντες ὡς
<span class="lb" data-page="8.835" data-line="2" id="l8.835.2"></span>ὑπὲρ ἀναισθήτων ἑαυτῶν ἀποφαίνονται; μεταπιπτόντων γὰρ
<span class="lb" data-page="8.835" data-line="3" id="l8.835.3"></span>εἰς ἀλλήλους τῶν σφυγμῶν τούτων ῥᾳδίως καὶ τῆς μὲν τοῦ
<span class="lb" data-page="8.835" data-line="4" id="l8.835.4"></span>σκωληκίζοντος ῥᾳδίως ἐσχάτης καταπτώσεως τὸν μυρμηκίζοντα
<span class="lb" data-page="8.835" data-line="5" id="l8.835.5"></span>γεννώσης, τῆς δὲ τοῦ μυρμηκίζοντος πρώτης αὐξήσεως τὸν
<span class="lb" data-page="8.835" data-line="6" id="l8.835.6"></span>σκωληκίζοντα, φανερῶς ἄτοπον αὐτοῖς ἐδόκει ταχὺν μὲν εἰπεῖν
<span class="lb" data-page="8.835" data-line="7" id="l8.835.7"></span>τὸν ἕτερον αὐτῶν, βραδὺν δὲ τὸν ἕτερον. ἐπεὶ τοίνυν
<span class="lb" data-page="8.835" data-line="8" id="l8.835.8"></span>ἐτύγχανον οὐκ ὀρθῶς ταχὺν εἰρηκότες τὸν μυρμηκίζοντα, διὰ
<span class="lb" data-page="8.835" data-line="9" id="l8.835.9"></span>τοῦτ’ ἐξ ἀκολουθίας ὑπέμειναν οὕτω ψευδῶς τε καὶ φανερῶς
<span class="lb" data-page="8.835" data-line="10" id="l8.835.10"></span>ἐναργῆ μαχόμενον ὁμολογῆσαι τὸ καὶ τὸν σκωληκίζοντα ταχὺν
<span class="lb" data-page="8.835" data-line="11" id="l8.835.11"></span>εἶναι, καίτοι σκώληκος εἰκάζουσιν αὐτὸν πορείᾳ, καθάπερ
<span class="lb" data-page="8.835" data-line="12" id="l8.835.12"></span>τὸν μυρμηκίζοντα μύρμηκος, ὅρα πῶς ὠκέων ζώων,
<span class="lb" data-page="8.835" data-line="13" id="l8.835.13"></span>εἶθ’ ἅμα μὲν οὕτως εἰκάζουσιν, ἅμα δὲ ταχεῖς εἶναί φασιν
<span class="lb" data-page="8.835" data-line="14" id="l8.835.14"></span>οὐκ αἰσθανόμενοι τῆς πρὸς ἑαυτοὺς μάχης. ἐπεὶ δ’ ἅπαξ
<span class="lb" data-page="8.835" data-line="15" id="l8.835.15"></span>εἰς τηλικαῦτ’ ἐνέπεσον ἁμαρτήματα καὶ τοὺς ἐπὶ ταῖς
<span class="lb" data-page="8.835" data-line="16" id="l8.835.16"></span>στομαχικαῖς διαθέσεσι σφυγμοὺς ἅπαντας ταχεῖς εἶναι
<span class="lb" data-page="8.835" data-line="17" id="l8.835.17"></span>λέγουσιν, οὐδ’ αὐτοὺς ἅπαντας ὄντας ταχεῖς, καὶ ἄλλους
<span class="lb" data-page="8.835" data-line="18" id="l8.835.18"></span>μυρίους, οὓς ἑτέρωθι μᾶλλον εἰπεῖν οἰκειότερόν ἐστιν.
<span class="pb" data-page="8.836" id="p8.836"></span>
<span class="lb" data-page="8.836" data-line="1" id="l8.836.1"></span>ἅπαντα δ’ αὐτοῖς ἠκολούθησε τὰ τοιαῦτα σφάλματα διὰ
<span class="lb" data-page="8.836" data-line="2" id="l8.836.2"></span>τὸ τῆς ἐννοίας τοῦ τάχους ἀδιάρθρωτόν τε καὶ πάντη συγκεχυμένον.
<span class="lb" data-page="8.836" data-line="3" id="l8.836.3"></span>μόνῃ γὰρ τῇ βραχύτητι τοῦ χρόνου κρίνοντες τὸν
<span class="lb" data-page="8.836" data-line="4" id="l8.836.4"></span>ταχὺν σφυγμὸν, μὴ προσδιορίζοντες δὲ πῶς ἔχει μεγέθους,
<span class="lb" data-page="8.836" data-line="5" id="l8.836.5"></span>ἀφ’ ὧν ψευδῶς ἐδόξασαν, ἀπὸ τούτων ἐν τῇ διαγνώσει σφάλλονται.
<span class="lb" data-page="8.836" data-line="6" id="l8.836.6"></span>ἀλλ’ ἡμεῖς ἐπεδείξαμεν, οἶμαι, σαφῶς ἕτερον μὲν εἶναι
<span class="lb" data-page="8.836" data-line="7" id="l8.836.7"></span>τὸν ὀλιγοχρόνιον, ὡς ἄν τις οὕτω καλέσειε, σφυγμὸν, ἕτερον
<span class="lb" data-page="8.836" data-line="8" id="l8.836.8"></span>δὲ τὸν ταχύν. ὡσαύτως δὲ καὶ τῶν ἐναντίων αὐτοῖς ἕτερον
<span class="lb" data-page="8.836" data-line="9" id="l8.836.9"></span>μὲν τὸν πολυχρόνιον, ἕτερον δὲ τὸν βραδύν. ἴσως οὖν οἴει
<span class="lb" data-page="8.836" data-line="10" id="l8.836.10"></span>τὸ πᾶν ἤδη πεπληρῶσθαι τοῦ λόγου, καὶ γινώσκειν σαφῶς
<span class="lb" data-page="8.836" data-line="11" id="l8.836.11"></span>ὅτι ταχὺς σφυγμὸς βραδέος διενήνοχεν. ἐγὼ δ’ ηὐξάμην μὲν
<span class="lb" data-page="8.836" data-line="12" id="l8.836.12"></span>ἀποχωρῆσαι τῷ σκέμματι τοσοῦτον λόγον, οὐ μήν γ’ οὕτως
<span class="lb" data-page="8.836" data-line="13" id="l8.836.13"></span>ἔχει τἀληθὲς, ἀλλ’ ἔστι τὰ νῦν εἰρημένα προοίμιόν τι τῆς
<span class="lb" data-page="8.836" data-line="14" id="l8.836.14"></span>τοῦ ταχέος τε καὶ βραδέος σφυγμοῦ διαγνώσεως. ἐν ἅπαντι
<span class="lb" data-page="8.836" data-line="15" id="l8.836.15"></span>γὰρ τούτῳ τῷ προειρημένῳ λόγῳ παραβάλλοντες ἀλλήλαις δύο
<span class="lb" data-page="8.836" data-line="16" id="l8.836.16"></span>κινήσεις, τὴν μὲν βραδυτέραν, τὴν δ’ ὠκυτέραν ἀπεδείξαμεν,
<span class="lb" data-page="8.836" data-line="17" id="l8.836.17"></span>οὐ μὴν περί τε βραδείας καὶ ταχείας εἴπομέν τι. πάμπολυ δ’
<span class="pb" data-page="8.837" id="p8.837"></span>
<span class="lb" data-page="8.837" data-line="1" id="l8.837.1"></span>ὅσον διενήνοχεν ἢ βραδυτέραν λέγειν κίνησιν, ἢ βραδεῖαν,
<span class="lb" data-page="8.837" data-line="2" id="l8.837.2"></span>καὶ αὖθις ὠκυτέραν, ἢ ὠκεῖαν. αὐτίκα τὸν μὲν εἰπόντα βραδυτέραν
<span class="lb" data-page="8.837" data-line="3" id="l8.837.3"></span>εἶναι τήνδε τὴν κίνησιν ἐπανερωτῶμεν ἧστινος φησιν
<span class="lb" data-page="8.837" data-line="4" id="l8.837.4"></span>αὐτὴν εἶναι βραδυτέραν· ἀεὶ γὰρ ἑτέρας ἡ βραδυτέρα λέγεται
<span class="lb" data-page="8.837" data-line="5" id="l8.837.5"></span>βραδυτέρα. τὸν δ’ εἰπόντα βραδεῖαν εἶναι τήνδε τινὰ
<span class="lb" data-page="8.837" data-line="6" id="l8.837.6"></span>κίνησιν οὐκ ἔτ’ ἐπανερωτῶμεν ἧστινος, ἢ γελοῖοι δόξομεν
<span class="lb" data-page="8.837" data-line="7" id="l8.837.7"></span>εἶναι. καὶ σφυγμὸν δ’ εἰ φαίημεν εἶναι βραδύτερον, ἢ θάττονα,
<span class="lb" data-page="8.837" data-line="8" id="l8.837.8"></span>πάντως τις ἡμᾶς ἐρήσεται, τίνος βραδύτερον λέγομεν,
<span class="lb" data-page="8.837" data-line="9" id="l8.837.9"></span>ἢ τίνος θάττονα. βραδὺν δ’ εἰπόντων, ἢ ταχὺν, οὐκέτ’ οὐδεὶς
<span class="lb" data-page="8.837" data-line="10" id="l8.837.10"></span>ἐπανερωτᾷ τίνος. ἆρ’ οὖν ὁ μὲν ταχὺς καὶ βραδὺς τῶν
<span class="lb" data-page="8.837" data-line="11" id="l8.837.11"></span>ἁπλῶς λεγομένων εἰσὶν, ὁ δὲ θάττων τε καὶ βραδύτερος τῶν
<span class="lb" data-page="8.837" data-line="12" id="l8.837.12"></span>ἕτερον; ἴσως μέν τις ἐκ προχείρου θήσει τοῦθ’ ὡς ἀληθὲς,
<span class="lb" data-page="8.837" data-line="13" id="l8.837.13"></span>ἐμοὶ δ’ οὐχ οὕτως ἔχειν δοκεῖ, ἀλλὰ παμπόλλης δεῖται σκέψεως
<span class="lb" data-page="8.837" data-line="14" id="l8.837.14"></span>τά τ’ ἄλλα καὶ ὅτι κοινὴ πλειόνων πραγμάτων ἐστὶν
<span class="lb" data-page="8.837" data-line="15" id="l8.837.15"></span>ἡ τοιαύτη θεωρία. οὐ γὰρ δὴ περὶ ταχέος τε καὶ βραδέος,
<span class="lb" data-page="8.837" data-line="16" id="l8.837.16"></span>ἢ θάττονος καὶ βραδυτέρου διορίσασθαι χρὴ, <span class="milestone ed2page" data-n="8.126" data-unit="ed2page" id="ed2page.8.126"></span>περὶ μεγάλου
<span class="lb" data-page="8.837" data-line="17" id="l8.837.17"></span>δὲ καὶ μικροῦ καὶ μείζονος καὶ μικροτέρου καὶ τῶν ﻿
<span class="pb" data-page="8.838" id="p8.838"></span>
<span class="lb" data-page="8.838" data-line="1" id="l8.838.1"></span>ἄλλων τῶν οὕτω λεγομένων παραλιπεῖν, ἀλλ’ ἐπισκέψασθαι
<span class="lb" data-page="8.838" data-line="2" id="l8.838.2"></span>πότερα ταὐτόν ἐστι μείζονα φάναι καὶ μέγαν σφυγμὸν, καὶ
<span class="lb" data-page="8.838" data-line="3" id="l8.838.3"></span>μικρότερον αὖ καὶ μικρὸν, ἢ διαφέροντα πράγματα ὑπόκεινται
<span class="lb" data-page="8.838" data-line="4" id="l8.838.4"></span>τούτοις τοῖς ὀνόμασι. καὶ τὸν μὲν μείζονα νοοῦμεν ἀεὶ
<span class="lb" data-page="8.838" data-line="5" id="l8.838.5"></span>τοῦ μικροτέρου μείζονα, καὶ τὸν μικρότερον τοῦ μείζονος
<span class="lb" data-page="8.838" data-line="6" id="l8.838.6"></span>μικρότερον, τὸν μέγαν δ’ οὐδενὸς μέγαν, ἀλλ’ ἁπλῶς, ὥσπερ
<span class="lb" data-page="8.838" data-line="7" id="l8.838.7"></span>οὐδὲ τὸν μικρὸν οὐδενὸς μικρὸν, ἀλλ’ ἁπλῶς. τὰ δ’ αὐτὰ
<span class="lb" data-page="8.838" data-line="8" id="l8.838.8"></span>καὶ περὶ βραχυτέρου καὶ βραχέος καὶ μακροτέρου καὶ μακροῦ
<span class="lb" data-page="8.838" data-line="9" id="l8.838.9"></span>καὶ πλατυτέρου καὶ πλατέος καὶ στενοτέρου καὶ στενοῦ
<span class="lb" data-page="8.838" data-line="10" id="l8.838.10"></span><span class="milestone ed1page" data-n="3.64" data-unit="ed1page" id="ed1page.3.64"></span>καὶ νὴ Δία μαλακωτέρου καὶ μαλακοῦ καὶ σκληροτέρου καὶ
<span class="lb" data-page="8.838" data-line="11" id="l8.838.11"></span>σκληροῦ καὶ τῶν ἄλλων ἁπάντων οὕτω λεγομένων ἄξιον
<span class="lb" data-page="8.838" data-line="12" id="l8.838.12"></span>διορίσασθαι. σχεδὸν γὰρ εἰς ὅλην τὴν ἰατρικὴν καὶ τὰς ἄλλας
<span class="lb" data-page="8.838" data-line="13" id="l8.838.13"></span>δὲ τέχνας ἁπάσας ἐκτείνεται τὸ σκέμμα. καὶ γὰρ θερμότερον
<span class="lb" data-page="8.838" data-line="14" id="l8.838.14"></span>λέγομεν καὶ θερμὸν καὶ ψυχρότερον καὶ ψυχρὸν καὶ ξηρότερον
<span class="lb" data-page="8.838" data-line="15" id="l8.838.15"></span>καὶ ξηρὸν καὶ ὑγρότερον καὶ ὑγρὸν, καὶ τό γ’ ἐπὶ πᾶσι τούτοις
<span class="lb" data-page="8.838" data-line="16" id="l8.838.16"></span>πλέον γε καὶ πολὺ, καὶ πάλιν ἔλαττόν γε καὶ ὀλίγον.
<span class="lb" data-page="8.838" data-line="17" id="l8.838.17"></span>ἐφ’ ἑνὸς οὖν τινος τὸν λόγον ὡς ἐπὶ παραδείγματος βασανίσαντες,
<span class="lb" data-page="8.838" data-line="18" id="l8.838.18"></span>εἰ μὲν τύχοιμεν εὑρόντες τι πλέον, οὕτως ἤδη κᾀπὶ
<span class="pb" data-page="8.839" id="p8.839"></span>
<span class="lb" data-page="8.839" data-line="1" id="l8.839.1"></span>τἄλλα πάντα μεταφέρειν πειρασόμεθα τὴν μέθοδον, εἰ δ’
<span class="lb" data-page="8.839" data-line="2" id="l8.839.2"></span>ἀπορήσομεν, αὐτὴν γοῦν τὴν ἀπορίαν ἐπὶ πάντα μετοίσομεν,
<span class="lb" data-page="8.839" data-line="3" id="l8.839.3"></span>καὶ δυοῖν θάτερον, ἢ χρησιμωτάτην εἰς πολλὰ μέθοδον ἐξευρήσομεν,
<span class="lb" data-page="8.839" data-line="4" id="l8.839.4"></span>ἢ τὴν οἴησιν τοῦ δοκεῖν γιγνώσκειν ἃ μὴ γινώσκομεν
<span class="lb" data-page="8.839" data-line="5" id="l8.839.5"></span>ἀποθησόμεθα. φέρε δὴ προκεχειρίσθω γὰρ ἡμῖν εἰς
<span class="lb" data-page="8.839" data-line="6" id="l8.839.6"></span>τὴν σκέψιν τό τε μέγα καὶ τὸ μικρὸν, ὅπῃ διαφέρει τοῦ μείζονός
<span class="lb" data-page="8.839" data-line="7" id="l8.839.7"></span>τε καὶ μικροτέρου. καὶ πρῶτον μὲν ἁπάντων τῶν
<span class="lb" data-page="8.839" data-line="8" id="l8.839.8"></span>κατὰ τὸν βίον λεγομένων, ἐν οἷσπερ εἰθίσμεθά τε καὶ τεθράμμεθα,
<span class="lb" data-page="8.839" data-line="9" id="l8.839.9"></span>τί νοοῦμεν τὸ μέγα καὶ τί τὸ μικρὸν, ἀναμνήσομεν
<span class="lb" data-page="8.839" data-line="10" id="l8.839.10"></span>αὑτούς. ἆρά γε περὶ τὸ μεῖζόν τε καὶ μικρῶν. ἢ μεῖζον μὲν
<span class="lb" data-page="8.839" data-line="11" id="l8.839.11"></span>οὐκ ἀνασχόμεθα τοῦ λέγοντος ἁπλῶς, εἰ μὴ προσθείη τὸ
<span class="lb" data-page="8.839" data-line="12" id="l8.839.12"></span>τίνος λέγει μεῖζον, μέγα δ’ ἁπλῶς αὐτοί τε λέγομεν καὶ τῶν
<span class="lb" data-page="8.839" data-line="13" id="l8.839.13"></span>ἄλλων ἀκούομεν ἄνευ προσθήκης; ἆρ’ οὖν τῶν καθ’ ἑαυτὰ
<span class="lb" data-page="8.839" data-line="14" id="l8.839.14"></span>λεγομένων ἐστὶ τὸ μέγα καὶ τὸ μικρόν; ἀλλ’ εἰ τοῦτο, πάντως
<span class="lb" data-page="8.839" data-line="15" id="l8.839.15"></span>δήπουθεν ἢ οὐσίας ἐστὶ δηλωτικὰ, ἢ ποιότητος, ἤ τινος
<span class="lb" data-page="8.839" data-line="16" id="l8.839.16"></span>τῶν κατὰ τὰς ἄλλας κατηγορίας λεγομένων. οὐσίας μὲν οὖν
<span class="lb" data-page="8.839" data-line="17" id="l8.839.17"></span>οὐκ ἔστι δηλωτικὰ, καθάπερ Σωκράτης ἢ Πλάτων ἢ ἵππος
<span class="lb" data-page="8.839" data-line="18" id="l8.839.18"></span>ἢ ἄνθρωπος, οὐ μὴν οὐδὲ ποιοῦ τινος, οὔτ’ οὖν σχήματος,
<span class="pb" data-page="8.840" id="p8.840"></span>
<span class="lb" data-page="8.840" data-line="1" id="l8.840.1"></span>οὐδὲ χρώματος, οὐδὲ θέσεως, οὔτε διαπλάσεως, οὐδόλως
<span class="lb" data-page="8.840" data-line="2" id="l8.840.2"></span>οὐδενὸς τῶν οὕτω λεγομένων. ἀλλ’ οὐδὲ τὸ ποῦ δηλοῦν πέφυκεν,
<span class="lb" data-page="8.840" data-line="3" id="l8.840.3"></span>ἢ τὸ πότε, οὐ μὴν οὐδὲ τὸ κεῖσθαι, ἢ ἔχειν, ἢ ποιεῖν,
<span class="lb" data-page="8.840" data-line="4" id="l8.840.4"></span>ἢ πάσχειν, ἀλλ’ ἐν μόνοις αὐτὰ δεῖ ζητεῖν τοῖς κατὰ τὸ ποσὸν,
<span class="lb" data-page="8.840" data-line="5" id="l8.840.5"></span>ἢ πρὸς τὶ λεγομένοις. ἐὰν οὖν, ὥσπερ ὀλίγῳ πρόσθεν ἐφαίνετο,
<span class="lb" data-page="8.840" data-line="6" id="l8.840.6"></span>μὴ δοκῇ τῆς πρὸς τὶ κατηγορίας ἔχεσθαι, κατὰ τὴν τοῦ
<span class="lb" data-page="8.840" data-line="7" id="l8.840.7"></span>ποσοῦ ζητητέον αὐτά. καὶ μὴν ἀπορώτατόν ἐστιν ὁρίσαι
<span class="lb" data-page="8.840" data-line="8" id="l8.840.8"></span>πηλίκον χρὴ νοεῖν ἑκάτερον αὐτῶν, ἆρά γε τὸ μὲν σταδιαῖον
<span class="lb" data-page="8.840" data-line="9" id="l8.840.9"></span>μέγα, τὸ δὲ πηχυαῖον μικρόν. καὶ μὴν τὸ μὲν ὄρος μικρὸν
<span class="lb" data-page="8.840" data-line="10" id="l8.840.10"></span>λέγομεν, κᾄν σταδιαῖον ᾖ, τὸν δὲ μύρμηκα μέγαν, πάμπολυ
<span class="lb" data-page="8.840" data-line="11" id="l8.840.11"></span>δηλονότι πήχεος ἀπολειπόμενον. ἀλλ’ ἴσως φησί τις, ὅπερ
<span class="lb" data-page="8.840" data-line="12" id="l8.840.12"></span>τῶν ἡμετέρων ἑταίρων ἤρκεσέν τινι, ποσὸν μέν τι δηλοῦσθαι
<span class="lb" data-page="8.840" data-line="13" id="l8.840.13"></span>πρὸς. αὐτῶν, οὐ μὴν ἀφωρισμένον γε τοῦτο, καθάπερ τὸ
<span class="lb" data-page="8.840" data-line="14" id="l8.840.14"></span>ποδιαῖον, ἀλλ’ ὡς ἐκεῖνος ἔλεγεν, ἐν πλάτει τε καὶ ἀορίστως·
<span class="lb" data-page="8.840" data-line="15" id="l8.840.15"></span>ἆρ’ οὖν ἔχομεν ὅροις περιλαβεῖν τὸ πλάτος αὐτῶν, ὥσπερ
<span class="lb" data-page="8.840" data-line="16" id="l8.840.16"></span>τῶν ἄλλων τῶν οὕτως λεγομένων οἷον χοροῦ καὶ πόλεως καὶ
<span class="lb" data-page="8.840" data-line="17" id="l8.840.17"></span>ὄρους καὶ στρατεύματος καὶ λίμνης; ἕκαστον γὰρ τούτων
<span class="pb" data-page="8.841" id="p8.841"></span>
<span class="lb" data-page="8.841" data-line="1" id="l8.841.1"></span>μετὰ ποσότητος ἀορίστου λέγεται. δυνατὸν μὲν εἰπεῖν, ὡς
<span class="lb" data-page="8.841" data-line="2" id="l8.841.2"></span>οὔτε τοὺς τρεῖς, ἢ τέτταρας χορευτὰς ἤδη νοοῦμεν χορὸν, οὐ
<span class="lb" data-page="8.841" data-line="3" id="l8.841.3"></span>μὴν οὐδὲ τοὺς μυρίους ἔτι· <span class="milestone ed2page" data-n="8.127" data-unit="ed2page" id="ed2page.8.127"></span>καθάπερ οὐδὲ πόλιν, οὔτε
<span class="lb" data-page="8.841" data-line="4" id="l8.841.4"></span>τὴν ἐκ τριῶν οἰκιῶν συγκειμένην οὔτε τὴν εἰς χιλίους σταδίους
<span class="lb" data-page="8.841" data-line="5" id="l8.841.5"></span>ἐκτεταμένην, οὐδ’ ὄρος οὐ τὸ πηχυαῖον μόνον, ἀλλά τι
<span class="lb" data-page="8.841" data-line="6" id="l8.841.6"></span>μεῖζον, οὐδ’ αὖ πάλιν τὸ μέχρι τῆς σελήνης ἀνατεταμένον,
<span class="lb" data-page="8.841" data-line="7" id="l8.841.7"></span>οὔτε λίμνην συστατικὴν ὕδατος ἀμφορῶν τριῶν, οὐ μὴν οὐδ’
<span class="lb" data-page="8.841" data-line="8" id="l8.841.8"></span>ὥστε τὴν γῆν ὅλην ἐπικλύζειν. ἑκάστου γὰρ τούτων εἰ καὶ
<span class="lb" data-page="8.841" data-line="9" id="l8.841.9"></span>μὴ δυνατὸν ἀκριβῶς ἀφορίσαι τὸ ποσὸν, ἀλλ’ ἐξευρεῖν γε δυνατὸν
<span class="lb" data-page="8.841" data-line="10" id="l8.841.10"></span>πολλὰ σώματα παντελῶς ἐκπεπτωκότα τῆς νοήσεως
<span class="lb" data-page="8.841" data-line="11" id="l8.841.11"></span>αὐτῶν ἐφ’ ἑκάτερον, τὰ μὲν τῷ μηδέπω, τὰ δὲ τῷ μηκέτ’
<span class="lb" data-page="8.841" data-line="12" id="l8.841.12"></span>εἷναι τηλικαῦτα.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg060.1st1K-grc1:2.4">
<span class="pb page1" data-page="8.874" id="p8.874"></span>
<span class="milestone ed1page page1" data-n="3.69" data-unit="ed1page" id="ed1page.3.69"></span>
<span class="milestone ed2page page1" data-n="8.137" data-unit="ed2page" id="ed2page.8.137"></span>
            <p>
<span class="lb" data-page="8.874" data-line="1" id="l8.874.1"></span>Ἔστιν οὖν τις αὐτάρκης διαστολὴ τῆς ἀρτηρίας,
<span class="lb" data-page="8.874" data-line="2" id="l8.874.2"></span>ὡς μήτε διατείνειν μήτ’ ἀπολιπεῖν τι χαλαρὸν αὐτῆς
<span class="lb" data-page="8.874" data-line="3" id="l8.874.3"></span>μόριον, ἣν σύμμετρόν τ’ εἶναι φήσομεν καὶ κατὰ φύσιν·
<span class="lb" data-page="8.874" data-line="4" id="l8.874.4"></span>εἰ δὲ μὴ, καθ’ ἕνα καὶ τὸν αὐτὸν ἄνθρωπον ἀναγκασθησόμεθα
<span class="lb" data-page="8.874" data-line="5" id="l8.874.5"></span>λέγειν μεγάλους τε καὶ μικροὺς καὶ συμμέτρους ὑπάρχειν
<span class="lb" data-page="8.874" data-line="6" id="l8.874.6"></span>σφυγμοὺς, καίτοι δεινὸν ἐν ἀρίστῃ φύσει τὸ μὴ πάντας
<span class="lb" data-page="8.874" data-line="7" id="l8.874.7"></span>εἶναι συμμέτρους, πολὺ δὲ δεινότερον τὸν αὐτὸν σφυγμὸν
<span class="lb" data-page="8.874" data-line="8" id="l8.874.8"></span>μέγαν θ’ ἅμα καὶ μικρὸν καὶ σύμμετρον γίνεσθαι, τοῖς μὲν
<span class="lb" data-page="8.874" data-line="9" id="l8.874.9"></span>μικροτέροις παραβαλλόμενον μέγαν, τοῖς δὲ μείζοσι μικρὸν,
<span class="lb" data-page="8.874" data-line="10" id="l8.874.10"></span>ἀμφοτέροις δ’ ὁμοῦ σύμμετρον, δέον, ὅταν μὲν τῷ μικροτέρῳ
<span class="lb" data-page="8.874" data-line="11" id="l8.874.11"></span>παραβάλληται, μείζονα καλεῖν αὐτὸν, ὅταν δὲ τῷ μείζονι,
<span class="lb" data-page="8.874" data-line="12" id="l8.874.12"></span>μικρότερον, ἀμφοῖν δὲ μέσον. οὕτως <span class="milestone ed1page" data-n="3.70" data-unit="ed1page" id="ed1page.3.70"></span>γὰρ ἡμῖν
<span class="lb" data-page="8.874" data-line="13" id="l8.874.13"></span>ἔξεστι καλεῖν τοὺς ἐν ταῖς ἀρίσταις φύσεσι σφυγμοὺς, ἀλλήλων
<span class="lb" data-page="8.874" data-line="14" id="l8.874.14"></span>μὲν μείζονάς τε καὶ μικροτέρους, συμμέτρους δ’ ἅπαντας,
<span class="lb" data-page="8.874" data-line="15" id="l8.874.15"></span>εἴπερ τι τῶν ἀνωτέρω λεχθέντων μνημονεύοιμεν, ὁπόταν
<span class="lb" data-page="8.874" data-line="16" id="l8.874.16"></span>πρὸς τὴν φύσιν τοῦ ὑποκειμένου σώματος ἀποβλέπειν ἐφάσκομεν
<span class="lb" data-page="8.874" data-line="17" id="l8.874.17"></span>δεῖν, ὅταν τὸ σύμμετρόν τε καὶ τὸ μέγα καὶ τὸ μικρὸν
<span class="lb" data-page="8.874" data-line="18" id="l8.874.18"></span>ἐξευρεῖν ᾖ προκείμενον, ὅταν δ’ ἁπλῶς ἀλλήλοις παραβάλλωμεν
<span class="pb" data-page="8.875" id="p8.875"></span>
<span class="lb" data-page="8.875" data-line="1" id="l8.875.1"></span>τοὺς ὄγκους τῶν σωμάτων, μεῖζον μὲν καὶ ἔλαττον καὶ
<span class="lb" data-page="8.875" data-line="2" id="l8.875.2"></span>μέσον ἀμφοῖν ὀνομάζειν, μέγαν δὲ καὶ μικρὸν καὶ σύμμετρον
<span class="lb" data-page="8.875" data-line="3" id="l8.875.3"></span>μηδέπω. τὸ μὲν γὰρ μεῖζον τοῦ ἐλάττονός ἐστιν ὑπερέχον, τὸ
<span class="lb" data-page="8.875" data-line="4" id="l8.875.4"></span>δὲ μέγα τοῦ ὁμογενοῦς συμμέτρου μεῖζον, ὥστ’ ἄμφω μὲν
<span class="lb" data-page="8.875" data-line="5" id="l8.875.5"></span>ἐν τῷ πρὸς τὶ λέγεσθαι, ἀλλὰ τὸ μὲν μεῖζον πρὸς ἅπαντα τὰ
<span class="lb" data-page="8.875" data-line="6" id="l8.875.6"></span>μικρότερα παραβάλλωμεν, τὸ δὲ μέγα πρὸς ἓν μόνον τὸ ὁμογενὲς
<span class="lb" data-page="8.875" data-line="7" id="l8.875.7"></span>μέτριον· εἰ γὰρ ἐκείνου μεῖζον εἴη, μέγα καλεῖται. ἀντίστροφα
<span class="lb" data-page="8.875" data-line="8" id="l8.875.8"></span>δὲ τούτοις ἐπί τε μικροτέρου καὶ μικροῦ χρὴ νοεῖν.
<span class="lb" data-page="8.875" data-line="9" id="l8.875.9"></span>σύμμετρον δὲ καὶ μέτριον εἶναι λεκτέον τὸ κατὰ τὴν οἰκείαν
<span class="lb" data-page="8.875" data-line="10" id="l8.875.10"></span>φύσιν ἔχον, ὥσπερ ἀσύμμετρόν τε καὶ ἄμετρον τὸ παρὰ τὴν
<span class="lb" data-page="8.875" data-line="11" id="l8.875.11"></span>φύσιν. ἐπεὶ τοίνυν ἐστὶ σῶμα κοῖλον ἡ ἀρτηρία, τὴν διάστασιν
<span class="lb" data-page="8.875" data-line="12" id="l8.875.12"></span>αὐτῆς ἀνάγκη ποτὲ μὲν οἰκείως τε <span class="milestone ed2page" data-n="8.138" data-unit="ed2page" id="ed2page.8.138"></span>καὶ συμμέτρως
<span class="lb" data-page="8.875" data-line="13" id="l8.875.13"></span>τῆς τε χρείας, ἧς ἕνεκα πρὸς τῆς φύσεως ἐγένετο τοιαύτη, καὶ
<span class="lb" data-page="8.875" data-line="14" id="l8.875.14"></span>προσέτι τῶν χιτώνων τῶν αὐτῆς, ποτὲ δ’ ἀμέτρως ἐπιτελεῖσθαι.
<span class="lb" data-page="8.875" data-line="15" id="l8.875.15"></span>δείκνυται δ’ ἐν ἑτέροις, ὡς ἐν ταῖς ἀρίσταις φύσεσιν
<span class="lb" data-page="8.875" data-line="16" id="l8.875.16"></span>εἰς τοσοῦτον διαστέλλεσθαι πέφυκεν, εἰς ὅσον τήν τε χρείαν
<span class="lb" data-page="8.875" data-line="17" id="l8.875.17"></span>ἱκανῶς πληρῶσαι καὶ μηδὲν τοὺς χιτῶνας λυπῆσαι. τὸν οὖν
<span class="lb" data-page="8.875" data-line="18" id="l8.875.18"></span>βουλόμενον ἑνὶ κανόνι προσέχειν ἐν ταῖς τῶν μεγάλων τε καὶ
<span class="pb" data-page="8.876" id="p8.876"></span>
<span class="lb" data-page="8.876" data-line="1" id="l8.876.1"></span>μικρῶν σφυγμῶν διαγνώσεσι; τὴν ἀρίστην φύσιν ἐξευρόντα,
<span class="lb" data-page="8.876" data-line="2" id="l8.876.2"></span>καὶ γνόντα μιᾶς ἀρτηρίας ἡστινοσοῦν, ἐν αὐτῇ τόν τε τοῦ
<span class="lb" data-page="8.876" data-line="3" id="l8.876.3"></span>σώματος ὄγκον τόν τε τῆς διαστολῆς μεμνῆσθαι χρὴ καὶ
<span class="lb" data-page="8.876" data-line="4" id="l8.876.4"></span>συλλογίζεσθαι, μέχρι πόσου τὴν μείζονα ταύτης ἀρτηρίαν
<span class="lb" data-page="8.876" data-line="5" id="l8.876.5"></span>εἰκὸς ἔχειν μείζονα, καὶ τὴν διαστολὴν ἐν ταῖς ἀρίσταις φύσεσιν·
<span class="lb" data-page="8.876" data-line="6" id="l8.876.6"></span>εἶτ’ εἰ μὲν εὑρίσκοιτο τηλικαύτην ἡλίκην ἔσεσθαι στοχάζοιτο,
<span class="lb" data-page="8.876" data-line="7" id="l8.876.7"></span>σύμμετρον οὕτω καλεῖν τὸν σφυγμόν· εἰ δ’ ἤτοι μείζονα
<span class="lb" data-page="8.876" data-line="8" id="l8.876.8"></span>ταύτης, ἢ ἐλάττονα, μέγαν, ἢ μικρόν. εἴσεται δὲ τὸ
<span class="lb" data-page="8.876" data-line="9" id="l8.876.9"></span>τῆς ἀρτηρίας μέγεθος ἐπὶ τῆς ἀρίστης φύσεως ἤτοι διὰ τῆς
<span class="lb" data-page="8.876" data-line="10" id="l8.876.10"></span>ἀνατομῆς, εἴτ’ οὖν κατὰ περίπτωσιν εἴτε κατ’ ἐπιτήδευσιν γιγνομένης,
<span class="lb" data-page="8.876" data-line="11" id="l8.876.11"></span>ἢ συλλογισάμενος ἐκ τῶν ἐν τοῖς περὶ τῆς ἀρίστης
<span class="lb" data-page="8.876" data-line="12" id="l8.876.12"></span>κατασκευῆς εἰρημένων. καίτοι κᾂν εἰ μὴ γιγνώσκῃ τίς ἐστιν ἡ
<span class="lb" data-page="8.876" data-line="13" id="l8.876.13"></span>ἀρτηρία τοῖς τὴν ἀρίστην φύσιν ἔχουσιν, ἀλλὰ τόν γε σφυγμὸν
<span class="lb" data-page="8.876" data-line="14" id="l8.876.14"></span>αὐτῶν μεμνημένος, εἶτ’ αὖθις συντυχὼν ἑτέρῳ τινὶ καὶ
<span class="lb" data-page="8.876" data-line="15" id="l8.876.15"></span>δυνάμενος συλλογίσασθαι, πότερον εἰκὸς μείζονας τοῦτον ἢ
<span class="lb" data-page="8.876" data-line="16" id="l8.876.16"></span>μικροτέρας ἐκείνου τὰς ἀρτηρίας ἔχειν, οὕτως ἤδη παραβάλλειν
<span class="lb" data-page="8.876" data-line="17" id="l8.876.17"></span>τε τῷ κατὰ τὴν διαστολὴν ὄγκῳ δυνήσεται καὶ στοχάζεσθαι,
<span class="lb" data-page="8.876" data-line="18" id="l8.876.18"></span>πότερα σύμμετρος, ἢ μέγας, ἢ μικρὸς ὁ σφυγμός ἐστιν.
<span class="lb" data-page="8.876" data-line="19" id="l8.876.19"></span>εἰ μὲν γὰρ ὅσῳ φαίνεται μείζονας τὰς ἀρτηρίας ἔχειν ὁ παραβαλλόμενος
<span class="pb" data-page="8.877" id="p8.877"></span>
<span class="lb" data-page="8.877" data-line="1" id="l8.877.1"></span>ἄνθρωπος, τοσούτῳ καὶ τὴν διαστολὴν αὐτῶν
<span class="lb" data-page="8.877" data-line="2" id="l8.877.2"></span>ἔχοι μείζονα, σύμμετρον ἐροῦμεν τὸν σφυγμόν· εἰ δ’ ἤτοι
<span class="lb" data-page="8.877" data-line="3" id="l8.877.3"></span>πλέονι τὸ τῆς ἀρτηρίας μέγεθος ἤπερ τὸ τῆς διαστολῆς ὑπερβάλλειν
<span class="lb" data-page="8.877" data-line="4" id="l8.877.4"></span>δόξειεν, ἢ ἔλαττον εἴη, μέγαν οὕτως ἢ μικρὸν καλέσομεν·
<span class="lb" data-page="8.877" data-line="5" id="l8.877.5"></span>εἰ μὲν τὸ τῆς ἀρτηρίας σῶμα φαίνοιτο μεῖζον ἤπερ τὸ
<span class="lb" data-page="8.877" data-line="6" id="l8.877.6"></span>τῶν σφυγμῶν, μικρόν· εἰ δὲ τὸ μὲν τῆς ἀρτηρίας ἔλαττον,
<span class="lb" data-page="8.877" data-line="7" id="l8.877.7"></span>τὸ δὲ τῶν σφυγμῶν μεῖζον, μέγαν. οὕτω δὲ καὶ κατὰ τὰ λοιπὰ
<span class="lb" data-page="8.877" data-line="8" id="l8.877.8"></span>γένη τῶν σφυγμῶν τό τε κατὰ τὴν κίνησιν αὐτὴν, ἐν ᾧ τάχος
<span class="lb" data-page="8.877" data-line="9" id="l8.877.9"></span>τε καὶ βραδύτητα διαγινώσκομεν, καὶ τὸ κατὰ τὴν ἠρεμίαν,
<span class="lb" data-page="8.877" data-line="10" id="l8.877.10"></span>ἐν ᾧ πυκνότητα καὶ ἀραιότητα, καὶ τὸ κατὰ τὸν τόνον,
<span class="lb" data-page="8.877" data-line="11" id="l8.877.11"></span>ἐν ᾧ σφοδρότητα καὶ ἀμυδρότητα, καὶ προσέτι τὸ κατὰ τὸ
<span class="lb" data-page="8.877" data-line="12" id="l8.877.12"></span>σῶμα τῆς ἀρτηρίας, ἐν ᾧ σκληρότητα καὶ μαλακότητα. ἐν
<span class="lb" data-page="8.877" data-line="13" id="l8.877.13"></span>ἅπασι γὰρ τούτοις τόν τε σύμμετρον ἐπὶ τῆς ἀρίστης φύσεως
<span class="lb" data-page="8.877" data-line="14" id="l8.877.14"></span>ἐξευρήσομεν τούς τε ἀμέτρους ἢ δι’ ὑπερβολὴν, ἢ δι’ ἔλλειψιν,
<span class="lb" data-page="8.877" data-line="15" id="l8.877.15"></span>οὐκ ἀλλήλοις, ἀλλὰ τῷ συμμέτρῳ παρεξετάσομεν.
</p>
          </article>

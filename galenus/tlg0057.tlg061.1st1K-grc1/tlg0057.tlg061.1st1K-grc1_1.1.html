<article xmlns="http://www.w3.org/1999/xhtml" id="urn:cts:greekLit:tlg0057.tlg061.1st1K-grc1:1.1">
<span class="pb page1" data-page="9.1" id="p9.1"></span>
<span class="milestone ed1page page1" data-n="2.85" data-unit="ed1page" id="ed1page.3.85"></span>
<span class="milestone ed2page page1" data-n="7.167999999999999" data-unit="ed2page" id="ed2page.8.168"></span>
            <h2>ΓΑΛΗΝΟΥ ΠΕΡΙ ΤΩΝ ΕΝ ΤΟΙΣ ΣΦΥΓΜΟΙΣ
<br></br>ΑΙΤΙΩΝ ΒΙΒΛΙΟΝ Α.
</h2>
            <p>
<span class="lb" data-page="9.1" data-line="1" id="l9.1.1"></span>Τῶν τοὺς σφυγμοὺς τρεπόντων αἰτίων τὰ
<span class="lb" data-page="9.1" data-line="2" id="l9.1.2"></span>μὲν τῆς γενέσεως αὐτῶν ἐστιν αἴτια, τὰ δὲ τῆς ἀλλοιώσεως
<span class="lb" data-page="9.1" data-line="3" id="l9.1.3"></span>μόνον· τῆς γενέσεως μὲν ἥ τε χρεία δι’ ἣν γίνονται καὶ ἡ
<span class="lb" data-page="9.1" data-line="4" id="l9.1.4"></span>δύναμις ὑφ’ ἧς καὶ τὰ ὄργανα δι’ ὧν διατείνονται, τῆς δ’
<span class="lb" data-page="9.1" data-line="5" id="l9.1.5"></span>ἀλλοιώσεως τὰ λοιπὰ πάντα τά τε προηγούμενα καλούμενα
<span class="lb" data-page="9.1" data-line="6" id="l9.1.6"></span>καὶ τὰ τούτων ἔτι προκατάρχοντα. τριττὸν γὰρ δὴ τὸ γένος
<span class="lb" data-page="9.1" data-line="7" id="l9.1.7"></span>τῶν αἰτίων οὐκ ἐν σφυγμοῖς μόνον, ἀλλὰ κᾀν τοῖς ἄλλοις
<span class="lb" data-page="9.1" data-line="8" id="l9.1.8"></span>ἅπασιν, ἓν μὲν τὸ πρῶτόν τε καὶ κυριώτατον, ὃ δὴ καὶ
<span class="pb" data-page="9.2" id="p9.2"></span>
<span class="lb" data-page="9.2" data-line="1" id="l9.2.1"></span>συνεκτικὸν καλοῦσιν, ἀπὸ τοῦ συνέχειν αὐτῶν τὴν οὐσίαν
<span class="lb" data-page="9.2" data-line="2" id="l9.2.2"></span>ὠνομασμένον, ὅπερ, ὡς ἔμπροσθεν ἐῤῥέθη, γενέσεως αἴτιον.
<span class="lb" data-page="9.2" data-line="3" id="l9.2.3"></span>τὰ δ’ ἄλλα δύο γένη τοῦ μὲν γίνεσθαι τοὺς σφυγμοὺς ἀναίτια,
<span class="lb" data-page="9.2" data-line="4" id="l9.2.4"></span>τοῦ δὲ γεγενημένους τρέπειν αἴτια. πάχος γοῦν χυμῶν,
<span class="lb" data-page="9.2" data-line="5" id="l9.2.5"></span>ἢ πλῆθος, ᾒ γλισχρότης, ἢ δριμύτης ποιεῖν μὲν οὐ δύνανται
<span class="lb" data-page="9.2" data-line="6" id="l9.2.6"></span>σφυγμοὺς, ἀλλοιοῦν δὲ δύνανται. οὕτω δὲ καὶ ψυχρὸν λουτρὸν,
<span class="lb" data-page="9.2" data-line="7" id="l9.2.7"></span>ἢ θερμὸν, καὶ χειμὼν καὶ θέρος καὶ ὅλως κρύος καὶ
<span class="lb" data-page="9.2" data-line="8" id="l9.2.8"></span>θάλπος, ἀλλοιώσεως μὲν σφυγμῶν αἴτια, γεννήσεως δ’ οὐκ
<span class="lb" data-page="9.2" data-line="9" id="l9.2.9"></span>ἔστι. ταυτὶ μὲν οὖν τὰ νῦν εἰρημένα προκαταρκτικὰ λέγεται,
<span class="lb" data-page="9.2" data-line="10" id="l9.2.10"></span>τὰ δ’ ἔτι τούτων ἔμπροσθεν τὰ κατὰ τοὺς χυμοὺς
<span class="lb" data-page="9.2" data-line="11" id="l9.2.11"></span>προηγούμενα. καθόλου γὰρ εἰπεῖν ὅσα μὲν ἔξωθεν ὄντα
<span class="lb" data-page="9.2" data-line="12" id="l9.2.12"></span>τοῦ σώματος ἀλλοιοῖ τι τῶν κατ’ αὐτὸ προκαταρκτικὰ λέγεται,
<span class="lb" data-page="9.2" data-line="13" id="l9.2.13"></span>προκατάρχοντά γε δὴ τῶν ἐν τῷ σώματι διαθέσεων. αὗται δὲ
<span class="lb" data-page="9.2" data-line="14" id="l9.2.14"></span>αἱ διαθέσεις ὅταν τὰ συνεκτικὰ τρέπωσι, προηγούμεναι γίνονται
<span class="lb" data-page="9.2" data-line="15" id="l9.2.15"></span>αὐτῶν αἰτίαι. φέρε <span class="milestone ed2page" data-n="8.168" data-unit="ed2page" id="ed2page.8.168"></span>γὰρ ὑπὸ προσπεσόντος ἔξωθεν
<span class="lb" data-page="9.2" data-line="16" id="l9.2.16"></span>ψυχροῦ πυκνωθῆναι μὲν τὸ δέρμα, διὰ δὲ τὴν τούτου πύκνωσιν
<span class="lb" data-page="9.2" data-line="17" id="l9.2.17"></span>ἐπισχεθῆναι τὴν κατὰ φύσιν διαπνοὴν, ἐπισχεθεῖσαν δ’
<span class="lb" data-page="9.2" data-line="18" id="l9.2.18"></span>ἀθροισθῆναι, κᾄπειθ’ οὕτως ἐξάψαι πυρετὸν, ἐφ’ ᾧ τὴν χρείαν
<span class="pb" data-page="9.3" id="p9.3"></span>
<span class="lb" data-page="9.3" data-line="1" id="l9.3.1"></span>τῶν σφυγμῶν ἀλλοιωθῆναι, καὶ διὰ τοῦτο καὶ τοὺς σφυγμοὺς,
<span class="lb" data-page="9.3" data-line="2" id="l9.3.2"></span>ἐνταῦθα προκαταρκτικὸν μὲν αἴτιον τὸ προσπεσὸν
<span class="lb" data-page="9.3" data-line="3" id="l9.3.3"></span>ἔξωθεν ψυχρὸν, τὰ δ’ ἄλλα πάντα τὰ μέχρι τῆς χρείας τῶν
<span class="lb" data-page="9.3" data-line="4" id="l9.3.4"></span>σφυγμῶν προηγούμενα. διὰ μέσων οὖν τῶν προηγουμένων
<span class="lb" data-page="9.3" data-line="5" id="l9.3.5"></span>τὸ προκαταρκτικὸν αἴτιον, ἀλλοιῶσαν τὴν χρείαν τῶν σφυγμῶν
<span class="lb" data-page="9.3" data-line="6" id="l9.3.6"></span>ἓν οὖσαν τῶν συνεκτικῶν αἰτίων, ἔτρεψεν οὕτω καὶ
<span class="lb" data-page="9.3" data-line="7" id="l9.3.7"></span>αὐτοὺς τοὺς σφυγμούς. οὐ γὰρ ἐνδέχεται τραπῆναι μέν τινα
<span class="lb" data-page="9.3" data-line="8" id="l9.3.8"></span>συνεκτικὴν αἰτίαν, ἄτρεπτον δὲ μεῖναι τὸ πρὸς αὐτῆς ἀποτελούμενον.
<span class="lb" data-page="9.3" data-line="9" id="l9.3.9"></span>πρὶν δ’ ἐπί τι τῶν συνεκτικῶν διαδοθῆναι τὴν
<span class="lb" data-page="9.3" data-line="10" id="l9.3.10"></span>ἀλλοίωσιν, ἀδύνατον τραπῆναι τοὺς σφυγμούς. διὸ καὶ κυριώτατα
<span class="lb" data-page="9.3" data-line="11" id="l9.3.11"></span>καὶ μάλιστα καὶ πρῶτα ταῦτ’ αἴτια τῶν σφυγμῶν,
<span class="lb" data-page="9.3" data-line="12" id="l9.3.12"></span>τὰ δ’ ἄλλα πάντα διὰ ταῦτα. τῷ γὰρ τὴν ἔξωθεν γεγενημένην
<span class="lb" data-page="9.3" data-line="13" id="l9.3.13"></span>ἀλλοίωσιν εἰς τὰ συνεκτικὰ διαδίδοσθαι σφυγμῶν
<span class="lb" data-page="9.3" data-line="14" id="l9.3.14"></span>αἴτια λέγεται, κατά γε τὴν ἰδίαν τε οὐσίαν καὶ φύσιν
<span class="lb" data-page="9.3" data-line="15" id="l9.3.15"></span>οὐδαμῶς τρέπειν αὐτοὺς δυνάμενα. χρὴ τοίνυν ὅστις βούλεται
<span class="lb" data-page="9.3" data-line="16" id="l9.3.16"></span>τὴν περὶ τοὺς σφυγμοὺς τέχνην ἱκανὸς γενέσθαι γυμνάσασθαι
<span class="lb" data-page="9.3" data-line="17" id="l9.3.17"></span>πολυειδῶς ἐν ἅπασι τοῖς γένεσι τῶν αἰτίων, ὥσθ’
<span class="lb" data-page="9.3" data-line="18" id="l9.3.18"></span>ἑνὸς οὑτινοσοῦν αὐτῷ προτεθέντος ἔχειν εἰπεῖν τὴν γενομένην
<span class="lb" data-page="9.3" data-line="19" id="l9.3.19"></span>ἐν τοῖς σφυγμοῖς ἀλλοίωσιν. ἀρχὴ δὲ τῆς γυμνασίας
<span class="lb" data-page="9.3" data-line="20" id="l9.3.20"></span>ἀρίστη τὰς συνεκτικὰς αἰτίας ἐπισκέπτεσθαι, καθότι γεννᾷν
<span class="pb" data-page="9.4" id="p9.4"></span>
<span class="lb" data-page="9.4" data-line="1" id="l9.4.1"></span>ἑκάστη πέφυκε σφυγμόν. ᾧ γὰρ λόγῳ τῆς γενέσεως αὐτῶν
<span class="lb" data-page="9.4" data-line="2" id="l9.4.2"></span>ἐξηγοῦνται, τούτῳ καὶ τῆς ἀλλοιώσεως. αἱ γὰρ κατὰ τὸ
<span class="lb" data-page="9.4" data-line="3" id="l9.4.3"></span>ποσὸν καὶ ποιὸν ἐν ταῖς αἰτίαις διαφοραὶ τὰς κατὰ τὸ
<span class="lb" data-page="9.4" data-line="4" id="l9.4.4"></span>ποσόν τε καὶ ποιὸν ἐν τοῖς <span class="milestone ed1page" data-n="3.85" data-unit="ed1page" id="ed1page.3.85"></span>σφυγμοῖς ἐργάζονται
<span class="lb" data-page="9.4" data-line="5" id="l9.4.5"></span>διαφοράς.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg061.1st1K-grc1:1.2">
<span class="pb page1" data-page="9.4" id="p9.4"></span>
<span class="milestone ed1page page1" data-n="3.85" data-unit="ed1page" id="ed1page.3.85"></span>
<span class="milestone ed2page page1" data-n="8.168" data-unit="ed2page" id="ed2page.8.168"></span>
            <p>
<span class="lb" data-page="9.4" data-line="6" id="l9.4.6"></span>Φαίνεται δὴ διὰ παντὸς ἡ καρδία μετὰ
<span class="lb" data-page="9.4" data-line="7" id="l9.4.7"></span>πασῶν τῶν ἀρτηριῶν τὴν σφυγμικὴν καλουμένην κίνησιν, ἔστ’
<span class="lb" data-page="9.4" data-line="8" id="l9.4.8"></span>ἂν περιῇ τὸ ζῶον, κινουμένη, ἀποθανόντος δ’ οὔτε τῶν ἀρτηριῶν
<span class="lb" data-page="9.4" data-line="9" id="l9.4.9"></span>οὐδεμίαν οὔτ’ αὐτὴν τὴν καρδίαν ἔστιν ἰδεῖν ἔτι σφύζουσαν.
<span class="lb" data-page="9.4" data-line="10" id="l9.4.10"></span>ᾧ δῆλον ὡς ἦν τις αἰτία τέως ὑφ’ ἧς ἐκινοῦντο·
<span class="lb" data-page="9.4" data-line="11" id="l9.4.11"></span>τίς δ’ αὕτη χαλεπὸν εὑρεῖν. ὁ μὲν γὰρ τὴν ἔμφυτον θερμασίαν,
<span class="lb" data-page="9.4" data-line="12" id="l9.4.12"></span>ὁ δὲ τὸν τόνον, ὁ δὲ τὴν ἰδιότητα τῆς κράσεως, ὁ δὲ
<span class="lb" data-page="9.4" data-line="13" id="l9.4.13"></span>τὴν ὅλην κατασκευὴν τῶν σωμάτων, ὁ δὲ τὸ πνεῦμα μόνον,
<span class="lb" data-page="9.4" data-line="14" id="l9.4.14"></span>ὁ δέ τινα τούτων, ὁ δὲ καὶ πάνθ’ ἅμα φησί. ἤδη δέ τινες
<span class="lb" data-page="9.4" data-line="15" id="l9.4.15"></span>ἀσώματον εἰσηγήσαντο δύναμιν, οἰκείοις ὀργάνοις τῆς κινήσεως
<span class="lb" data-page="9.4" data-line="16" id="l9.4.16"></span>τοῖς εἰρημένοις χρωμένην ἤτοι πᾶσιν ἤ τισιν ἤ τινι.
<span class="lb" data-page="9.4" data-line="17" id="l9.4.17"></span>ταύτην οὖν τὴν αἰτίαν τὴν δημιουργοῦσαν τοὺς σφυγμοὺς,
<span class="pb" data-page="9.5" id="p9.5"></span>
<span class="lb" data-page="9.5" data-line="1" id="l9.5.1"></span>ἥ τις ἂν ᾖ, κᾂν τὴν οὐσίαν αὐτῆς ἀγνοῶμεν, ἀπὸ τοῦ δύνασθαι
<span class="lb" data-page="9.5" data-line="2" id="l9.5.2"></span>σφυγμοὺς ἐργάζεσθαι δύναμιν αὐτὴν ἐκαλέσαμεν, ὥσπερ,
<span class="lb" data-page="9.5" data-line="3" id="l9.5.3"></span>οἶμαι, καὶ πᾶσαν ἑτέραν δύναμιν ἀπὸ τοῦ δύνασθαι ποιεῖν
<span class="lb" data-page="9.5" data-line="4" id="l9.5.4"></span>ὅπερ ἂν δύνηται καλεῖν εἰθίσμεθα. τίνος γὰρ ἡ δύναμίς
<span class="lb" data-page="9.5" data-line="5" id="l9.5.5"></span>ἐστι καὶ τὴν νόησιν αὐτῆς ἐν τῷ πρὸς τὶ κεκτήμεθα, καὶ
<span class="lb" data-page="9.5" data-line="6" id="l9.5.6"></span>διὰ τοῦτο οὕτως αὐτὴν ὀνομάζομεν, ὅταν τὴν οὐσίαν ἀγνοοῦμεν.
<span class="lb" data-page="9.5" data-line="7" id="l9.5.7"></span>ὅταν δὲ ῥώμην, ἢ ἀρετὴν δυνάμεως λέγομεν, ἢ αὖ πάλιν
<span class="lb" data-page="9.5" data-line="8" id="l9.5.8"></span>ἀῤῥωστίαν τε καὶ κακίαν, ὡς πρὸς τὴν ἐνέργειαν ἀκούειν
<span class="lb" data-page="9.5" data-line="9" id="l9.5.9"></span>χρὴ τούτων τῶν ὀνομάτων. ἡ γὰρ δραστική τε καὶ ποιητικὴ
<span class="lb" data-page="9.5" data-line="10" id="l9.5.10"></span>καὶ δημιουργικὴ τῆς ἐνεργείας αἰτία ποτὲ μὲν βέλτιον ὡς
<span class="lb" data-page="9.5" data-line="11" id="l9.5.11"></span>πρὸς ταύτην, ποτὲ δὲ χεῖρον διάκειται. καὶ διὰ τοῦτο νῦν
<span class="lb" data-page="9.5" data-line="12" id="l9.5.12"></span>ἄμεινον, αὖθις δ’ εἰ τύχοι χεῖρον ἡ ἐνέργεια συντελεῖται.
<span class="lb" data-page="9.5" data-line="13" id="l9.5.13"></span>τὸ μὲν οὖν βέλτιον ὡς πρὸς τοὖργον ἔχειν τὴν δύναμιν
<span class="lb" data-page="9.5" data-line="14" id="l9.5.14"></span>ἀρετή τε καὶ ῥώμη, τὸ δὲ χεῖρον ἀῤῥωστία τε καὶ κακία.
<span class="lb" data-page="9.5" data-line="15" id="l9.5.15"></span>περὶ μὲν δὴ τοὺς σφυγμοὺς ἐργαζομένης δυνάμεως ἀρκεῖ καὶ
<span class="lb" data-page="9.5" data-line="16" id="l9.5.16"></span>ταῦτα διαγινώσκειν εἴς γε τὰ παρόντα.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg061.1st1K-grc1:1.5">
<span class="pb page1" data-page="9.9" id="p9.9"></span>
<span class="milestone ed1page page1" data-n="3.85" data-unit="ed1page" id="ed1page.3.85"></span>
<span class="milestone ed2page page1" data-n="8.170" data-unit="ed2page" id="ed2page.8.170"></span>
            <p>
<span class="lb" data-page="9.9" data-line="3" id="l9.9.3"></span>Πλείονος θερμασίας ἠθροισμένης ἐν τῷ σώματι
<span class="lb" data-page="9.9" data-line="4" id="l9.9.4"></span>μείζονος μὲν χρῄζειν ἀνάγκη τὸ ζῶον τῆς ἀναπνοῆς,
<span class="lb" data-page="9.9" data-line="5" id="l9.9.5"></span>μειζόνων δὲ καὶ σφυγμῶν, ᾧ δὲ λόγῳ μειζόνων, τούτῳ καὶ
<span class="lb" data-page="9.9" data-line="6" id="l9.9.6"></span>θαττόνων τε καὶ πυκνοτέρων· ὡς γὰρ οἱ διψῶντες οὐ τὸ
<span class="lb" data-page="9.9" data-line="7" id="l9.9.7"></span>πολὺ μόνον, ἀλλὰ καὶ ταχέως καὶ πυκνῶς προσφέρονται τὸ
<span class="lb" data-page="9.9" data-line="8" id="l9.9.8"></span>πόμα, οὕτως καὶ οἱ τῆς ἐμψυχούσης οὐσίας δεόμενοι πολλήν
<span class="lb" data-page="9.9" data-line="9" id="l9.9.9"></span>θ’ ἅμα ταύτην καὶ ταχέως καὶ πυκνῶς ἐπισπῶνται· καὶ τοῦτο
<span class="lb" data-page="9.9" data-line="10" id="l9.9.10"></span>δὴ οὖν ἔφαμεν οἰκείους εἶναι σφυγμοὺς πλήθει θερμασίας,
<span class="lb" data-page="9.9" data-line="11" id="l9.9.11"></span>τόν τε μέγαν καὶ τὸν ταχὺν καὶ τὸν πυκνὸν, οὐ μὴν δ’ ἐξ
<span class="lb" data-page="9.9" data-line="12" id="l9.9.12"></span>ἀνάγκης γ’ ἑπομένους αὐτῇ. χρῄζει γὰρ, ἵνα τοιοῦτοι γενηθῶσι,
<span class="lb" data-page="9.9" data-line="13" id="l9.9.13"></span>δυνάμεως μὲν ἐῤῥωμένης, ὀργάνων δὲ μαλακῶν· εἰ
<span class="lb" data-page="9.9" data-line="14" id="l9.9.14"></span>γὰρ ἀσθενὴς ἡ δύναμις ἢ σκληρὸν ᾖ τὸ ὄργανον, οὔτε μεγάλους
<span class="lb" data-page="9.9" data-line="15" id="l9.9.15"></span>αὐτοὺς οὔτε ταχεῖς ἐνδέχεται γενέσθαι, τοῦ μὲν ὀργάνου
<span class="lb" data-page="9.9" data-line="16" id="l9.9.16"></span>διὰ σκληρότητα δυσπειθοῦς γινομένου τῇ κινούσῃ δυνάμει,
<span class="lb" data-page="9.9" data-line="17" id="l9.9.17"></span>τῆς δυνάμεως δ’ αὐτῆς δι’ ἀῤῥωστίαν ἀδυνατούσης ἐξαίρειν
<span class="lb" data-page="9.9" data-line="18" id="l9.9.18"></span>τὰς ἀρτηρίας εἰς ὅσον προσήκει. χρὴ τοίνυν συνεργεῖν ἀλλήλοις
<span class="lb" data-page="9.9" data-line="19" id="l9.9.19"></span>τὰ τρία γένη τῶν αἰτίων, ἵν’ ὁ σφυγμὸς ταχὺς ἢ μέγας
<span class="pb" data-page="9.10" id="p9.10"></span>
<span class="lb" data-page="9.10" data-line="1" id="l9.10.1"></span>ἀποτελεσθῇ, τὴν μὲν χρείαν τῆς γενέσεως αὐτῶν ἐπείγουσαν,
<span class="lb" data-page="9.10" data-line="2" id="l9.10.2"></span>τὴν δὲ δύναμιν εὐεκτοῦσαν, τῶν δ’ ἀρτηριῶν τοὺς χιτῶνας
<span class="lb" data-page="9.10" data-line="3" id="l9.10.3"></span>μαλακοὺς, ἢ πάντως γε μὴ σκληροὺς ὄντας. ὡς γὰρ καὶ
<span class="lb" data-page="9.10" data-line="4" id="l9.10.4"></span>ὠθεῖν ἢ μέγα προβαίνειν οὔθ’ οἱ πάνυ γέροντες οὔθ’ οἱ
<span class="lb" data-page="9.10" data-line="5" id="l9.10.5"></span>μικροὶ παῖδες δύνανται, κᾂν ἔτι μάλιστα χρῄζωσιν ἠπειγμένης
<span class="lb" data-page="9.10" data-line="6" id="l9.10.6"></span>κινήσεως, οὕτως οὐδ’ ἡ ἄῤῥωστος δύναμις οὔτε ταχέως
<span class="lb" data-page="9.10" data-line="7" id="l9.10.7"></span>οὔτ’ εἰς μέγα τὰς ἀρτηρίας ἐξαίρειν δύναται, κᾂν δέηται.
<span class="lb" data-page="9.10" data-line="8" id="l9.10.8"></span>ὥσπερ δὲ πάλιν ἡ μὲν μαλακὴ κύστις ἑτοίμως εἰς πολὺ
<span class="lb" data-page="9.10" data-line="9" id="l9.10.9"></span>διαστέλλεται, ἡ σκληρὰ δὲ οὐδ’ εἰ πάνυ σφόδρα βιάζοιο, οὕτω
<span class="lb" data-page="9.10" data-line="10" id="l9.10.10"></span>καὶ τῶν ἀρτηριῶν ὁ χιτὼν ὁ μὲν μαλακὸς ῥᾳδίως ἐπὶ πλέον
<span class="lb" data-page="9.10" data-line="11" id="l9.10.11"></span>ἐξαίρεται, κᾂν ἄῤῥωστος ἡ δύναμις ᾖ, ὁ δὲ σκληρὸς ἀντιτείνεταί
<span class="lb" data-page="9.10" data-line="12" id="l9.10.12"></span>τε καὶ ἀντιβαίνει τῇ κινούσῃ δυνάμει, κᾂν σφοδρότατα
<span class="lb" data-page="9.10" data-line="13" id="l9.10.13"></span>περὶ αὐτὸν ἐνεργοῦσα τύχῃ. μέθοδος δὲ καὶ κατὰ τούτων
<span class="lb" data-page="9.10" data-line="14" id="l9.10.14"></span>ἁπάντων<span class="milestone ed1page" data-n="3.86" data-unit="ed1page" id="ed1page.3.86"></span> μία, τῆς ἐξεταζομένης αἰτίας μόνης ὑπαλλαττομένης,
<span class="lb" data-page="9.10" data-line="15" id="l9.10.15"></span>τῶν δ’ ἄλλων ἐν ταὐτῷ μενουσῶν, τὴν διάκρισιν
<span class="lb" data-page="9.10" data-line="16" id="l9.10.16"></span>ποιεῖσθαι τῆς ἀλλοιώσεως τῶν σφυγμῶν. εἰ γὰρ ἅμα πολλῶν
<span class="lb" data-page="9.10" data-line="17" id="l9.10.17"></span>ὑπηλλαγμένων ἐπισκέπτοιο, πρῶτον μὲν ἄδηλον, ἢ διὰ τὸ
<span class="lb" data-page="9.10" data-line="18" id="l9.10.18"></span>πασῶν ὁμοῦ συνιουσῶν ἀθρόον κεφάλαιον ἡ τροπὴ γέγονεν, ﻿
<span class="pb" data-page="9.11" id="p9.11"></span>
<span class="lb" data-page="9.11" data-line="1" id="l9.11.1"></span>ἢ διά τινα μίαν ἐξ αὐτῶν. ἔπειτα δ’ εἰ καὶ συγχωρηθείη διὰ
<span class="lb" data-page="9.11" data-line="2" id="l9.11.2"></span>μίαν, ἥ τίς ἐστιν αὕτη μία ἐξ αὐτῶν οὐδέπω δῆλον. ἂν γοῦν
<span class="lb" data-page="9.11" data-line="3" id="l9.11.3"></span>αὐξηθῇ μὲν ἡ θερμασία μόνη, φυλάττοιντο δὲ ἥ τε δύναμις
<span class="lb" data-page="9.11" data-line="4" id="l9.11.4"></span>καὶ οἱ χιτῶνες τῶν ἀρτηριῶν ἄτρεπτοι, μείζους τε καὶ θάττους
<span class="lb" data-page="9.11" data-line="5" id="l9.11.5"></span>ἐξ ἀνάγκης οἱ σφυγμοὶ γενήσονται καὶ συναυξηθήσονταί
<span class="lb" data-page="9.11" data-line="6" id="l9.11.6"></span>γε τῷ πλήθει τῆς θερμασίας ἄχρι περ ἂν ἐπὶ τὴν μεγίστην ἀφίκωνται
<span class="lb" data-page="9.11" data-line="7" id="l9.11.7"></span>διαστολήν. τάχιστοι δὲ οὐδὲ νῦν οὐδέ ποτε φανοῦνται
<span class="lb" data-page="9.11" data-line="8" id="l9.11.8"></span>πρὶν τὴν θερμασίαν ὑπὲρ τὴν μεγίστην αὐξηθῆναι διαστολήν.
<span class="lb" data-page="9.11" data-line="9" id="l9.11.9"></span>τότε δ’ ὑπὲρ τὴν μεγίστην αὔξεται διαστολὴν, ὅταν ἐνδεῶς ὑπ’
<span class="lb" data-page="9.11" data-line="10" id="l9.11.10"></span>αὐτῆς ἀναψύχηται. τὸ τοίνυν λεῖπον ἐπανισοῖ τηνικαῦτα
<span class="lb" data-page="9.11" data-line="11" id="l9.11.11"></span>τῷ τάχει τῆς κινήσεως, καὶ οὕτως οἱ σφυγμοὶ τάχιστοι γίνονται.
<span class="lb" data-page="9.11" data-line="12" id="l9.11.12"></span>ἀρκεῖ δ’ οὐδὲ ταῦτα τῇ μεγάλως ἐκπυρωθείσῃ, ἀλλ’ ὃν
<span class="lb" data-page="9.11" data-line="13" id="l9.11.13"></span>ἡσύχασε πρότερον χρόνον μεταξὺ τῶν κινήσεων, ἤδη καὶ τοῦτον
<span class="lb" data-page="9.11" data-line="14" id="l9.11.14"></span>συντέμνει. πολλάκις δ’ οὕτως βραχὺν ἀπέφηνεν, ὡς
<span class="lb" data-page="9.11" data-line="15" id="l9.11.15"></span>συνεχεῖς ἀλλήλαις δοκεῖν εἶναι τὰς κινήσεις, <span class="milestone ed2page" data-n="8.171" data-unit="ed2page" id="ed2page.8.171"></span>μηδαμῆ σχιζομένας
<span class="lb" data-page="9.11" data-line="16" id="l9.11.16"></span>ἡσυχίᾳ· τοῦτο δ’, ὅταν ἐσχάτως ἐκκαυθῇ, γίνεται.
<span class="lb" data-page="9.11" data-line="17" id="l9.11.17"></span>τριῶν γὰρ ὄντων τρόπων ἐπικουρίας ἐν ἁπάσαις ὑπερβολαῖς
<span class="lb" data-page="9.11" data-line="18" id="l9.11.18"></span>πᾶσιν ὁμοῦ χρῆται. καὶ γὰρ πλείστης ἀπολαύει τῆς ἐμψυχούσης
<span class="lb" data-page="9.11" data-line="19" id="l9.11.19"></span>αὐτὴν οὐσίας καὶ τάχιστα καὶ συνεχέστατα. τούτων
<span class="pb" data-page="9.12" id="p9.12"></span>
<span class="lb" data-page="9.12" data-line="1" id="l9.12.1"></span>δὲ τὸ μὲν πρῶτον μεγίστους ποιεῖ τοὺς σφυγμοὺς, τὸ δὲ δεύτερον
<span class="lb" data-page="9.12" data-line="2" id="l9.12.2"></span>ταχίστους, τὸ δὲ τρίτον πυκνοτάτους. οὔτε γὰρ, ὅταν
<span class="lb" data-page="9.12" data-line="3" id="l9.12.3"></span>ἱκανῶς ἀναψύχηται τῷ μεγέθει τῆς διαστολῆς, κατεπείγει τὸ
<span class="lb" data-page="9.12" data-line="4" id="l9.12.4"></span>τάχος, οὔθ’ ὅταν αὐτάρκως ὑπ’ ἀμφοῖν ὠφελῆται, τὴν κυκνότητα.
<span class="lb" data-page="9.12" data-line="5" id="l9.12.5"></span>θατέρου δ’ αὐτῶν ἀεὶ τὸ λεῖπον ἐπανισοῖ θατέρῳ,
<span class="lb" data-page="9.12" data-line="6" id="l9.12.6"></span>τοῦ μὲν μεγέθους τῷ τάχει, τοῦ δὲ τάχους τῇ πυκνότητι.
<span class="lb" data-page="9.12" data-line="7" id="l9.12.7"></span>καθόλου γὰρ φάναι πυκνότητος σφυγμῶν αἰτία μία τὸ τῆς
<span class="lb" data-page="9.12" data-line="8" id="l9.12.8"></span>προτέρας ἐνεργείας ἐνδεὲς, γίνεται δὲ τοῦτο καὶ δι’ ἄλλας
<span class="lb" data-page="9.12" data-line="9" id="l9.12.9"></span>μὲν αἰτίας, ἃς ἑξῆς ἐροῦμεν, ἀτὰρ οὖν καὶ διὰ πλῆθος θερμασίας,
<span class="lb" data-page="9.12" data-line="10" id="l9.12.10"></span>ὡς νῦν ἀποδέδεικται. καὶ σχεδὸν ἤδη πέρας ἔχει τὸ
<span class="lb" data-page="9.12" data-line="11" id="l9.12.11"></span>προκείμενον. ἐδείχθη γὰρ ὡς οὐκ ἐξ ἀνάγκης ἕπεται πλήθει
<span class="lb" data-page="9.12" data-line="12" id="l9.12.12"></span>θερμασίας μέγας καὶ ταχὺς καὶ πυκνὸς σφυγμὸς οὐδεὶς, οἰκεῖοι
<span class="lb" data-page="9.12" data-line="13" id="l9.12.13"></span>δ’ εἰσὶν αὐτῇ μάλιστα μὲν ὁ μέγας καὶ ταχὺς, ἤδη δέ
<span class="lb" data-page="9.12" data-line="14" id="l9.12.14"></span>ποτε καὶ ὁ πυκνὸς κατά τι συμβεβηκός.
</p>
          </article>

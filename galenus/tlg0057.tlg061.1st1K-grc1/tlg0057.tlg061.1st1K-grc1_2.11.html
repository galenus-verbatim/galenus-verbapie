<article xmlns="http://www.w3.org/1999/xhtml" id="urn:cts:greekLit:tlg0057.tlg061.1st1K-grc1:2.11">
<span class="pb page1" data-page="9.87" id="p9.87"></span>
<span class="milestone ed1page page1" data-n="3.98" data-unit="ed1page" id="ed1page.3.98"></span>
<span class="milestone ed2page page1" data-n="8.195" data-unit="ed2page" id="ed2page.8.195"></span>
            <p>
<span class="lb" data-page="9.87" data-line="1" id="l9.87.1"></span><span class="milestone ed2page" data-n="8.196" data-unit="ed2page" id="ed2page.8.196"></span>Πῶς οὖν ἡ παρὰ τὴν θέσιν τῆς ἀρτηρίας
<span class="lb" data-page="9.87" data-line="2" id="l9.87.2"></span>ἀνωμαλία γίνεται τῶν σφυγμῶν; τοῦτο γὰρ ἔτ’ ἐνδεῖν
<span class="lb" data-page="9.87" data-line="3" id="l9.87.3"></span>ἔοικε τῷ λόγῳ. πῶς δ’ ἄλλως ἢ ὥσπερ Ἱπποκράτης εἶπε
<span class="lb" data-page="9.87" data-line="4" id="l9.87.4"></span>καθόλου περὶ πάσης ἡμᾶς διδάσκων διαστροφῆς; καὶ γὰρ καὶ
<span class="lb" data-page="9.87" data-line="5" id="l9.87.5"></span>ἡ τῆς μήτρας ὡσαύτως καὶ αἱ τῆς ῥάχεως καὶ τῶν μυῶν γίνονται,
<span class="lb" data-page="9.87" data-line="6" id="l9.87.6"></span>τεινομένων εἰς ἐκεῖνα τὰ μέρη τῶν σωμάτων εἰς
<span class="lb" data-page="9.87" data-line="7" id="l9.87.7"></span>ἅπερ καὶ διαστρέφεται. τῷ δ’ εἶναι πολλὰς τὰς τεινούσας
<span class="lb" data-page="9.87" data-line="8" id="l9.87.8"></span>αἰτίας δυσφώρατον τὸ καθόλου τοῖς πλείστοις τῶν ἀρχαίων
<span class="lb" data-page="9.87" data-line="9" id="l9.87.9"></span>ἰατρῶν ἐγένετο. καὶ γὰρ φλεγμοναὶ καὶ σκίῤῥοι καὶ ἀποστήματα
<span class="lb" data-page="9.87" data-line="10" id="l9.87.10"></span>καί τινων ἀπέπτων φυμάτων γένεσις καὶ ὅλως ἅπαντες
<span class="lb" data-page="9.87" data-line="11" id="l9.87.11"></span>οἱ παρὰ φύσιν ὄγκοι τείνειν πρὸς ἑαυτοὺς δύνανται τὰ
<span class="lb" data-page="9.87" data-line="12" id="l9.87.12"></span>συνεχῆ, ἤδη δὲ καὶ σκληρότης αὐχμώδης καὶ ψύξις ἄμετρος
<span class="lb" data-page="9.87" data-line="13" id="l9.87.13"></span>ὅμοιόν τι πήξει δρῶσα καὶ σπασμώδης σύντασις, ὧν ἄλλοτ’
<span class="lb" data-page="9.87" data-line="14" id="l9.87.14"></span>ἄλλο διαστρέφει τὰς ἀρτηρίας. μάλιστα δὲ τὴν ἀνώμαλον
<span class="lb" data-page="9.87" data-line="15" id="l9.87.15"></span>δυσκρασίαν ἡγητέον διαστρέφειν.
</p>
          </article>

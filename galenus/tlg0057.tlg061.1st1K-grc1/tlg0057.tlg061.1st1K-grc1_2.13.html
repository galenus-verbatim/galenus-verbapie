<article xmlns="http://www.w3.org/1999/xhtml" id="urn:cts:greekLit:tlg0057.tlg061.1st1K-grc1:2.13">
<span class="pb page1" data-page="9.89" id="p9.89"></span>
<span class="milestone ed1page page1" data-n="3.98" data-unit="ed1page" id="ed1page.3.98"></span>
<span class="milestone ed2page page1" data-n="8.196" data-unit="ed2page" id="ed2page.8.196"></span>
            <p>
<span class="lb" data-page="9.89" data-line="6" id="l9.89.6"></span>Ἀλλὰ γὰρ ἐπεὶ καὶ τὰ περὶ σπασμώδους
<span class="lb" data-page="9.89" data-line="7" id="l9.89.7"></span>εἴρηται σφυγμοῦ, τὸ λοιπὸν ἔτι προσθετέον<span class="milestone ed1page" data-n="3.99" data-unit="ed1page" id="ed1page.3.99"></span> ἡμῖν ἐστιν
<span class="lb" data-page="9.89" data-line="8" id="l9.89.8"></span>εἰς τὴν περὶ τῶν ἀνωμάλων ἁπάντων φυσιολογίαν. λείπεται
<span class="lb" data-page="9.89" data-line="9" id="l9.89.9"></span>δ’, ὡς οἶμαι, πῶς ὑψηλοὶ <span class="milestone ed2page" data-n="8.197" data-unit="ed2page" id="ed2page.8.197"></span>καὶ ταπεινοὶ καὶ πλατεῖς καὶ
<span class="lb" data-page="9.89" data-line="10" id="l9.89.10"></span>στενοὶ καὶ μακροὶ καὶ βραχεῖς γίνονται σφυγμοί. πλεῖστοι
<span class="lb" data-page="9.89" data-line="11" id="l9.89.11"></span>γὰρ δὴ οὗτοι καὶ μάλιστα ποικίλλουσι τὰς ἀνωμαλίας πάσας
<span class="lb" data-page="9.89" data-line="12" id="l9.89.12"></span>τάς τε καθ’ ἕνα σφυγμὸν καὶ πολὺ δὴ μᾶλλον τὰς ἐν ἀθροίσματι.
<span class="lb" data-page="9.89" data-line="13" id="l9.89.13"></span>συμβαίνει δή τι τοιοῦτον ἐν τῷ διαστέλλεσθαι τὰς
<span class="lb" data-page="9.89" data-line="14" id="l9.89.14"></span>ἀρτηρίας, ἐπί τε τοῖς ὑγιαίνουσιν ἅπασιν καὶ τοῖς πλείστοις
<span class="lb" data-page="9.89" data-line="15" id="l9.89.15"></span>τῶν νοσούντων τῆς ἄνω περιφερείας αὐτῆς μᾶλλον αἰσθανόμεθα
<span class="lb" data-page="9.89" data-line="16" id="l9.89.16"></span>κινουμένης ἢ τῶν ἐν τοῖς πλαγίοις μερῶν. ἡ μὲν γὰρ
<span class="lb" data-page="9.89" data-line="17" id="l9.89.17"></span>ἐγγυτέρω τῆς ἁφῆς ἡμῶν ἐστι καὶ δι’ ἐλαττόνων ὁμιλεῖ
<span class="lb" data-page="9.89" data-line="18" id="l9.89.18"></span>σωμάτων, τὰ δ’ ἑκατέρωθεν αὐτῆς αὐτά τε πλέον ἄπεστι ﻿
<span class="pb" data-page="9.90" id="p9.90"></span>
<span class="lb" data-page="9.90" data-line="1" id="l9.90.1"></span>καὶ πλείω περιβέβληται τὰ διὰ μέσου σώματα. καὶ τοίνυν
<span class="lb" data-page="9.90" data-line="2" id="l9.90.2"></span>αὐτὸς ὁ κατὰ φύσιν σφυγμὸς, ἂν ἀκριβῶς ἐξετάζῃ τις, ὑψηλότερός
<span class="lb" data-page="9.90" data-line="3" id="l9.90.3"></span>ἐστιν, ἀπολειπομένης μὲν ἀεὶ τῆς εἰς τὸ πλάτος ἐν αὐτῷ
<span class="lb" data-page="9.90" data-line="4" id="l9.90.4"></span>κινήσεως, πλεονεκτούσης δὲ τῆς εἰς ὕψος. ἀλλ’ ἐπεὶ μέτρον
<span class="lb" data-page="9.90" data-line="5" id="l9.90.5"></span>οὗτος ἡμῖν καὶ κανὼν ἁπάντων τῶν ἄλλων, οὔθ’ ὑψηλὸν
<span class="lb" data-page="9.90" data-line="6" id="l9.90.6"></span>οὔτε στενὸν ὀνομάζομεν αὐτὸν, ἀλλ’ ὥσπερ οὖν πρέπει καὶ
<span class="lb" data-page="9.90" data-line="7" id="l9.90.7"></span>δίκαιόν ἐστιν, σύμμετρόν τε καὶ μέσον ἁπασῶν τῶν ὑπερβολῶν.
<span class="lb" data-page="9.90" data-line="8" id="l9.90.8"></span>εἰθισμένοι δὲ τούτῳ καὶ συντεθραμμένοι καὶ πολλάκις
<span class="lb" data-page="9.90" data-line="9" id="l9.90.9"></span>εὑρίσκοντες αὐτὸν οὐκ ἐπὶ τῶν ὑγιαινόντων μόνων, ἀλλὰ
<span class="lb" data-page="9.90" data-line="10" id="l9.90.10"></span>καὶ ἐπὶ τῶν νοσούντων, ῥᾳδίως γνωρίζομεν τοὺς ἀπολειπομένους
<span class="lb" data-page="9.90" data-line="11" id="l9.90.11"></span>ἢ ὑπερβάλλοντας αὐτὸν καθ’ ἡντιναοῦν τῶν διαστάσεων.
<span class="lb" data-page="9.90" data-line="12" id="l9.90.12"></span>καὶ γάρ τοι καὶ ὁ μακρὸς καὶ ὁ βραχὺς ὡς πρὸς
<span class="lb" data-page="9.90" data-line="13" id="l9.90.13"></span>τοῦτον λέγονται. καὶ ὅστις μὴ εἴθισται τῷδε, οὐχ ὅπως
<span class="lb" data-page="9.90" data-line="14" id="l9.90.14"></span>ὑψηλοῦ καὶ ταπεινοῦ καὶ πλατέος καὶ στενοῦ γένοιτ’ ἂν ἀκριβὴς
<span class="lb" data-page="9.90" data-line="15" id="l9.90.15"></span>γνώμων, ἀλλ’ οὐδὲ μακροῦ καὶ βραχέος. ὡς οὖν ἄνθρωπόν
<span class="lb" data-page="9.90" data-line="16" id="l9.90.16"></span>τινα πάντη σύμμετρον εἶναί φαμεν οὐ τῇ προχείρῳ κατὰ
<span class="lb" data-page="9.90" data-line="17" id="l9.90.17"></span>τὴν αἴσθησιν ἰσότητι τὸ μῆκος τῷ πλάτει καὶ βάθει παραβάλλοντες,
<span class="lb" data-page="9.90" data-line="18" id="l9.90.18"></span>ἀλλὰ τῇ κατὰ δύναμιν· οὐδεὶς γὰρ οὕτως εὑρεθείη
<span class="lb" data-page="9.90" data-line="19" id="l9.90.19"></span>βραχὺς ὡς ἀπολείπεσθαι τὸ μῆκος τοῦ πλάτους· οὕτω καὶ
<span class="pb" data-page="9.91" id="p9.91"></span>
<span class="lb" data-page="9.91" data-line="1" id="l9.91.1"></span>σφυγμὸν σύμμετρον ὀνομάζομεν, τὴν κατὰ φύσιν ἀναλογίαν
<span class="lb" data-page="9.91" data-line="2" id="l9.91.2"></span>τε καὶ συμμετρίαν κανόνα τῆς ἰσότητος, οὐ τὴν αἴσθησιν
<span class="lb" data-page="9.91" data-line="3" id="l9.91.3"></span>ποιούμενοι. πάντως δὲ ἐν αὐτῷ τὸ μὲν μῆκος ὑπερέχει τοῦ
<span class="lb" data-page="9.91" data-line="4" id="l9.91.4"></span>βάθους, τοῦτο δ’ αὖ τοῦ πλάτους. αὐτὴν μὲν γὰρ εἰ νοήσαιμεν
<span class="lb" data-page="9.91" data-line="5" id="l9.91.5"></span>καθ’ αὑτὴν τὴν ἀρτηρίαν, γυμνὴν ἁπάντων τῶν περικειμένων
<span class="lb" data-page="9.91" data-line="6" id="l9.91.6"></span>σωμάτων, ἴσον ἔσται τὸ πλάτος τῷ βάθει. μᾶλλον δ’
<span class="lb" data-page="9.91" data-line="7" id="l9.91.7"></span>οὐδ’ εἰπεῖν ἕξομεν ἐπί γε τῆς τοιαύτης τουτὶ μὲν εἶναι τὸ
<span class="lb" data-page="9.91" data-line="8" id="l9.91.8"></span>πλάτος, τουτὶ δὲ βάθος, ἀλλ’ ὥσπερ ὅμοιον ἑαυτῷ πάντη τὸ
<span class="lb" data-page="9.91" data-line="9" id="l9.91.9"></span>σῶμα κυκλοτερὲς ἀκριβῶς ὑπάρχει, οὕτω καὶ τῶν διαστημάτων
<span class="lb" data-page="9.91" data-line="10" id="l9.91.10"></span>οὐδεμία διαφορά. τεθείσης μέντοι κατά τινος ἑτέρου
<span class="lb" data-page="9.91" data-line="11" id="l9.91.11"></span>σώματος αὐτῆς, κάτω μὲν ἂν ἤδη λέγοιτο καθ’ ὧν στηρίζεται
<span class="lb" data-page="9.91" data-line="12" id="l9.91.12"></span>μορίων, ἄνω δὲ τὸ κατ’ ἄντικρυ. τὸ δ’ ἐν τῷ μέσῳ τῶν
<span class="lb" data-page="9.91" data-line="13" id="l9.91.13"></span>διαστημάτων κάτωθεν μὲν ἄνω νοοῦσιν ὕψος, ἄνωθεν δὲ
<span class="lb" data-page="9.91" data-line="14" id="l9.91.14"></span>κάτω βάθος. ἔνθα δ’ ὕψος καὶ πλάτος, ἐνταῦθα θάτερον
<span class="lb" data-page="9.91" data-line="15" id="l9.91.15"></span>τῶν διαστημάτων βάθος καὶ πλάτος. εἰ δὲ μὴ μόνον στηρίζοιτο
<span class="lb" data-page="9.91" data-line="16" id="l9.91.16"></span>κατά τινος, ἀλλὰ κᾀκ τῶν πλαγίων αὐτῶν καὶ προσέτι
<span class="lb" data-page="9.91" data-line="17" id="l9.91.17"></span>τῶν ἄνω περιλαμβάνοι τινὰ σώματα, παντί που δῆλον ὡς
<span class="lb" data-page="9.91" data-line="18" id="l9.91.18"></span>τὰ δι’ ἐλαττόνων σκεπασμάτων ἡμῖν ὁμιλοῦντα μόρια σαφεστέραν
<span class="pb" data-page="9.92" id="p9.92"></span>
<span class="lb" data-page="9.92" data-line="1" id="l9.92.1"></span>ἐνδείξεται τὴν κίνησιν ἤπερ τὰ διὰ πλειόνων. ἀλλὰ
<span class="lb" data-page="9.92" data-line="2" id="l9.92.2"></span>μὴν ὧν γέ ἐστιν ἀρτηριῶν ἡ θέσις ὑπὸ τῷ δέρματι, τοιαῦται
<span class="lb" data-page="9.92" data-line="3" id="l9.92.3"></span>δ’ εἰσὶν ὧν ἐφαπτόμεθα τοὺς σφυγμοὺς διαγινώσκοντες, τούτων
<span class="lb" data-page="9.92" data-line="4" id="l9.92.4"></span>τὸ μὲν ἄνω διὰ μόνου τοῦ δέρματος ἡμῖν ὁμιλεῖ, τὰ δ’
<span class="lb" data-page="9.92" data-line="5" id="l9.92.5"></span>ἑκατέρωθεν εἰς ὅσον ἀποχωρεῖ πρὸς τὸ πλάγιον εἰς τοσοῦτο
<span class="lb" data-page="9.92" data-line="6" id="l9.92.6"></span>διὰ μακροτέρου τε τοῦ διαστήματος πλεόνων τε τῶν ἐν τῷ
<span class="lb" data-page="9.92" data-line="7" id="l9.92.7"></span>μέσῳ σωμάτων. καὶ διὰ ταύτην τὴν ἀνάγκην ὑψηλότερος μὲν
<span class="lb" data-page="9.92" data-line="8" id="l9.92.8"></span>ἀεὶ πᾶς σφυγμός ἐστιν ὁ κατὰ φύσιν, εἰ παραβάλλοις ἀλλήλοις
<span class="lb" data-page="9.92" data-line="9" id="l9.92.9"></span>τὰ διαστήματα. λέγεται δὲ σύμμετρος καὶ κανὼν τῶν
<span class="lb" data-page="9.92" data-line="10" id="l9.92.10"></span>ἄλλων ὁμοίως τῷ Πολυκλείτου κανόνι. ὡς γὰρ ἐκείνῳ παραβάλλοντες
<span class="lb" data-page="9.92" data-line="11" id="l9.92.11"></span>τοὺς ἄλλους ἀνδριάντας ἁδροὺς, ἢ ἰσχνοὺς, ἢ
<span class="lb" data-page="9.92" data-line="12" id="l9.92.12"></span>πλατεῖς, ἢ στενοὺς, ἤ τι τῶν ἄλλων ἀμετριῶν ὄνομα προσαγορεύομεν,
<span class="lb" data-page="9.92" data-line="13" id="l9.92.13"></span>οὕτω καὶ τοὺς σφυγμοὺς τῷ κατὰ φύσιν ἀντεξετάζοντες
<span class="lb" data-page="9.92" data-line="14" id="l9.92.14"></span><span class="milestone ed2page" data-n="8.198" data-unit="ed2page" id="ed2page.8.198"></span>ὑψηλοὺς, ἢ ταπεινοὺς, ἢ πλατεῖς, ἢ στενοὺς,
<span class="lb" data-page="9.92" data-line="15" id="l9.92.15"></span>ἢ μακροὺς, ἢ βραχεῖς, ἢ ἁδροὺς, ἢ ἰσχνοὺς, ἢ μεγάλους,
<span class="lb" data-page="9.92" data-line="16" id="l9.92.16"></span>ἢ μικροὺς ὀνομάζομεν. τίνες οὖν αἰτίαι τῆς γενέσεως
<span class="lb" data-page="9.92" data-line="17" id="l9.92.17"></span>αὐτῶν; τοῦτο γὰρ εἰπεῖν προὔκειτο. πρόχειρον μὲν ἦν ἤτοι
<span class="lb" data-page="9.92" data-line="18" id="l9.92.18"></span>δυσκρασίαν ἀνώμαλον αἰτιᾶσθαι τῶν ὀργάνων, ἢ διαστροφὴν
<span class="lb" data-page="9.92" data-line="19" id="l9.92.19"></span>ἐν τῇ θέσει. δέδεικται γὰρ ὅπως ἐν ταῖς τοιαύταις διαθέσεσιν
<span class="pb" data-page="9.93" id="p9.93"></span>
<span class="lb" data-page="9.93" data-line="1" id="l9.93.1"></span>αἱ κινήσεις ἀνώμαλοι φαίνονται. ἀλλ’ ἐγὼ τοὺς μὲν
<span class="lb" data-page="9.93" data-line="2" id="l9.93.2"></span>ὑψηλοὺς ἔν τε τοῖς θυμοῖς καὶ πρὸ τῶν κρίσεων εὑρίσκω
<span class="lb" data-page="9.93" data-line="3" id="l9.93.3"></span>γινομένους, τοὺς δὲ πλατεῖς τοὐπίπαν ἐπὶ ταῖς κριτικαῖς ἐκκρίσεσιν.
<span class="lb" data-page="9.93" data-line="4" id="l9.93.4"></span>οὐκ ἔτι δὲ δύναμαι δυσκρασίαν ὀργάνων ἢ διαστροφὴν
<span class="lb" data-page="9.93" data-line="5" id="l9.93.5"></span>θέσεως αἰτιάσασθαι μόνας, γένοιτο γὰρ ἄν ποτε
<span class="lb" data-page="9.93" data-line="6" id="l9.93.6"></span>καὶ διά τι τούτων, ἀλλ’ αἱ πλεῖσται διαθέσεις ἐφ’ ὧν οἱ
<span class="lb" data-page="9.93" data-line="7" id="l9.93.7"></span>τοιοῦτοι φαίνονται σφυγμοὶ τῶν εἰρημένων αἰτίων ἐκτός εἰσιν.
<span class="lb" data-page="9.93" data-line="8" id="l9.93.8"></span>οὔτε γὰρ ἀνωμαλία κράσεως, ἤγουν εἰς τοσοῦτο τὴν φύσιν
<span class="lb" data-page="9.93" data-line="9" id="l9.93.9"></span>ὑπαλλάττουσα τῶν ὀργάνων, ὡς ἀνωμάλους ἐργάσασθαι τοὺς
<span class="lb" data-page="9.93" data-line="10" id="l9.93.10"></span>σφυγμοὺς, οὔθ’ ἡ τῆς θέσεως ἐξαλλαγὴ δύναιτ’ ἂν συστῆναί
<span class="lb" data-page="9.93" data-line="11" id="l9.93.11"></span>ποτε χωρὶς μεγάλης βλάβης ἢ χρόνου μακροῦ ὧν οὐδὲν οὔτε
<span class="lb" data-page="9.93" data-line="12" id="l9.93.12"></span>τοῖς θυμουμένοις οὔτε τοῖς ἤδη κεκριμένοις οὔτε τοῖς ὅσον
<span class="lb" data-page="9.93" data-line="13" id="l9.93.13"></span>οὐδέπω κριθησομένοις ὑπάρχει, ἀλλ’ ἐστὶ τὸ γινόμενον ἐπ’
<span class="lb" data-page="9.93" data-line="14" id="l9.93.14"></span>αὐτῶν τοιοῦτο· μείζονα τὸν σφυγμὸν ἐργάζεται τοῖς θυμουμένοις
<span class="lb" data-page="9.93" data-line="15" id="l9.93.15"></span>τε καὶ κριθησομένοις, οὐ μὴν ὅσον γε μεῖζόν τι
<span class="lb" data-page="9.93" data-line="16" id="l9.93.16"></span>γίγνεται, τοσοῦτον καὶ φαίνεται. τῇ μὲν γὰρ εἰς ὕψος κινήσει
<span class="lb" data-page="9.93" data-line="17" id="l9.93.17"></span>τε καὶ διαστολῇ τῆς ἀρτηρίας ὅσον προσέρχεται φαίνεται πᾶν,
<span class="lb" data-page="9.93" data-line="18" id="l9.93.18"></span>τῇ δ’ εἰς τὸ πλάγιον τὸ πλεῖστον ἀφανίζεται, κατὰ τὸν
<span class="lb" data-page="9.93" data-line="19" id="l9.93.19"></span>αὐτὸν, οἶμαι, λόγον καθ’ ὃν καὶ τοῖς ἄνευ περιστάσεώς τινος
<span class="pb" data-page="9.94" id="p9.94"></span>
<span class="lb" data-page="9.94" data-line="1" id="l9.94.1"></span>ὑγιαίνουσιν ἀεὶ πλεονεκτεῖν ἐδείκνυτο ἡ εἰς ὕψος κίνησις.
<span class="lb" data-page="9.94" data-line="2" id="l9.94.2"></span>μεμνημένοι τοιγαροῦν τῆς τότε καταστάσεως τῶν σφυγμῶν
<span class="lb" data-page="9.94" data-line="3" id="l9.94.3"></span>οὓς συμμέτρους ὀνομάζομεν, εἶτα νῦν εὑρίσκοντες ἱκανὸν μὲν
<span class="lb" data-page="9.94" data-line="4" id="l9.94.4"></span>εἰς ὕψος, οὐχ ἱκανὸν δ’ εἰς πλάτος, ἀλλ’ ἤτοι παντάπασιν
<span class="lb" data-page="9.94" data-line="5" id="l9.94.5"></span>ὀλίγον ἢ οὐδὲν ὅλως ἐπιδεδωκυῖαν τὴν κίνησιν, εὐλόγως
<span class="lb" data-page="9.94" data-line="6" id="l9.94.6"></span>ὑψηλοὺς ὀνομάζομεν τοὺς τοιούτους σφυγμοὺς, εἰ μέν τι καὶ
<span class="lb" data-page="9.94" data-line="7" id="l9.94.7"></span>τῷ πλάτει σαφὲς προσεγένετο, μεγάλους ἅμα καὶ ὑψηλοὺς
<span class="lb" data-page="9.94" data-line="8" id="l9.94.8"></span>καλοῦντες, εἰ δ’ οὐδὲν ὅλως αἰσθητὸν, ὑψηλοὺς μόνον, εἰ δ’
<span class="lb" data-page="9.94" data-line="9" id="l9.94.9"></span>εἰς ἄμφω μὲν ηὐξήθησαν ὕψος, τε καὶ πλάτος, οὐκ ἀξιόλογος
<span class="lb" data-page="9.94" data-line="10" id="l9.94.10"></span>δ’ ἡ τοῦ ὕψους εἴη παρὰ τὸ πλάτος ὑπεροχὴ, μεγάλους μόνον
<span class="lb" data-page="9.94" data-line="11" id="l9.94.11"></span>τοὺς τοιούτους ὀνομάζοντες. ὅταν γὰρ ἐν ταὐτῷ λόγῳ
<span class="lb" data-page="9.94" data-line="12" id="l9.94.12"></span>τὸ προσαυξόμενον ὕψος ὑπερέχει τοῦ πλάτους, ᾧ κᾀν τῷ
<span class="lb" data-page="9.94" data-line="13" id="l9.94.13"></span>κατὰ φύσιν ὑπερέχῃ, τὴν αὐτὴν ἰδέαν τῷ συμμέτρῳ κληθέντι
<span class="lb" data-page="9.94" data-line="14" id="l9.94.14"></span>διασώζειν ἀνάγκη τὸν νῦν γινόμενον. οὐκ οὖν ὑψηλὸς, ὥσπερ
<span class="lb" data-page="9.94" data-line="15" id="l9.94.15"></span>οὐδ’ ἐκεῖνος, ἀλλὰ μείζων μόνον αὐτοῦ φαίνεται. τῶν γὰρ
<span class="lb" data-page="9.94" data-line="16" id="l9.94.16"></span>ταὐτὸν εἶδος διασωζόντων οὐκ ἐνδέχεται τὸν μὲν σύμμετρον,
<span class="lb" data-page="9.94" data-line="17" id="l9.94.17"></span>τὸν δ’ ὑψηλὸν καλεῖν, ἀλλ’ εἴπερ πάντη κατὰ τὴν αὐτὴν
<span class="lb" data-page="9.94" data-line="18" id="l9.94.18"></span>ἀναλογίαν ὁ ἕτερος ηὐξήθη, μείζονα μόνον. καὶ γὰρ οὖν καὶ
<span class="lb" data-page="9.94" data-line="19" id="l9.94.19"></span>περὶ τοῦ μήκους ὡσαύτως ἔχει. κατὰ μὲν γὰρ τὴν αὐτὴν ﻿
<span class="pb" data-page="9.95" id="p9.95"></span>
<span class="lb" data-page="9.95" data-line="1" id="l9.95.1"></span>ἀναλογίαν καὶ τοῦτο συναυξανόμενον τῷ βάθει τε καὶ τῷ
<span class="lb" data-page="9.95" data-line="2" id="l9.95.2"></span>πλάτει τὸν ὅλον σφυγμὸν, ὡς ἤδη λέλεκται, μείζονα φαίνεσθαι
<span class="lb" data-page="9.95" data-line="3" id="l9.95.3"></span>ποιεῖ. οὔκουν ἴσων ἁπλῶς δεῖ τῶν ἐπαυξανομένων ἐν
<span class="lb" data-page="9.95" data-line="4" id="l9.95.4"></span>τοῖς τρισὶ διαστήμασι κινήσεων, ἀλλ’ ἀνάλογον ἴσων, ἵν’ ὁ
<span class="lb" data-page="9.95" data-line="5" id="l9.95.5"></span>σφυγμὸς μείζων γένηται. τοῖς οὖν εἰθισμένοις τῇ τοῦ κατὰ
<span class="lb" data-page="9.95" data-line="6" id="l9.95.6"></span>φύσιν ἀναλογίᾳ ῥᾳδίως τὸ <span class="milestone ed1page" data-n="3.100" data-unit="ed1page" id="ed1page.3.100"></span>προσιὸν, ὅσον ἔξω τοῦ
<span class="lb" data-page="9.95" data-line="7" id="l9.95.7"></span>λόγου, γνωρίζεται. καὶ τοιαῦται μέν τινές εἰσιν αἱ γενέσεις
<span class="lb" data-page="9.95" data-line="8" id="l9.95.8"></span>τῶν προκειμένων σφυγμῶν, ἑξῆς δ’ ἂν εἴη τὰς αἰτίας εἰπεῖν
<span class="lb" data-page="9.95" data-line="9" id="l9.95.9"></span>δι’ ἃς ἢ σώζεσθαι τὴν φυσικὴν ἀναλογίαν ἐπ’ αὐτῶν, ἢ διαφθείρεσθαι
<span class="lb" data-page="9.95" data-line="10" id="l9.95.10"></span>πέφυκε. σώζεται μὲν οὖν, ὅταν μηδεμία μεγάλη
<span class="lb" data-page="9.95" data-line="11" id="l9.95.11"></span>τοῦ κατὰ φύσιν εἰς πολυσαρκίαν, ἢ λεπτότητα τῆς ἕξεως γένηται
<span class="lb" data-page="9.95" data-line="12" id="l9.95.12"></span>μεταβολὴ, ἀλλὰ μηδὲ ξηρότης ἄμετρος, ἢ ὑγρότης, η
<span class="lb" data-page="9.95" data-line="13" id="l9.95.13"></span>τις ἀνάγκη μεγάλη ἐσχάτης διαστολῆς. φθείρεται δὲ καὶ συγχεῖται
<span class="lb" data-page="9.95" data-line="14" id="l9.95.14"></span>διά τι τούτων παρὸν, οἷον αὐτίκα τὰ μὲν ἄλλα
<span class="lb" data-page="9.95" data-line="15" id="l9.95.15"></span>πάντα καλῶς ἐχέτω, μεγάλην δ’ οὕτως ἡ δύναμις ἐπειγέσθω
<span class="lb" data-page="9.95" data-line="16" id="l9.95.16"></span>ποιήσασθαι διαστολὴν, ὡς μὴ χωρεῖσθαι τὸν ὄγκον αὐτῆς
<span class="lb" data-page="9.95" data-line="17" id="l9.95.17"></span>ὑπὸ τῶν περιεχουσῶν τὰς ἀρτηρίας χωρῶν. <span class="milestone ed2page" data-n="8.199" data-unit="ed2page" id="ed2page.8.199"></span>ἀνάγκη
<span class="lb" data-page="9.95" data-line="18" id="l9.95.18"></span>γὰρ ἐν τῇ τοιαύτῃ καταστάσει τὸν σφυγμὸν ὑψηλὸν φανῆναι,
<span class="pb" data-page="9.96" id="p9.96"></span>
<span class="lb" data-page="9.96" data-line="1" id="l9.96.1"></span>κᾂν μηδὲν τῶν ἀλλῶν ἔχῃς μέμψασθαι. ἄχρι γὰρ ἂν εἰς τοσοῦτον
<span class="lb" data-page="9.96" data-line="2" id="l9.96.2"></span>αἴρηται μέγεθος ἡ διαστολὴ τῆς ἀρτηρίας, ὡς μηδέπω
<span class="lb" data-page="9.96" data-line="3" id="l9.96.3"></span>στενοχωρεῖσθαι μηδαμοῦ, τὴν κατὰ φύσιν ἐν τοῖς τρισὶ διαστήμασιν
<span class="lb" data-page="9.96" data-line="4" id="l9.96.4"></span>ἀναλογίαν ἀποσώζει. στενοχωρηθεῖσα δὲ τοσοῦτον
<span class="lb" data-page="9.96" data-line="5" id="l9.96.5"></span>τοῦ κατ’ ἐκείνην τὴν διάστασιν ἀφεῖλεν ὅσον ἔτυχε κωλυθεῖσα
<span class="lb" data-page="9.96" data-line="6" id="l9.96.6"></span>τοῦ πρόσω. διὰ τοῦτο τοῖς θυμουμένοις, κᾂν ἄμεμπτον
<span class="lb" data-page="9.96" data-line="7" id="l9.96.7"></span>ἔχωσι τὴν ἕξιν, ὁ σφυγμὸς ὑψηλὸς γίνεται. τὸ γὰρ τῆς διαστολῆς
<span class="lb" data-page="9.96" data-line="8" id="l9.96.8"></span>ἐσχάτως ἄμετρον οὐδ’ ἡ τοιαύτη πέφυκεν ἕξις ἀλύπως
<span class="lb" data-page="9.96" data-line="9" id="l9.96.9"></span>ἀνέχεσθαι, ἀλλ’ ἤδη θλίβεται κάτωθέν τε κᾀκ τῶν πλαγίων
<span class="lb" data-page="9.96" data-line="10" id="l9.96.10"></span>ἡ ἀρτηρία. μόνον οὖν ὅσον γυμνὸν αὐτῆς ὑπὸ τῷ δέρματι
<span class="lb" data-page="9.96" data-line="11" id="l9.96.11"></span>τὴν θέρμην ἅπασαν ἐκδέχεται, ὅταν δ’ ἐν τοῖς ἄλλοις
<span class="lb" data-page="9.96" data-line="12" id="l9.96.12"></span>μὲν ἅπασιν ἡ διαστολὴ κωλυθῇ, τὸ δ’ ἄνω μόνον αὐτῆς
<span class="lb" data-page="9.96" data-line="13" id="l9.96.13"></span>ἀπαραπόδιστον φυλαχθῇ, πλεονεκτεῖν ἀνάγκη τῶν ἄλλων
<span class="lb" data-page="9.96" data-line="14" id="l9.96.14"></span>τὴν κατ’ ἐκεῖνο κίνησιν, ὅπερ ἦν οὐδὲν ἄλλο ἢ ὑψηλὸς σφυγμός.
<span class="lb" data-page="9.96" data-line="15" id="l9.96.15"></span>ἐπεὶ δὲ τοῖς θ’ ὑγιαίνουσιν ἅπασι καὶ τῶν νοσούντων
<span class="lb" data-page="9.96" data-line="16" id="l9.96.16"></span>τοῖς πλείστοις ταῖς μεγίσταις διαστολαῖς τῶν ἐπιπολῆς ἀρτηριῶν
<span class="lb" data-page="9.96" data-line="17" id="l9.96.17"></span>ὧν ἁπτόμεθα τὰ μὲν ἄλλα πάντα μόρια θλίβεταί τε καὶ
<span class="lb" data-page="9.96" data-line="18" id="l9.96.18"></span>στενοχωρεῖται καὶ κωλύει τὰς καθ’ αὑτὰ κινήσεις, τὰ δ’ εἰς
<span class="lb" data-page="9.96" data-line="19" id="l9.96.19"></span>ὕψος ἀνέχοντα μόρια πᾶσαν ἐλευθέραν τε καὶ ἀπαραπόδιστον
<span class="pb" data-page="9.97" id="p9.97"></span>
<span class="lb" data-page="9.97" data-line="1" id="l9.97.1"></span>ἐπιδέχεται τὴν διαστολὴν, διὰ τοῦτο καὶ τοῖς ἰατροῖς τετήρηταί
<span class="lb" data-page="9.97" data-line="2" id="l9.97.2"></span>τε καὶ γέγραπται τῶν θυμουμένων σφυγμὸς ὑψηλός.
<span class="lb" data-page="9.97" data-line="3" id="l9.97.3"></span>ἢ γὰρ οὐκ εἶδον τὸ σπάνιον, ἢ ἀμελῶν εἶδον, ἢ τοῦτον οἰκεῖον
<span class="lb" data-page="9.97" data-line="4" id="l9.97.4"></span>ἐνόμιζον ἑκάστου τῶν παθῶν σφυγμὸν, ὃν καὶ συνεδρεύοντα
<span class="lb" data-page="9.97" data-line="5" id="l9.97.5"></span>αὐτοῖς ἑώρων πλειστάκις. εἰσὶ δ’ οἳ καὶ σιωπῶσιν
<span class="lb" data-page="9.97" data-line="6" id="l9.97.6"></span>ἑκόντες τὸ σπάνιον, ὅταν ἀπορῶσι τῆς αἰτίας, ἀλλὰ τούτου
<span class="lb" data-page="9.97" data-line="7" id="l9.97.7"></span>μὲν ἕνεκα κᾂν μέμψαιτό τις αὐτοῖς, τῶν ἄλλων ἁπάντων
<span class="lb" data-page="9.97" data-line="8" id="l9.97.8"></span>συγγνώμην νείμας. μύρια γὰρ οὕτως ἄξια γινώσκεσθαι σιωπηθήσεται.
<span class="lb" data-page="9.97" data-line="9" id="l9.97.9"></span>χρὴ δὲ τὸν ἀληθείας ἐραστὴν ἅπαν ἀκριβῶς τὸ
<span class="lb" data-page="9.97" data-line="10" id="l9.97.10"></span>φανὲν ἐκδιηγεῖσθαι, κᾂν ἀπορῇ τῆς αἰτίας. τί δὴ οὖν τὸ φαινόμενόν
<span class="lb" data-page="9.97" data-line="11" id="l9.97.11"></span>ἐστι; πολλοῖς τῶν ἰσχνῶν καὶ οὐ πάνυ τὴν δύναμιν
<span class="lb" data-page="9.97" data-line="12" id="l9.97.12"></span>εὐρώστων οἱ σφυγμοὶ θυμουμένοις μεγάλοι μὲν, οὐκέτι
<span class="lb" data-page="9.97" data-line="13" id="l9.97.13"></span>δὲ καὶ ὑψηλοὶ φαίνονται. τίς γοῦν καὶ ἡ τοῦδε αἰτία, οὐδὲ
<span class="lb" data-page="9.97" data-line="14" id="l9.97.14"></span>γὰρ οὐδὲ πόῤῥω που τῶν ἐξ ἀρχῆς ὑποκειμένων ἔοικεν ὑπάρχειν,
<span class="lb" data-page="9.97" data-line="15" id="l9.97.15"></span>εἴ γε δὴ τὴν ῥώμην τῆς δυνάμεως τηλικαύτην ἐλέγομεν
<span class="lb" data-page="9.97" data-line="16" id="l9.97.16"></span>εἶναι δεῖν ἐν τοῖς ὑψηλοῖς σφυγμοῖς, ὡς δύνασθαι μὲν ἐργάσασθαι
<span class="lb" data-page="9.97" data-line="17" id="l9.97.17"></span>μεγίστην διαστολὴν, μὴ χωρεῖσθαι δὲ ὑπὸ τῶν περιεχουσῶν
<span class="pb" data-page="9.98" id="p9.98"></span>
<span class="lb" data-page="9.98" data-line="1" id="l9.98.1"></span>τὰς ἀρτηρίας χωρῶν. εἰ γὰρ τοῦτο, παντί που δῆλον
<span class="lb" data-page="9.98" data-line="2" id="l9.98.2"></span>ὡς ἐν ταῖς προειρημέναις διαθέσεσιν οὐκ ἐγχωρεῖ γίνεσθαι
<span class="lb" data-page="9.98" data-line="3" id="l9.98.3"></span>τὸν σφυγμὸν ὑψηλὸν, μήτε τῆς δυνάμεως εὐρωστούσης
<span class="lb" data-page="9.98" data-line="4" id="l9.98.4"></span>καὶ τῶν περὶ τὰς ἀρτηρίας χωρῶν εὐρυτάτων διὰ τὴν ἔκτηξιν
<span class="lb" data-page="9.98" data-line="5" id="l9.98.5"></span>γεγενημένων. ἐπεὶ δὲ καὶ τοῦτο θᾶττον ἢ κατὰ τὴν προσδοκίαν
<span class="lb" data-page="9.98" data-line="6" id="l9.98.6"></span>εὕρηται, δῆλον οἶμαι σὺν αὐτῷ καὶ τὸ τῶν πλατέων
<span class="lb" data-page="9.98" data-line="7" id="l9.98.7"></span>γεγενῆσθαι σφυγμῶν. ὁπόταν γὰρ ἀπολείπηταί πως ἡ δύναμις
<span class="lb" data-page="9.98" data-line="8" id="l9.98.8"></span>τῆς κατὰ φύσιν εὐρωστίας, εὐρύτης δ’ ἀξιόλογος ᾖ χωρῶν,
<span class="lb" data-page="9.98" data-line="9" id="l9.98.9"></span>προσγένηται δέ τι βάρος ἐκ τῶν ἄνωθεν μερῶν ταῖς ἀρτηρίαις,
<span class="lb" data-page="9.98" data-line="10" id="l9.98.10"></span>πλατύτερος ὁ τοιοῦτος σφυγμὸς φαίνεται τῷ συμμέτρῳ παραβαλλόμενος.
<span class="lb" data-page="9.98" data-line="11" id="l9.98.11"></span>τὸ δὲ βάρος τοῦτο τὸ προσγινόμενον πολλάκις
<span class="lb" data-page="9.98" data-line="12" id="l9.98.12"></span>μὲν ἡ τοῦ δέρματός ἐστιν αὐτοῦ ῥυσσότης, ὥσπερ ἐπὶ τῶν
<span class="lb" data-page="9.98" data-line="13" id="l9.98.13"></span>γερόντων ἔχει καὶ τῶν ἰσχνῶν μὲν, οὐ μὴν τῶν κατεξηρασμένων
<span class="lb" data-page="9.98" data-line="14" id="l9.98.14"></span>γε τὴν ἕξιν, ἐξ οὗ γένους εἰσὶν οἱ κεκριμένοι προσφάτως,
<span class="lb" data-page="9.98" data-line="15" id="l9.98.15"></span>πολλάκις δὲ δι’ ὑγρότητα, καὶ μάλισθ’ ὅταν αὐτὰ
<span class="lb" data-page="9.98" data-line="16" id="l9.98.16"></span>τὰ σώματα τῶν ἀρτηριῶν γεγένηται διάβροχα, καθάπερ ἐν
<span class="lb" data-page="9.98" data-line="17" id="l9.98.17"></span>τοῖς ὑδέροις. καταῤῥεῖ γὰρ αὐτῶν τὰ ἐπ’ ἄκρου τοῦ ὕψους
<span class="lb" data-page="9.98" data-line="18" id="l9.98.18"></span>τεταγμένα μόρια καὶ φέρεται κάτω τὰ μὲν εἰς αὐτὴν τῶν
<span class="lb" data-page="9.98" data-line="19" id="l9.98.19"></span>ἀρτηριῶν τὴν κοιλότητα, τὰ δ’ εἰς τὰ πλάγια. τοσοῦτον οὖν
<span class="pb" data-page="9.99" id="p9.99"></span>
<span class="lb" data-page="9.99" data-line="1" id="l9.99.1"></span>ἀνάγκη τῆς εῖς ὕψος ἀνόδου κωλύεσθαι τοὺς σφυγμοὺς, ὅσον
<span class="lb" data-page="9.99" data-line="2" id="l9.99.2"></span>ὑπεῤῥύη κάτω τὸ νῶτον τῆς ἀρτηρίας. καὶ δὴ καὶ πλεονεκτεῖν
<span class="lb" data-page="9.99" data-line="3" id="l9.99.3"></span>διχόθεν ἀναγκαῖον ἤδη τὸ πλάτος ἔκ τε τῶν εἰς τὰ πλάγια
<span class="lb" data-page="9.99" data-line="4" id="l9.99.4"></span>παραῤῥεόντων τῆς ἀρτηρίας μερῶν θλιβόντων τε καὶ διὰ τοῦτο
<span class="lb" data-page="9.99" data-line="5" id="l9.99.5"></span>πλατυνόντων τὰ κάτω κᾀξ ὧν αὐτὸ τὸ ὕψος ἔφθανε κεκολοῦσθαι.
<span class="lb" data-page="9.99" data-line="6" id="l9.99.6"></span><span class="milestone ed2page" data-n="8.200" data-unit="ed2page" id="ed2page.8.200"></span>ἤρκει δ’, οἶμαι, καὶ θάτερον αὐτῶν τὸν
<span class="lb" data-page="9.99" data-line="7" id="l9.99.7"></span>σφυγμὸν ἀποφῆναι πλατὺν, ἢ μειωθὲν τὸ ὕψος, ἢ αὐξηθὲν
<span class="lb" data-page="9.99" data-line="8" id="l9.99.8"></span>τὸ πλάτος. ἐπεὶ δ’ ἄμφω συνέπεσε, διὰ τοῦτ’ ἐναργὴς καὶ
<span class="lb" data-page="9.99" data-line="9" id="l9.99.9"></span>ἀξιόλογος ἐν ταῖς τοιαύταις διαθέσεσιν ἡ πλατύτης ἐμφαίνεται.
<span class="lb" data-page="9.99" data-line="10" id="l9.99.10"></span>πῶς οὖν ὁ μακρὸς καλούμενος γίνεται σφυγμός; εὑρίσκεται
<span class="lb" data-page="9.99" data-line="11" id="l9.99.11"></span>γάρ ποτε τοῖς μὲν τέσσαρσι δακτύλοις ἡ κίνησις ὑποπίπτουσα,
<span class="lb" data-page="9.99" data-line="12" id="l9.99.12"></span>στενὴ μέντοι καὶ ἀμαυρὰ εἰς τοσοῦτον ὡς χορδῆς ἔμφασιν
<span class="lb" data-page="9.99" data-line="13" id="l9.99.13"></span>εἶναι λεπτῆς, ἢ καὶ τοῦτο χαλεπὸν οὐδὲν ἐξευρεῖν ἐξ αὐτῶν
<span class="lb" data-page="9.99" data-line="14" id="l9.99.14"></span>ὧν εἴπομεν ὁρμωμένους; εἴτε γὰρ οἷον ἰσχνῆς τινος χορδῆς
<span class="lb" data-page="9.99" data-line="15" id="l9.99.15"></span>εἴτε οἷον τριχὸς ἡ προσβολὴ φαίνοιτο, σκληρότης ἐξ αὐτοῦ
<span class="lb" data-page="9.99" data-line="16" id="l9.99.16"></span>μεγάλη τις ἐμφαίνεται τοῦ χιτῶνος τῶν ἀρτηριῶν. ἀλλ’ οὐ
<span class="lb" data-page="9.99" data-line="17" id="l9.99.17"></span>μόνη· οὕτω μὲν γὰρ ἂν σκληρὸς ἁπλῶς ἦν ὁ σφυγμός. ἐπεὶ
<span class="lb" data-page="9.99" data-line="18" id="l9.99.18"></span>δὲ καὶ στενὸς καὶ ταπεινός ἐστιν, ἀναγκαῖον ἀῤῥωστοτέραν ﻿
<span class="pb" data-page="9.100" id="p9.100"></span>
<span class="lb" data-page="9.100" data-line="1" id="l9.100.1"></span>εἶναι τὴν δύναμιν ἢ ὥστε διαστέλλειν βιαίως, δυσπειθὲς ὑπὸ
<span class="lb" data-page="9.100" data-line="2" id="l9.100.2"></span>σκληρότητος ὄργανον. τί δ’ οὖν εἰ τοῦτ’ ἐστιν ἀληθὲς, οὐχὶ
<span class="lb" data-page="9.100" data-line="3" id="l9.100.3"></span>καὶ βραχὺς εὐθέως ὁ τοιοῦτος γίνεται σφυγμός; ἢ καὶ τούτου
<span class="lb" data-page="9.100" data-line="4" id="l9.100.4"></span>τὴν αἰτίαν εὑρήσομεν ἀναμνήσαντες τὰς διαθέσεις ἐφ’ ὧν οἱ
<span class="lb" data-page="9.100" data-line="5" id="l9.100.5"></span>τοιοῦτοι γίνονται σφυγμοί; τίνες οὖν αἱ διαθέσεις; ἡ μὲν
<span class="lb" data-page="9.100" data-line="6" id="l9.100.6"></span>ἕξις τοῦ σώματος λεπτὴ, περιτεταμένον δὲ καὶ ξηρότερόν πως
<span class="lb" data-page="9.100" data-line="7" id="l9.100.7"></span>τὸ δέρμα. εἴπερ οὖν τὸ χαλαρὸν ἅμα καὶ παχὺ κατακρύπτει
<span class="lb" data-page="9.100" data-line="8" id="l9.100.8"></span>πολὺ τῆς κινήσεως, τὸ λεπτὸν καὶ τεταμένον ἀκριβῶς ἅπαν
<span class="lb" data-page="9.100" data-line="9" id="l9.100.9"></span>διασώζει. καὶ δῆλον ἤδη γέγονεν ὡς χρὴ συνελθεῖν λεπτότητα
<span class="lb" data-page="9.100" data-line="10" id="l9.100.10"></span>μὲν ὅλης τῆς ἕξεως, ξηρότητα δὲ τοῦ δέρματος, σκληρότητα
<span class="lb" data-page="9.100" data-line="11" id="l9.100.11"></span>δὲ τῶν ὀργάνων, ἀῤῥωστίαν δὲ τῆς δυνάμεως, ἀλλ’
<span class="lb" data-page="9.100" data-line="12" id="l9.100.12"></span>οὐκ ἐσχάτην. ἄσφυκτος γὰρ ἂν οὕτως ἦν ὁ ἄνθρωπος, οὐ
<span class="lb" data-page="9.100" data-line="13" id="l9.100.13"></span>μακρόσφυκτος. οὐδὲ ὅλως γὰρ εἰς αἰσθητὴν ἐξαίρει κίνησιν
<span class="lb" data-page="9.100" data-line="14" id="l9.100.14"></span>ἡ παντελῶς ἐκλελυμένη δύναμις μὴ ὅτι τὸ σκληρὸν ἀγγεῖον,
<span class="lb" data-page="9.100" data-line="15" id="l9.100.15"></span>ἀλλ’ οὐδὲ τὸ μαλακόν. ὁ μὲν οὖν οὕτως μακρὸς σφυγμὸς
<span class="lb" data-page="9.100" data-line="16" id="l9.100.16"></span>κατὰ ἐξοχήν τινα προσαγορεύεται, λεπτὸς δ’ αὐτῷ καὶ ἰσχνὸς
<span class="lb" data-page="9.100" data-line="17" id="l9.100.17"></span>ὄνομα τό γε ἴδιον, ὁ δ’ ἁπλῶς καὶ κυρίως μακρὸς,
<span class="lb" data-page="9.100" data-line="18" id="l9.100.18"></span>ᾧ μὴ συνεπινοεῖται τῶν ἑτέρων δυοῖν διαστάσεων τὸ ποσὸν,
<span class="lb" data-page="9.100" data-line="19" id="l9.100.19"></span>ἤτοι διὰ λεπτότητα τοῦ σώματος ἢ δι’ οἰκεῖον μέγεθος
<span class="pb" data-page="9.101" id="p9.101"></span>
<span class="lb" data-page="9.101" data-line="1" id="l9.101.1"></span>ἀποτελεῖται τοιοῦτος· ὁ δὲ δὴ βραχὺς, ὅταν καθ’ ἓν ὁτιοῦν
<span class="lb" data-page="9.101" data-line="2" id="l9.101.2"></span>μόριον μικρὸν ἡ ἀρτηρία μόνῳ τῷ δέρματι σκέπηται, τὸ δ’
<span class="lb" data-page="9.101" data-line="3" id="l9.101.3"></span>ἑκατέρωθεν ἐκείνου πᾶν αὖθις ἀθρόως εἰς τὸ βάθος δύηται.
<span class="lb" data-page="9.101" data-line="4" id="l9.101.4"></span>τότε γὰρ ἀνάγκη ἐπιπολῆς μόριον αὐτῆς τὸ ὑπὸ τῷ δέρματι,
<span class="lb" data-page="9.101" data-line="5" id="l9.101.5"></span>σαφῆ τὴν κίνησιν ἅπασαν ἐνδείκνυσθαι, τὰ δ’ ἐν <span class="milestone ed1page" data-n="3.101" data-unit="ed1page" id="ed1page.3.101"></span>τῷ
<span class="lb" data-page="9.101" data-line="6" id="l9.101.6"></span>βάθει πολλῶν ἐπίπροσθεν ὄντων σωμάτων κατακρύπτεσθαι.
<span class="lb" data-page="9.101" data-line="7" id="l9.101.7"></span>τοῦτο δὲ φύσει μὲν πολλοῖς ὑπάρχει, κατὰ διαθέσεις μέντοι
<span class="lb" data-page="9.101" data-line="8" id="l9.101.8"></span>νοσώδεις ὀλίγοις, ὅταν ἐν τῇ διαθέσει διαστροφὴ τις τῆς ἀρτηρίας
<span class="lb" data-page="9.101" data-line="9" id="l9.101.9"></span>γένηται, καὶ μικρὸν μὲν ἐπιφανὲς αὐτῆς ᾖ μόριον, τὰ δ’
<span class="lb" data-page="9.101" data-line="10" id="l9.101.10"></span>ἄλλα πάντα πρὸς τὸ βάθος ἔσω κατασπασθῇ. ἔστι δὲ καὶ ὁ
<span class="lb" data-page="9.101" data-line="11" id="l9.101.11"></span>τοιοῦτος σφυγμὸς τῶν κατ’ ἐξοχὴν λεγομένων βραχέων, ἐπεὶ
<span class="lb" data-page="9.101" data-line="12" id="l9.101.12"></span>τό γ’ ἴδιον ὄνομα καὶ τοῦδε παχὺς καὶ ἁδρός. ὁ δ’ ἁπλῶς
<span class="lb" data-page="9.101" data-line="13" id="l9.101.13"></span>βραχὺς ἢ πολυσαρκίας, ἢ μικρότητος ἔγγονος ὑπάρχει. εἴρηταί
<span class="lb" data-page="9.101" data-line="14" id="l9.101.14"></span>μοι σχεδὸν ὑπὲρ ἁπάντων ἤδη τῶν ἀνωμαλίαν ἐργαζομένων
<span class="lb" data-page="9.101" data-line="15" id="l9.101.15"></span>αἰτίων, εἰ γάρ τι καὶ παραλέλειπται μικρὸν, οὐδὲν ἂν
<span class="lb" data-page="9.101" data-line="16" id="l9.101.16"></span>εἴη χαλεπὸν ἐκ τῶν εἰρημένων ἀνευρίσκειν.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg061.1st1K-grc1:2.15">
<span class="pb page1" data-page="9.102" id="p9.102"></span>
<span class="milestone ed1page page1" data-n="3.101" data-unit="ed1page" id="ed1page.3.101"></span>
<span class="milestone ed2page page1" data-n="8.201" data-unit="ed2page" id="ed2page.8.201"></span>
            <p>
<span class="lb" data-page="9.102" data-line="12" id="l9.102.12"></span>Τὰ δ’ ἐν ταῖς τῶν ῥυθμῶν ἐξαλλαγαῖς αἴτια,
<span class="lb" data-page="9.102" data-line="13" id="l9.102.13"></span>ταῦτα γὰρ ὑπόλοιπα διελθεῖν, οὐ χαλεπῶς ἂν οὐδ’ αὐτά
<span class="lb" data-page="9.102" data-line="14" id="l9.102.14"></span>τις εὑρίσκοι τῶν ἐξ ἀρχῆς ἐχόμενος. εἴπερ γὰρ ὀρθῶς ἡμῖν
<span class="lb" data-page="9.102" data-line="15" id="l9.102.15"></span>ἀποδέδεικται κατὰ μὲν τὰς διαστολὰς τῶν ἀρτηριῶν ἕλκεσθαί
<span class="lb" data-page="9.102" data-line="16" id="l9.102.16"></span>τις ἀερώδης οὐσία, κατὰ δὲ τὰς συστολὰς ἐκκρίνεσθαι τὸ
<span class="lb" data-page="9.102" data-line="17" id="l9.102.17"></span>περιττόν τε καὶ οἷον καπνῶδες τῆς ἐκ τῶν χυμῶν συγκαύσεως,
<span class="lb" data-page="9.102" data-line="18" id="l9.102.18"></span>ἀναγκαῖον ἔσται τῆς μὲν τοῦ διαστέλλεσθαι χρείας ἐπειγούσης
<span class="lb" data-page="9.102" data-line="19" id="l9.102.19"></span>μείζω τε καὶ θάττω γίνεσθαι τὴν διαστολὴν, τῆς δὲ τοῦ
<span class="pb" data-page="9.103" id="p9.103"></span>
<span class="lb" data-page="9.103" data-line="1" id="l9.103.1"></span>συστέλλεσθαι τὴν συστολήν. ταῦτ’ ἄρα καὶ τῶν ἡλικιῶν ἐν
<span class="lb" data-page="9.103" data-line="2" id="l9.103.2"></span>αἷς μὲν πλείστη δαπάνη χυμῶν, αὗται δ’ εἰσὶν αἱ μέχρι τῆς
<span class="lb" data-page="9.103" data-line="3" id="l9.103.3"></span>ἀκμῆς, ἐν ταύταις μὲν ὀλίγον ἀπολείπεται ἡ διαστολὴ τῆς συστολῆς,
<span class="lb" data-page="9.103" data-line="4" id="l9.103.4"></span>ἐν αἷς δ’ ἐλαχίστη, τοῦτο δ’ ἐν ταῖς πρεσβυτικαῖς
<span class="lb" data-page="9.103" data-line="5" id="l9.103.5"></span>γίνεται, παρὰ πολὺ πλείων ἐν ταύταις ὁ τῆς συστολῆς ἐστι
<span class="lb" data-page="9.103" data-line="6" id="l9.103.6"></span>χρόνος τοῦ τῆς διαστολῆς, εἰ γάρτοι καθ’ ὅλον τὸ σῶμα διαπνοὴ
<span class="lb" data-page="9.103" data-line="7" id="l9.103.7"></span>τῆς συστολῆς τῶν ἀρτηριῶν ἔργον ἐστίν. ἐν μὲν γὰρ
<span class="lb" data-page="9.103" data-line="8" id="l9.103.8"></span>ταῖς διαστολαῖς ἕλκουσιν εἰς ἑαυτὰς, ὥσπερ οὖν διὰ τῶν ἄλλων
<span class="lb" data-page="9.103" data-line="9" id="l9.103.9"></span>ἁπάντων στομάτων, οὕτω καὶ διὰ τῶν εἰς τὸ δέρμα περαιουμένων.
<span class="lb" data-page="9.103" data-line="10" id="l9.103.10"></span>οὐκ οὖν ἐκκρίνεταί τι τηνικαῦτ’ ἐκ τοῦ σώματος,
<span class="lb" data-page="9.103" data-line="11" id="l9.103.11"></span>ἀλλ’ εἴσω μᾶλλον πάντως ἕλκεται. ἐν δ’ αὐταῖς ταῖς συστολαῖς
<span class="lb" data-page="9.103" data-line="12" id="l9.103.12"></span>ἔμπαλιν ἐκκρίνεται μὲν, ἕλκεται δ’ οὐδέν. ὅτι δ’ ἐν
<span class="lb" data-page="9.103" data-line="13" id="l9.103.13"></span>αἷς ἡλικίαις οὐκ εἰς τὸ τρέφεσθαι μόνον, ἀλλὰ καὶ εἰς τὸ
<span class="lb" data-page="9.103" data-line="14" id="l9.103.14"></span>αὔξεσθαι κατεργάζεται τοὺς χυμοὺς ἡ φύσις, ἐν ταύταις
<span class="lb" data-page="9.103" data-line="15" id="l9.103.15"></span>ἀνάγκη καὶ τὰ περιττώματα πλείω γίνεσθαι, πρόδηλόν ἐστιν.
<span class="lb" data-page="9.103" data-line="16" id="l9.103.16"></span>ἀνάλογον γὰρ ἀεὶ τῷ ποσῷ τῶν κατεργαζομένων χυμῶν τὸ
<span class="lb" data-page="9.103" data-line="17" id="l9.103.17"></span>ποσόν ἐστι τοῦ περιττώματος. ἔνθα οὖν ἡ πλείστη κατεργασία,
<span class="lb" data-page="9.103" data-line="18" id="l9.103.18"></span>πλεῖστον ἐνταῦθα καὶ τὸ περίττωμα, ἔνθα δ’ ἂν πλεῖστον
<span class="lb" data-page="9.103" data-line="19" id="l9.103.19"></span>περίττωμα, συνεχοῦς τε ἅμα τούτῳ καὶ πολλῆς δεῖται
<span class="pb" data-page="9.104" id="p9.104"></span>
<span class="lb" data-page="9.104" data-line="1" id="l9.104.1"></span>τῆς ἐκκρίσεως, ὥσπερ, οἶμαι, καὶ ἐν τοῖς κατὰ τὴν γαστέρα
<span class="lb" data-page="9.104" data-line="2" id="l9.104.2"></span>τε καὶ τὴν κύστιν ἔχει περιττώμασιν. ἀλλὰ τὰς μὲν τούτων
<span class="lb" data-page="9.104" data-line="3" id="l9.104.3"></span>ἐκκρίσεις ταῖς αἰσθήσεσι διαγινώσκομεν, τὰς δὲ τῶν ἐν ταῖς
<span class="lb" data-page="9.104" data-line="4" id="l9.104.4"></span>ἀρτηρίαις ὁ λόγος ἐξευρίσκει. καὶ οὐκ οἶδ’ εἴ τις ἢ οὐ καὶ
<span class="lb" data-page="9.104" data-line="5" id="l9.104.5"></span>διὰ τῆς ἐκτὸς ἐπιφανείας ὁμολογήσει κενοῦσθαι τὰς ἀρτηρίας,
<span class="lb" data-page="9.104" data-line="6" id="l9.104.6"></span>ἢ οὐ καθ’ ὃν εἴπομεν τρόπον. ἀποδέδεικται δ’ εἰς ὅσον ἐχρῆν
<span class="lb" data-page="9.104" data-line="7" id="l9.104.7"></span>ὑπὲρ αὐτῶν ἐν τῷ περὶ χρείας σφυγμῶν. εἰς δὲ τὸν παρόντα
<span class="lb" data-page="9.104" data-line="8" id="l9.104.8"></span>λόγον ἀρκεῖ καὶ τὰ νῦν εἰρημένα.
</p>
          </article>

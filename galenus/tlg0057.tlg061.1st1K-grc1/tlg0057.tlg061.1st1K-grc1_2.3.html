<article xmlns="http://www.w3.org/1999/xhtml" id="urn:cts:greekLit:tlg0057.tlg061.1st1K-grc1:2.3">
<span class="pb page1" data-page="9.65" id="p9.65"></span>
<span class="milestone ed1page page1" data-n="3.95" data-unit="ed1page" id="ed1page.3.95"></span>
<span class="milestone ed2page page1" data-n="8.188" data-unit="ed2page" id="ed2page.8.188"></span>
            <p>
<span class="lb" data-page="9.65" data-line="8" id="l9.65.8"></span>Τὴν ἀσθένειαν τῆς τοὺς σφυγμοὺς ἐργαζομένης
<span class="lb" data-page="9.65" data-line="9" id="l9.65.9"></span>δυνάμεως οὐκ ἴσην ἐν πάσαις ταῖς διαθέσεσι ὑπάρχειν
<span class="lb" data-page="9.65" data-line="10" id="l9.65.10"></span>ἀναγκαῖον, ἀλλὰ πάμπολυ δή τι τὸ μᾶλλόν τε καὶ ἧττον
<span class="lb" data-page="9.65" data-line="11" id="l9.65.11"></span>ὑπάρχειν. ἡ μὲν δὴ πρώτη καὶ βραχεῖα μικροτέρους μὲν
<span class="lb" data-page="9.65" data-line="12" id="l9.65.12"></span>καὶ ἀμυδροτέρους, οὐ μήν γε μυούρους ἐργάζεται τοὺς σφυγμούς·
<span class="lb" data-page="9.65" data-line="13" id="l9.65.13"></span>ἡ δὲ ἐπὶ ταύτῃ τοσούτῳ μείζων, ὡς ἤδη καὶ τοὺς ἐπιβαλλομένους
<span class="lb" data-page="9.65" data-line="14" id="l9.65.14"></span>δακτύλους ἄχθος εἶναι τῇ δυνάμει, τῶν μυούρων
<span class="lb" data-page="9.65" data-line="15" id="l9.65.15"></span>ἐστὶ σφυγμῶν ἀποτελεστική. διττῆς δ’ οὔσης ἐν αὐτοῖς διαφορᾶς,
<span class="lb" data-page="9.65" data-line="16" id="l9.65.16"></span>οἱ μὲν γὰρ αὐτῶν εἰς τὴν ἐξ ἀρχῆς κίνησιν ἐπανέρχονται
<span class="lb" data-page="9.65" data-line="17" id="l9.65.17"></span>καὶ καλοῦσιν αὐτοὺς μυούρους παλινδρομοῦντας, οἱ δ’ αὐτόθι
<span class="lb" data-page="9.65" data-line="18" id="l9.65.18"></span>που καταστρέφουσιν, ἰστέον ὡς οἱ μὲν πρότεροι μικροτέραν<span class="milestone ed2page" data-n="8.189" data-unit="ed2page" id="ed2page.8.189"></span>
              <span class="pb" data-page="9.66" id="p9.66"></span>
<span class="lb" data-page="9.66" data-line="1" id="l9.66.1"></span>δείκνυνται τὴν ἀσθένειαν. ἀναμάχεται γάρ πως
<span class="lb" data-page="9.66" data-line="2" id="l9.66.2"></span>ἡ δύναμις ἔτι καὶ οἷον ἀθροίζουσα καὶ συστρέφουσα πολλάκις
<span class="lb" data-page="9.66" data-line="3" id="l9.66.3"></span>ἑαυτὴν αὔξει μὲν τὸ μέγεθος οὕτω τῶν σφυγμῶν, αὔξει
<span class="lb" data-page="9.66" data-line="4" id="l9.66.4"></span>δὲ καὶ τὸν τόνον. οἱ μέντοι καταμένοντες ἐν ἐσχάτῃ μικρότητι
<span class="lb" data-page="9.66" data-line="5" id="l9.66.5"></span>καὶ μηκέτ’ ἐπανερχόμενοι μειζόνως ἢ κατὰ τούτους
<span class="lb" data-page="9.66" data-line="6" id="l9.66.6"></span>ἐμφαίνουσι λελύσθαι τὴν δύναμιν, ὥσπερ εἰ καὶ τελέως ἐκλείποιεν,
<span class="lb" data-page="9.66" data-line="7" id="l9.66.7"></span>ἐσχάτην τινὰ τὴν ἀῤῥωστίαν ἐνδείξονται. ὅτι μέντοι
<span class="lb" data-page="9.66" data-line="8" id="l9.66.8"></span>τούτων ἁπάντων ἡ διάγνωσις ἐπικειμένων τῶν δακτύλων
<span class="lb" data-page="9.66" data-line="9" id="l9.66.9"></span>ταῖς ἀρτηρίαις καὶ μηδόλως αἰρομένων γίνεται παντί που πρόδηλον.
<span class="lb" data-page="9.66" data-line="10" id="l9.66.10"></span>εἰ γὰρ αἴροντες αὐτοὺς, εἶτα μετ’ ὀλίγον ἐπιφέροντες
<span class="lb" data-page="9.66" data-line="11" id="l9.66.11"></span>εὑρίσκομεν καθ’ ἑκάστην ἐπιβολὴν ἐκλελοιπυῖαν τὴν κίνησιν,
<span class="lb" data-page="9.66" data-line="12" id="l9.66.12"></span>ἀσφυξίαν τε τοῦτο καλοῦμεν παντελῆ καὶ οὐκ ἐκλείποντα
<span class="lb" data-page="9.66" data-line="13" id="l9.66.13"></span>σφυγμόν. πολὺ δ’ οἶμαι διαφέρειν ἀσφυξίαν ἐκλείποντος
<span class="lb" data-page="9.66" data-line="14" id="l9.66.14"></span>σφυγμοῦ. ἡ μὲν γὰρ οἷον στέρησις ἁπάσης τῆς ἐνεργείας,
<span class="lb" data-page="9.66" data-line="15" id="l9.66.15"></span>πρὸς γοῦν τὴν αἴσθησιν, ὁ δ’ ἐξ ἡμισείας ἀπώλεια. ὁπόταν
<span class="lb" data-page="9.66" data-line="16" id="l9.66.16"></span>οὖν ἐπιβάλλοντι μέν σοι τοὺς δακτύλους ἡ κίνησις ἐμφαίνηται,
<span class="lb" data-page="9.66" data-line="17" id="l9.66.17"></span>φυλάττοντι δ’ ἐπικειμένους ἐκλυθεῖσα κατὰ βραχὺ παύσηται
<span class="lb" data-page="9.66" data-line="18" id="l9.66.18"></span>παντάπασι, τοὺς μὲν σφυγμοὺς τοὺς τοιούτους ἐκλείποντας
<span class="lb" data-page="9.66" data-line="19" id="l9.66.19"></span>ὀνομάζειν, τὴν διάθεσιν δ’ ἡγεῖσθαι μέσην τῆς τε τῶν μυούρων
<span class="pb" data-page="9.67" id="p9.67"></span>
<span class="lb" data-page="9.67" data-line="1" id="l9.67.1"></span>σφυγμῶν καὶ τῆς παντελοῦς ἀσφυξίας, ὅσῳ δὲ τῶν μυούρων
<span class="lb" data-page="9.67" data-line="2" id="l9.67.2"></span>χαλεπωτέραν, τοσούτῳ τῆς ἀσφυξίας ἐπιεικεστέραν. τρεῖς μὲν
<span class="lb" data-page="9.67" data-line="3" id="l9.67.3"></span>οὖν αὗται διαθέσεις τῷ ποσῷ τῆς βλάβης διαφέρουσαι. τετάρτη
<span class="lb" data-page="9.67" data-line="4" id="l9.67.4"></span>δ’ ἡ τῶν παλινδρομούντων μυούρων ἡ πασῶν ἐπιεικεστάτη.
<span class="lb" data-page="9.67" data-line="5" id="l9.67.5"></span>πέμπτη δ’ ἔτι προσκείσθω ταύταις ἡ τῶν διαλειπόντων,
<span class="lb" data-page="9.67" data-line="6" id="l9.67.6"></span>προηγουμένη δηλονότι τῆς τῶν ἐκλειπόντων. ὃ γὰρ
<span class="lb" data-page="9.67" data-line="7" id="l9.67.7"></span>ἐφ’ ἑνὸς, ἢ δυοῖν, ἢ ὅλως ἀριθμοῦ τινος σφυγμῶν ἦν, τοῦθ’
<span class="lb" data-page="9.67" data-line="8" id="l9.67.8"></span>ἡ τῶν ἐκλειπόντων ἐπὶ πάντων ἐργάζεται. πρόδηλοι δὲ καὶ
<span class="lb" data-page="9.67" data-line="9" id="l9.67.9"></span>αὐτῶν τῶν διαλειπόντων αἱ διαφοραί. μείζονες μὲν γὰρ αἱ
<span class="lb" data-page="9.67" data-line="10" id="l9.67.10"></span>βλάβαι τῆς δυνάμεως, ὅταν πλείονες, ἐλάττονες δ’, ὅταν ὀλιγώτεραι
<span class="lb" data-page="9.67" data-line="11" id="l9.67.11"></span>κινήσεις ἐκλείπωσιν. ἡ δὲ τῶν παρεμπιπτόντων καλουμένων
<span class="lb" data-page="9.67" data-line="12" id="l9.67.12"></span>σφυγμῶν διάγνωσις ἐναντία τῇ τῶν διαλειπόντων
<span class="lb" data-page="9.67" data-line="13" id="l9.67.13"></span>ἐστίν· εἶεν δ’ ἂν δηλονότι καὶ οὗτοι τῶν ἀνωμάλων ἐν
<span class="lb" data-page="9.67" data-line="14" id="l9.67.14"></span>ἀθροίσματι, καὶ γίνονται τῆς δυνάμεως ἐῤῥωμένης μὲν, ἀλλ’
<span class="lb" data-page="9.67" data-line="15" id="l9.67.15"></span>ὑπὸ πλήθους χυμῶν ἢ ἐμφράξεως ὀργάνων ἐνοχλουμένης.
<span class="lb" data-page="9.67" data-line="16" id="l9.67.16"></span>ὡς οὖν, ἵνα διώσηται τὰ λυποῦντα, μείζονας πολλάκις καὶ
<span class="lb" data-page="9.67" data-line="17" id="l9.67.17"></span>σφοδροτέρους καὶ ὠκυτέρους ἐργάζεται τοὺς σφυγμοὺς, οὕτω
<span class="lb" data-page="9.67" data-line="18" id="l9.67.18"></span>καὶ πλέονες ἐν ταῖς τοιαύταις διαθέσεσι μάλιστα καὶ ὑψηλοὶ
<span class="pb" data-page="9.68" id="p9.68"></span>
<span class="lb" data-page="9.68" data-line="1" id="l9.68.1"></span>γίνονται σφυγμοὶ, καὶ διὰ τοῦτο κριτικῆς ἐκκρίσεώς εἰσι σημεῖα.
<span class="lb" data-page="9.68" data-line="2" id="l9.68.2"></span>οὐ μόνον δὲ δι’ ἀῤῥωστίαν δυνάμεως ὁ διαλείπων γίνεται
<span class="lb" data-page="9.68" data-line="3" id="l9.68.3"></span>σφυγμὸς, ἀλλὰ καὶ δι’ ἔμφραξιν ὀργάνων ἰσχυρὰν, ἢ
<span class="lb" data-page="9.68" data-line="4" id="l9.68.4"></span>θλίψιν τινὰ καὶ στενοχωρίαν, ὅταν μηδ’ ὅλως εἰς ἑαυτὰς ἕλξαι
<span class="lb" data-page="9.68" data-line="5" id="l9.68.5"></span>τι δυνηθῶσιν αἱ ἀρτηρίαι. περὶ μὲν οὖν τῆς ἐν ἀθροίσματι
<span class="lb" data-page="9.68" data-line="6" id="l9.68.6"></span>τῶν σφυγμῶν ἀνωμαλίας ἱκανὰ καὶ ταῦτα.
</p>
          </article>

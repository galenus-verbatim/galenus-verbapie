<article xmlns="http://www.w3.org/1999/xhtml" id="urn:cts:greekLit:tlg0057.tlg061.1st1K-grc1:2.4">
<span class="pb page1" data-page="9.68" id="p9.68"></span>
<span class="milestone ed1page page1" data-n="3.95" data-unit="ed1page" id="ed1page.3.95"></span>
<span class="milestone ed2page page1" data-n="8.189" data-unit="ed2page" id="ed2page.8.189"></span>
            <p>
<span class="lb" data-page="9.68" data-line="7" id="l9.68.7"></span>Περὶ δὲ τῆς καθ’ ἕνα λεκτέον ἐφεξῆς. εἰσὶ
<span class="lb" data-page="9.68" data-line="8" id="l9.68.8"></span>δὲ ταύτης πάμπολλαι μὲν αἱ κατὰ μέρος διαφοραί. πειρατέον
<span class="lb" data-page="9.68" data-line="9" id="l9.68.9"></span>δ’ ἡμῖν εἰς τὰς καθόλου πάσας ἀναγαγεῖν, ὧν σαφῶν γενομένων,
<span class="lb" data-page="9.68" data-line="10" id="l9.68.10"></span>κᾂν εἴ τι τῶν κατὰ μέρος ὑπολείποιτο, ῥᾳδίως ἐκ τῶν
<span class="lb" data-page="9.68" data-line="11" id="l9.68.11"></span>προειρημένων εὑρεθήσεται καὶ τὰ λοιπά. καὶ ἥ γ’ ἀρχὴ τῷ
<span class="lb" data-page="9.68" data-line="12" id="l9.68.12"></span>λόγῳ ἡ αὐτὴ γιγνέσθω ἥπερ κᾀν τῷ περὶ διαφορᾶς αὐτῶν.
<span class="lb" data-page="9.68" data-line="13" id="l9.68.13"></span>ἠρξάμεθα δ’ ἐν ἐκείνῳ διαιρούμενοι τῆς κινήσεως αὐτῆς πρῶτον
<span class="lb" data-page="9.68" data-line="14" id="l9.68.14"></span>τὴν ἀνωμαλίαν, ἤτοι διακοπτομένης ἢ συνεχοῦς μενούσης,
<span class="lb" data-page="9.68" data-line="15" id="l9.68.15"></span>ἢ ἐπανερχομένης. καὶ τοίνυν ἐννέα διαφορὰς ἐδιδάξαμεν
<span class="lb" data-page="9.68" data-line="16" id="l9.68.16"></span>γινομένας, ὁπόταν διαστελλομένης τῆς ἀρτηρίας ἡσυχία τις
<span class="lb" data-page="9.68" data-line="17" id="l9.68.17"></span>ἐν τῷ μέσῳ γινομένη τὴν ὅλην διαστολὴν εἰς τρεῖς τέμνῃ χρόνους.
<span class="lb" data-page="9.68" data-line="18" id="l9.68.18"></span>ἑξῆς οὖν ὑπὲρ ἑκάστης αὐτῶν ἐνταῦθα σκεψώμεθα τὰς
<span class="pb" data-page="9.69" id="p9.69"></span>
<span class="lb" data-page="9.69" data-line="1" id="l9.69.1"></span>αἰτίας ζητοῦντες, <span class="milestone ed2page" data-n="8.190" data-unit="ed2page" id="ed2page.8.190"></span>καὶ πρῶτόν γε τῆς πρώτης ἐν αὐταῖς
<span class="lb" data-page="9.69" data-line="2" id="l9.69.2"></span>ῥηθείσης, ὅταν ὠκέως ἀρξαμένη τῆς κινήσεως ἡ ἀρτηρία, κᾄπειτα
<span class="lb" data-page="9.69" data-line="3" id="l9.69.3"></span>μικρὸν ἡσυχάσασα τὸ λεῖπον τῇ διαστολῇ μετὰ ταῦτα
<span class="lb" data-page="9.69" data-line="4" id="l9.69.4"></span>προσθῇ βραδέως κινηθεῖσα. γίνεται γὰρ τοῦτο μὲν χρείας
<span class="lb" data-page="9.69" data-line="5" id="l9.69.5"></span>ἐπειγούσης, τῆς δυνάμεως δὲ ὑπηρετούσης μὲν ὅσον ἐφ’ ἑαυτῇ,
<span class="lb" data-page="9.69" data-line="6" id="l9.69.6"></span>κωλυομένης δ’ ἤτοι δι’ ὀργάνων βλάβην ἢ πλῆθος ἀξιόλογον·
<span class="lb" data-page="9.69" data-line="7" id="l9.69.7"></span>ἐπεὶ εἴ γε μὴ διεκόπτετό ποτε τῆς ἡσυχίας ἡ διαστολὴ, πάντως
<span class="lb" data-page="9.69" data-line="8" id="l9.69.8"></span>ἂν ἦν μεγάλη. τοιαύτη δ’ οὐκ ἂν γένοιτο χωρὶς τοῦ
<span class="lb" data-page="9.69" data-line="9" id="l9.69.9"></span>καὶ τὴν χρείαν καλεῖν καὶ τὴν δύναμιν ὑπηρετεῖν. ὅτι δὲ
<span class="lb" data-page="9.69" data-line="10" id="l9.69.10"></span>οὐκ ἐνδέχεται μικρὰν διαστολὴν ἡσυχίᾳ μεσολαβεῖσθαι μάθοις
<span class="lb" data-page="9.69" data-line="11" id="l9.69.11"></span>ἂν ἐννοήσας ὡς οὐδεὶς τῶν μικρῶν σφυγμῶν εἰς δύο αἰσθητὰ
<span class="lb" data-page="9.69" data-line="12" id="l9.69.12"></span>μόρια τμηθῆναι δύναται. οὗτος δέ γε ὑπὲρ οὗ νῦν ὁ λόγος
<span class="lb" data-page="9.69" data-line="13" id="l9.69.13"></span>εἰς δύο τέτμηται σαφεῖς σφυγμοὺς, τόν τε πρὸ τῆς ἡσυχίας,
<span class="lb" data-page="9.69" data-line="14" id="l9.69.14"></span>τὸν ταχὺν, καὶ τὸν ἐπὶ ταύτῃ, τὸν βραδύν. εἰ μὲν δὴ καὶ ἑκάτερος
<span class="lb" data-page="9.69" data-line="15" id="l9.69.15"></span>αὐτῶν ἀξιόλογον ἔχοι μέγεθος, οὗτος ἂν ὅλος εἴη τῶν
<span class="lb" data-page="9.69" data-line="16" id="l9.69.16"></span>μεγίστων· εἰ δὲ μὴ, ἀλλ’ οὐ μικρός γε πάντως ἐστὶ, κᾂν ἐκ
<span class="lb" data-page="9.69" data-line="17" id="l9.69.17"></span>μικρῶν δυοῖν συννοῆται. δηλοῖ δὲ τὴν ῥώμην τῆς δυνάμεως
<span class="lb" data-page="9.69" data-line="18" id="l9.69.18"></span>καὶ τὸ τῆς προτέρας κινήσεως τάχος, ὥσπερ γε καὶ τὸ τῆς ﻿
<span class="pb" data-page="9.70" id="p9.70"></span>
<span class="lb" data-page="9.70" data-line="1" id="l9.70.1"></span>χρείας ἐπεῖγον ἡ μετὰ τὴν ἡσυχίαν κίνησις ἐνδείκνυται, οὐ
<span class="lb" data-page="9.70" data-line="2" id="l9.70.2"></span>γὰρ ἄνευ τούτου συνεπλήρωσεν ἄν ποτε τὴν ἐξ ἀρχῆς ὁρμὴν
<span class="lb" data-page="9.70" data-line="3" id="l9.70.3"></span>ἡ δύναμις, ἀλλ’ ἔνθα πρῶτον ἐπεσχέθη κινουμένη, κατέπαυσεν
<span class="lb" data-page="9.70" data-line="4" id="l9.70.4"></span>ἂν ἐνταῦθα τὴν διαστολὴν, μικρὸν ἕνα τοῦτον ἐργασαμένη
<span class="lb" data-page="9.70" data-line="5" id="l9.70.5"></span>σφυγμόν· ὥσπερ οὖν καὶ φαίνεται μυριάκις ἐν ταῖς συστηματικαῖς
<span class="lb" data-page="9.70" data-line="6" id="l9.70.6"></span>ἀνωμαλίαις μικρὸς γινόμενος ὁ σφυγμὸς οὐ τῷ
<span class="lb" data-page="9.70" data-line="7" id="l9.70.7"></span>μὴ δύνασθαι κινεῖσθαι τὴν δύναμιν, ἀλλὰ τῷ κωλύεσθαι.
<span class="lb" data-page="9.70" data-line="8" id="l9.70.8"></span>πολλάκις οὖν τὸν ἐφεξῆς αὐτῷ μέγιστον εἰργάσατο συστρέψασα
<span class="lb" data-page="9.70" data-line="9" id="l9.70.9"></span>καθάπερ ἂν εἴποι τις ἑαυτὴν καὶ οἷον ἀθροίσασα καὶ
<span class="lb" data-page="9.70" data-line="10" id="l9.70.10"></span>ἀνακτησαμένη καὶ παντὶ τῷ τόνῳ βιαίως χρησαμένη. ἐνὸν
<span class="lb" data-page="9.70" data-line="11" id="l9.70.11"></span>οὖν αὐτῇ καὶ νῦν ἐργάσασθαί τι τοιοῦτον, οὐκ ἐργασαμένη
<span class="lb" data-page="9.70" data-line="12" id="l9.70.12"></span>τὴν χρείαν ἐπείγειν ἐνεδείξατο. πόθεν οὖν ὅτι πλῆθος ἄμετρον,
<span class="lb" data-page="9.70" data-line="13" id="l9.70.13"></span>ἢ θλίψις ὀργάνων, ἢ ἔμφραξις ἐμποδίζουσι τὴν κίνησιν;
<span class="lb" data-page="9.70" data-line="14" id="l9.70.14"></span>πρῶτον μὲν ἐκ τοῦ τήν τε δύναμιν ἐῤῥῶσθαι καὶ τὴν
<span class="lb" data-page="9.70" data-line="15" id="l9.70.15"></span>χρείαν ἐπείγειν, οὐ γὰρ ἂν ἔτι λοιπὸν οὐδὲν εἴη τῆς βλάβης
<span class="lb" data-page="9.70" data-line="16" id="l9.70.16"></span>αἴτιον ἔξω τῶν εἰρημένων, ἔπειτα δὲ κᾀξ αὐτῆς τῆς <span class="milestone ed1page" data-n="3.96" data-unit="ed1page" id="ed1page.3.96"></span>φύσεως
<span class="lb" data-page="9.70" data-line="17" id="l9.70.17"></span>αὐτῶν. εἴτε γὰρ πλῆθος εἴη τὸ βαρῦνον, οὐκ ἀδύνατον
<span class="lb" data-page="9.70" data-line="18" id="l9.70.18"></span>ἐν τῷ μέσῳ τῆς διαστολῆς στᾶσαν τὴν δύναμιν καὶ οἷον
<span class="pb" data-page="9.71" id="p9.71"></span>
<span class="lb" data-page="9.71" data-line="1" id="l9.71.1"></span>ἀναπαυσαμένην οὕτω τὸ λεῖπον προσθεῖναι, εἴτ’ ἔμφραξις
<span class="lb" data-page="9.71" data-line="2" id="l9.71.2"></span>τῶν ὀργάνων ἰσχυρὰ, ἢ θλίψις τις βίαιος, ἴσχεσθαι τὴν κίνησιν
<span class="lb" data-page="9.71" data-line="3" id="l9.71.3"></span>εἰς τοσοῦτον εὔλογον εἰς ὅσον ἀποῤῥεῖ τοῦ πληρώσοντος
<span class="lb" data-page="9.71" data-line="4" id="l9.71.4"></span>πνεύματος τὴν χώραν τῆς διαστολῆς. ἀλλ’ ἐπεὶ τὸ τελέως
<span class="lb" data-page="9.71" data-line="5" id="l9.71.5"></span>ἴσχεσθαι τοῦ τελέως ἀποκεκλεῖσθαι τὰς ὁδοὺς τοῦ πνεύματος
<span class="lb" data-page="9.71" data-line="6" id="l9.71.6"></span>ἐνδεικτικόν ἐστιν, διὰ τοῦτο καὶ τὴν θλίψιν καὶ τὴν
<span class="lb" data-page="9.71" data-line="7" id="l9.71.7"></span>ἔμφραξιν ἰσχυρὰν εἶναί φαμεν. τοῦτο μὲν δὴ κοινὸν ἁπασῶν
<span class="lb" data-page="9.71" data-line="8" id="l9.71.8"></span>τῶν ἐφ’ ἡσυχίας τεμνομένων διαστολῶν, ἴδια δὲ ἑκάστης αὐτῶν
<span class="lb" data-page="9.71" data-line="9" id="l9.71.9"></span>τὰ νῦν λεχθησόμενα· τῆς μὲν πρώτης ἱκανῶς βαρύνεσθαι
<span class="lb" data-page="9.71" data-line="10" id="l9.71.10"></span>τὴν δύναμιν ὑπὸ τοῦ πλήθους, ὅταν γε διὰ πλῆθος ὁ
<span class="lb" data-page="9.71" data-line="11" id="l9.71.11"></span>σφυγμὸς γίνηται τοιοῦτος. ἡ γὰρ ὑστέρα κίνησις ἡ μετὰ τὴν
<span class="lb" data-page="9.71" data-line="12" id="l9.71.12"></span>ἡσυχίαν οὐκ ἂν ἄλλως ἐγένετο βραδεῖα, τῆς προτέρας οὔσης
<span class="lb" data-page="9.71" data-line="13" id="l9.71.13"></span>ὠκείας, εἰ μὴ ἐνενίκητό τε καὶ ἰσχυρῶς ἐβεβάρητο πρὸς τοῦ
<span class="lb" data-page="9.71" data-line="14" id="l9.71.14"></span>πλήθους ἡ δύναμις. ἔμπαλιν δ’ ἐπὶ τῆς δευτέρας ἔχει διαφορᾶς,
<span class="lb" data-page="9.71" data-line="15" id="l9.71.15"></span>ἐφ’ ἧς ἀμφότερα τὰ μέρη τῆς κινήσεώς ἐστι ταχέα. φαίνεται
<span class="lb" data-page="9.71" data-line="16" id="l9.71.16"></span>γὰρ ἀναφέρουσα καὶ διασώζουσα τὸν τόνον ἡ δύναμις
<span class="lb" data-page="9.71" data-line="17" id="l9.71.17"></span>καὶ διαμαχομένη τῷ πλήθει. μέση δ’ ἀμφοῖν ἐστι δηλονότι
<span class="lb" data-page="9.71" data-line="18" id="l9.71.18"></span>διάθεσις ἐφ’ ἧς καὶ ἡ κίνησις ἡ δευτέρα μέση ταχείας τε καὶ
<span class="pb" data-page="9.72" id="p9.72"></span>
<span class="lb" data-page="9.72" data-line="1" id="l9.72.1"></span>βραδείας, ὅπερ ἐστὶ σύμμετρος, αὗται μὲν οὖν τρεῖς διαφοραὶ
<span class="lb" data-page="9.72" data-line="2" id="l9.72.2"></span>τῶν ἡσυχίᾳ σχιζομένων διαστολῶν. ἕτεραι δὲ τρεῖς,
<span class="lb" data-page="9.72" data-line="3" id="l9.72.3"></span>ὅταν τῆς προτέρας κινήσεως βραδείας γινομένης ἡ δευτέρα
<span class="lb" data-page="9.72" data-line="4" id="l9.72.4"></span>τὰς τρεῖς τρέπηται τροπὰς, ἤτοι βραδεῖα, ἢ ὠκεῖα, ἢ σύμμετρος
<span class="lb" data-page="9.72" data-line="5" id="l9.72.5"></span>γινομένη, καὶ δηλονότι καὶ ταύταις χειρίστη μὲν ἐφ’
<span class="lb" data-page="9.72" data-line="6" id="l9.72.6"></span>ἧς αἱ κινήσεις ἄμφω βραδεῖαι, <span class="milestone ed2page" data-n="8.191" data-unit="ed2page" id="ed2page.8.191"></span>πολὺ δ’ ἐπιεικεστέρα
<span class="lb" data-page="9.72" data-line="7" id="l9.72.7"></span>ταύτης ἐφ’ ἧς ἡ δευτέρα ταχεῖα, μέση δ’ ἀμφοῖν ἐφ’ ᾗ
<span class="lb" data-page="9.72" data-line="8" id="l9.72.8"></span>σύμμετρος. οὕτω δὲ κᾂν εἰ τῆς πρώτης κινήσεως συμμέτρου
<span class="lb" data-page="9.72" data-line="9" id="l9.72.9"></span>γινομένης ἡ δευτέρα τὰς τρεῖς τρέποιτο τροπὰς, ἐπιεικεστέραν
<span class="lb" data-page="9.72" data-line="10" id="l9.72.10"></span>μὲν ἐνδείξεται διάθεσιν ἡ ὠκεῖα κίνησις, ὀλεθριωτέραν
<span class="lb" data-page="9.72" data-line="11" id="l9.72.11"></span>δ’ ἡ βραδεῖα, μέσην δ’ ἡ σύμμετρος. πασῶν δὲ τῶν ἐννέα
<span class="lb" data-page="9.72" data-line="12" id="l9.72.12"></span>διαφορῶν, ὑφ’ ἧς τινος ἂν αἰτίας γίνωνται, χειρίστη μὲν ἡ
<span class="lb" data-page="9.72" data-line="13" id="l9.72.13"></span>ἀμφοτέρας ἔχουσα τὰς κινήσεις βραδείας, ἐπιεικεστάτη δ’ ἡ
<span class="lb" data-page="9.72" data-line="14" id="l9.72.14"></span>ἀμφοτέρας ταχείας, μέση δ’ ἐφ’ ἧς ἀμφότερα σύμμετρα, καὶ
<span class="lb" data-page="9.72" data-line="15" id="l9.72.15"></span>ἄλλαι δὲ μεταξὺ τῆς τε μέσης καὶ τῶν ἄκρων ἑκατέρας ἀνάλογον.
<span class="lb" data-page="9.72" data-line="16" id="l9.72.16"></span>ἀλλὰ καὶ χρόνος οὗτος ὁ τῆς ἡσυχίας ὅσῳ περ ἂν
<span class="lb" data-page="9.72" data-line="17" id="l9.72.17"></span>πλείων γίγνηται καθ’ ἑκάστην τῶν εἰρημένων ἐννέα διαφορῶν,
<span class="lb" data-page="9.72" data-line="18" id="l9.72.18"></span>τοσούτῳ χαλεπώτερος. ἔμπαλιν δὲ τῶν κινήσεων ὁ χρόνος
<span class="lb" data-page="9.72" data-line="19" id="l9.72.19"></span>αὐξανόμενος ἐπιεικεστέραν ἐμφαίνει τὴν διάθεσιν. ὡσαύτως
<span class="pb" data-page="9.73" id="p9.73"></span>
<span class="lb" data-page="9.73" data-line="1" id="l9.73.1"></span>δὲ καὶ τὸ τῶν διαστολῶν ἀμφοτέρων μέγεθος ἄριστον. ὥσπερ
<span class="lb" data-page="9.73" data-line="2" id="l9.73.2"></span>οὖν ἡ μικρότης χείριστον, οὕτω δὴ καὶ ἡ μὲν σφοδρότης ἄριστον,
<span class="lb" data-page="9.73" data-line="3" id="l9.73.3"></span>ἡ δ’ ἀμυδρότης χείριστον. εἰ δ’ ἅπανθ’ ἅμα συνέλθοι
<span class="lb" data-page="9.73" data-line="4" id="l9.73.4"></span>τὰ εἰρημένα κακὰ περὶ ἕνα σφυγμὸν, οὗτος ἂν ὁ χείριστος
<span class="lb" data-page="9.73" data-line="5" id="l9.73.5"></span>εἴη αὐτῶν, ὥσπερ εἰ καὶ πάντα τὰ ἐπιεικέστατα ὁ βέλτιστος.
<span class="lb" data-page="9.73" data-line="6" id="l9.73.6"></span>ὁ μὲν γὰρ, εἴτε πλῆθος εἴη τὸ βαρῦνον τὴν δύναμιν,
<span class="lb" data-page="9.73" data-line="7" id="l9.73.7"></span>νενικῆσθαί φησιν αὐτὴν ἀξιολόγως, εἴτε ἔμφραξίς τις ἐν ταῖς
<span class="lb" data-page="9.73" data-line="8" id="l9.73.8"></span>ἀρτηρίαις, ἐν κυρίαις μὲν ταύταις καὶ οὐ πόῤῥω τῆς ἀρχῆς,
<span class="lb" data-page="9.73" data-line="9" id="l9.73.9"></span>μεγάλην δὲ καὶ αὐτὴν τὴν ἔμφραξιν ἐπιδείκνυται, εἴτε θλίψις
<span class="lb" data-page="9.73" data-line="10" id="l9.73.10"></span>τις καὶ στενοχωρία, πᾶσαν ὀλίγου δεῖν κατειλῆφθαι δηλοῖ
<span class="lb" data-page="9.73" data-line="11" id="l9.73.11"></span>τὴν χώραν τῶν ἀρτηριῶν. ὁ δ’ ἐπιεικέστατος ἐν αὐτοῖς, ἐφ’
<span class="lb" data-page="9.73" data-line="12" id="l9.73.12"></span>οὗ δηλονότι καὶ αἱ κινήσεις ἀμφότεραι ταχεῖαί τε καὶ μεγάλαι
<span class="lb" data-page="9.73" data-line="13" id="l9.73.13"></span>καὶ σφοδραὶ καὶ ὁ χρόνος ὁ τῆς ἡσυχίας βραδὺς τὴν μὲν
<span class="lb" data-page="9.73" data-line="14" id="l9.73.14"></span>δύναμιν κρατεῖν τοῦ πλήθους ἐνδείξεται, τὰς δ’ ἐμφράξεις
<span class="lb" data-page="9.73" data-line="15" id="l9.73.15"></span>τε καὶ θλίψεις τῶν ἀρτηριῶν ἢ μικρὰς, ἢ οὐκ ἐν κυρίοις,
<span class="lb" data-page="9.73" data-line="16" id="l9.73.16"></span>ἢ πόῤῥω τῆς ἀρχῆς. ταῦτα μὲν οὖν τῆς καλουμένης ἰδίως
<span class="lb" data-page="9.73" data-line="17" id="l9.73.17"></span>προγνωστικῆς θεωρίας ἔχεται, τῇ κοινωνίᾳ τοῦ λόγου
<span class="lb" data-page="9.73" data-line="18" id="l9.73.18"></span>συναναγραφέντα.
</p>
          </article>

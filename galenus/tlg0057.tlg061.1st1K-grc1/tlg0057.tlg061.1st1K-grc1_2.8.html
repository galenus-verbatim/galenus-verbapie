<article xmlns="http://www.w3.org/1999/xhtml" id="urn:cts:greekLit:tlg0057.tlg061.1st1K-grc1:2.8">
<span class="pb page1" data-page="9.81" id="p9.81"></span>
<span class="milestone ed1page page1" data-n="3.97" data-unit="ed1page" id="ed1page.3.97"></span>
<span class="milestone ed2page page1" data-n="8.193" data-unit="ed2page" id="ed2page.8.193"></span>
            <p>
<span class="lb" data-page="9.81" data-line="8" id="l9.81.8"></span><span class="milestone ed2page" data-n="8.194" data-unit="ed2page" id="ed2page.8.194"></span>Δεδηλωμένου τοῦ πράγματος ἤδη σαφῶς
<span class="lb" data-page="9.81" data-line="9" id="l9.81.9"></span>ἐφ’ ἕτερον εἶδος ἀνωμάλων σφυγμῶν ἰτέον ἐστὶν, οὓς
<span class="lb" data-page="9.81" data-line="10" id="l9.81.10"></span>καλοῦσιν κυματώδεις ποτὲ καὶ σκωληκίζοντας. ἐδείχθη γὰρ
<span class="lb" data-page="9.81" data-line="11" id="l9.81.11"></span>οὖν καὶ περὶ τούτων ὅτι τῷ ποσῷ μόνῳ διαφέρουσιν ἓν εἶδος
<span class="lb" data-page="9.81" data-line="12" id="l9.81.12"></span>ἄμφω κεκτημένοι. καί εἰσι δηλονότι τῶν κατὰ διαφέροντα
<span class="lb" data-page="9.81" data-line="13" id="l9.81.13"></span>μόρια τῆς ἀρτηρίας ἐν μιᾷ διαστολῇ τὴν ἀνωμαλίαν ἐχόντων.
<span class="lb" data-page="9.81" data-line="14" id="l9.81.14"></span>αἰτίαι δ’ αὐτῶν τῆς γενέσεως ἀῤῥωστία τῆς δυνάμεως, ἢ
<span class="lb" data-page="9.81" data-line="15" id="l9.81.15"></span>πλῆθος χυμῶν, ἢ μαλακότης ὀργάνων ἐσχάτη. ὅταν μὲν γὰρ
<span class="lb" data-page="9.81" data-line="16" id="l9.81.16"></span>ἀπὸ τῆς ἀρχῆς διϊκνούμενος εἰς τὰς κατὰ μέρος ἀρτηρίας ὁ
<span class="lb" data-page="9.81" data-line="17" id="l9.81.17"></span>τόνος ἰσοσθενῶς ὅλον ἐξαίρειν ἀδυνατῇ τὸ ἀγγεῖον, ἐν τούτῳ
<span class="pb" data-page="9.82" id="p9.82"></span>
<span class="lb" data-page="9.82" data-line="1" id="l9.82.1"></span>τὸ μὲν ἐγγυτέρω τῆς ἀρχῆς πρότερον ἄρχεται τῆς κινήσεως, τὸ
<span class="lb" data-page="9.82" data-line="2" id="l9.82.2"></span>ποῤῥωτέρω δ’ ὕστερον. εἰ μὲν οὖν ὁμαλῶς τὸ τοιοῦτον γίγνοιτο
<span class="lb" data-page="9.82" data-line="3" id="l9.82.3"></span>δι’ ὅλων τῶν ἀρτηριῶν, ἀεὶ τὸ πρότερον αὐτοῦ μόριον
<span class="lb" data-page="9.82" data-line="4" id="l9.82.4"></span>πρότερον φανεῖται κινούμενον, ὡς εἰ καὶ ῥέοντός τινος
<span class="lb" data-page="9.82" data-line="5" id="l9.82.5"></span>ἀκωλύτως δι’ αὐτῶν ἤτοι πνεύματος ἢ ὑγροῦ τοὺς σφυγμοὺς
<span class="lb" data-page="9.82" data-line="6" id="l9.82.6"></span>ἐπιτελεῖσθαι συνέβαινε. καὶ τοῦτ’ Ἐρασίστρατος μὲν ἀεὶ
<span class="lb" data-page="9.82" data-line="7" id="l9.82.7"></span>γίνεσθαί φησι, καταψευδόμενος τοῦ φαινομένου, τῶν δ’ ἄλλων
<span class="lb" data-page="9.82" data-line="8" id="l9.82.8"></span>οὐδεὶς μὴ ὅτι ἰατρῶν, ἀλλὰ μηδὲ τῶν φιλοσόφων ἢ
<span class="lb" data-page="9.82" data-line="9" id="l9.82.9"></span>ἰδιωτῶν. ἅπασι γὰρ ἐναργῶς φαίνεται ἅπαντα τὰ μόρια τῶν
<span class="lb" data-page="9.82" data-line="10" id="l9.82.10"></span>ἀρτηριῶν ἐν ταὐτῷ χρόνῳ διαστελλόμενα, σπανίως δὲ καὶ
<span class="lb" data-page="9.82" data-line="11" id="l9.82.11"></span>οὐδὲ κατὰ φύσιν ἔτι τὸ τὰ μὲν ἐγγυτέρω τῆς καρδίας πρότερον
<span class="lb" data-page="9.82" data-line="12" id="l9.82.12"></span>φαίνεσθαι κινούμενα, τὰ δ’ ἀπωτέρω δεύτερα. οὐ μὴν
<span class="lb" data-page="9.82" data-line="13" id="l9.82.13"></span>ἤδη γέ πως κυματώδης, ἢ σκωληκίζων ὁ τοιοῦτος σφυγμὸς,
<span class="lb" data-page="9.82" data-line="14" id="l9.82.14"></span>ἀλλ’ ὅταν αὐτῷ προσγένηται τὸ διὰ τῶν ἀρτηριῶν ῥεῖν φανταζόμενον,
<span class="lb" data-page="9.82" data-line="15" id="l9.82.15"></span>ἴσχεσθαί πη καὶ μένειν καὶ ἡσυχάζειν δοκεῖν, εἶτ’
<span class="lb" data-page="9.82" data-line="16" id="l9.82.16"></span>αὖθις ῥεῖν, καὶ πάλιν ἴσχεσθαι, καὶ τοῦτο γίγνεσθαι δι’ ὅλης
<span class="lb" data-page="9.82" data-line="17" id="l9.82.17"></span>τῆς ἀρτηρίας, ὁ τοιοῦτος σφυγμὸς ἤτοι κυματώδης ἢ σκωληκίζων
<span class="lb" data-page="9.82" data-line="18" id="l9.82.18"></span>ἐστί. περιγραφομένων γὰρ ἀεὶ τῶν κατὰ μέρος κινήσεων
<span class="lb" data-page="9.82" data-line="19" id="l9.82.19"></span>ἡσυχίας, τὴν οἷον κυμάτων διαδοχὴν ἢ σκώληκος διέρποντος
<span class="pb" data-page="9.83" id="p9.83"></span>
<span class="lb" data-page="9.83" data-line="1" id="l9.83.1"></span>φαντασίαν γίνεσθαι συμβαίνει. εἰ μὲν οὖν ὑπὸ <span class="milestone ed1page" data-n="3.98" data-unit="ed1page" id="ed1page.3.98"></span>πλήθους
<span class="lb" data-page="9.83" data-line="2" id="l9.83.2"></span>βαρύνοιτο, τοῦτ’ ἴσχει καὶ διακόπτει καὶ διασχίζει τὸν τόνον,
<span class="lb" data-page="9.83" data-line="3" id="l9.83.3"></span>ἔνθα ἂν ᾖ πλεῖστον ἠθροισμένον, καὶ οὕτω πολλαὶ διαστολαὶ
<span class="lb" data-page="9.83" data-line="4" id="l9.83.4"></span>γίνονται δίκην κυμάτων ἀλλήλας ἐκδεχόμεναι, καθ’ ὅ τι
<span class="lb" data-page="9.83" data-line="5" id="l9.83.5"></span>ἂν ὁ τόνος σχισθῇ, τῆς ἀκινησίας ἐνταῦθα περιγραφούσης τὸ
<span class="lb" data-page="9.83" data-line="6" id="l9.83.6"></span>κῦμα. εἰ δὲ καὶ χωρὶς ὑγρότητος ἡ δύναμις αὐτὴ μόνη κάμνοι,
<span class="lb" data-page="9.83" data-line="7" id="l9.83.7"></span>πᾶσαν μὲν ἀθρόως ἀδυνατοῦσα διαστέλλειν τὴν ἀρτηρίαν,
<span class="lb" data-page="9.83" data-line="8" id="l9.83.8"></span>κατὰ μόρια δὲ ἐργαζομένη τοῦτο, γένοιντ’ ἂν καὶ οὕτως οἷον
<span class="lb" data-page="9.83" data-line="9" id="l9.83.9"></span>κυμάτων τινῶν περιγραφαὶ πολλαὶ, διαδεχομένων ἀλλήλας
<span class="lb" data-page="9.83" data-line="10" id="l9.83.10"></span>τῶν διαστολῶν. τό γε μὴν διάφορον τούτων γε τῶν σφυγμῶν
<span class="lb" data-page="9.83" data-line="11" id="l9.83.11"></span>καὶ τῶν διὰ πλῆθος γινομένων μέγεθός ἐστι. καὶ διὰ τοῦτο
<span class="lb" data-page="9.83" data-line="12" id="l9.83.12"></span>σκωληκίζοντες μὲν οὗτοι διὰ τὴν μικρότητα, κυματώδεις δ’
<span class="lb" data-page="9.83" data-line="13" id="l9.83.13"></span>ἐκεῖνοι διὰ τὸ μέγεθος ὠνομάσθησαν. αἰτία δὲ τοῖς μὲν ἡ
<span class="lb" data-page="9.83" data-line="14" id="l9.83.14"></span>τῆς δυνάμεως ἀῤῥωστία, τοῖς δ’ ἡ περὶ τῆς ὑγρότητος πλεονεξία.
<span class="lb" data-page="9.83" data-line="15" id="l9.83.15"></span>καὶ μὴν καὶ διὰ μαλακότητα τῶν ὀργάνων ἐσχάτην
<span class="lb" data-page="9.83" data-line="16" id="l9.83.16"></span>γίνονται οἱ τοιοῦτοι σφυγμοὶ, παραπλησίου τοῦ συμβαίνοντος
<span class="lb" data-page="9.83" data-line="17" id="l9.83.17"></span>τῷ κατὰ τὰς μαλακὰς καὶ νεαρὰς ῥάβδους, ὧν αἰρομένων
<span class="lb" data-page="9.83" data-line="18" id="l9.83.18"></span>ἔξ ἄκρου τὰ μέν τινα τῶν μερῶν, καὶ μάλιστα τὰ πλησίον
<span class="pb" data-page="9.84" id="p9.84"></span>
<span class="lb" data-page="9.84" data-line="1" id="l9.84.1"></span>τῆς λαβῆς συνεξαίρεται, τὰ δέ τινα λυγιζομένων αὐτῶν ἔτι
<span class="lb" data-page="9.84" data-line="2" id="l9.84.2"></span>μένει ταπεινὰ κᾀν τῷ κάτῳ. οὐ μὴν ἔν γε ταῖς σκληραῖς
<span class="lb" data-page="9.84" data-line="3" id="l9.84.3"></span>καὶ ξηραῖς ῥᾴβδοις φαίνεταί τι τοιοῦτον, ἀλλ’ ὁμοτόνως
<span class="lb" data-page="9.84" data-line="4" id="l9.84.4"></span>ἅπασα καθ’ ὅ τι ἂν αὐτῆς λαβόμενος ἐξαίρειν ἐθέλοις συνεξαίρεται.
<span class="lb" data-page="9.84" data-line="5" id="l9.84.5"></span>τοιοῦτον δέ τι συμπέπτωκε καὶ ταῖς ἀρτηρίαις, ὅταν
<span class="lb" data-page="9.84" data-line="6" id="l9.84.6"></span>ὑγρότητι πολλῇ διάβροχοι γενηθῶσιν. <span class="milestone ed2page" data-n="8.195" data-unit="ed2page" id="ed2page.8.195"></span>οὐκ ἔτι γὰρ δέχονται
<span class="lb" data-page="9.84" data-line="7" id="l9.84.7"></span>τὸν ἀπὸ τῆς ἀρχῆς τόνον ὁμοίως ἅπασι τοῖς μορίοις,
<span class="lb" data-page="9.84" data-line="8" id="l9.84.8"></span>ἀλλ’ οἷον λυγιζόμεναι καὶ κλώμεναι πολλαχόθι διακόπτουσι,
<span class="lb" data-page="9.84" data-line="9" id="l9.84.9"></span>κᾀν τούτῳ τὰ πολλὰ μέν κυματώδης, ἔστι δ’ ὅτε καὶ σκωληκίζων
<span class="lb" data-page="9.84" data-line="10" id="l9.84.10"></span>ὁ σφυγμὸς ἔσται. σὺν μὲν γὰρ ἐῤῥωμένῃ τῇ δυνάμει
<span class="lb" data-page="9.84" data-line="11" id="l9.84.11"></span>κυματώδης, μεγάλα γὰρ ἐξαίρειν οὕτω δύναται μέρη τῶν
<span class="lb" data-page="9.84" data-line="12" id="l9.84.12"></span>ἀρτηριῶν, σὺν ἀῤῥωστοτέρᾳ δὲ σκωληκίζων, ἐκ μικροῦ δηλονότι
<span class="lb" data-page="9.84" data-line="13" id="l9.84.13"></span>διαστήματος τηνικαῦτα νικωμένου τοῦ τόνου. ἀλλ’
<span class="lb" data-page="9.84" data-line="14" id="l9.84.14"></span>εὐθὺς ἀνάγκη τοῦτον ἀνώμαλόν τε ἄλλως καὶ προσέτι καὶ
<span class="lb" data-page="9.84" data-line="15" id="l9.84.15"></span>διαλείποντα γενέσθαι, καθάπερ καὶ ἐπὶ τῶν ὑδεριώντων ἔχει.
<span class="lb" data-page="9.84" data-line="16" id="l9.84.16"></span>ἐφ’ ὧν ἔτι μὲν ἀντέχοντος τοῦ τόνου, καθάπερ καὶ ἐν τοῖς
<span class="lb" data-page="9.84" data-line="17" id="l9.84.17"></span>περὶ αὐτῶν λόγοις ἐφεξῆς εἰρήσεται, πλατὺς καὶ κυματώδης
<span class="lb" data-page="9.84" data-line="18" id="l9.84.18"></span>ἐστὶ, νικωμένου δὲ πολυειδῶς ἀνώμαλος γίνεται.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg061.1st1K-grc1:3.15">
<span class="pb page1" data-page="9.147" id="p9.147"></span>
<span class="milestone ed1page page1" data-n="3.108" data-unit="ed1page" id="ed1page.3.108"></span>
<span class="milestone ed2page page1" data-n="8.216" data-unit="ed2page" id="ed2page.8.216"></span>
            <p>
<span class="lb" data-page="9.147" data-line="9" id="l9.147.9"></span>Ψυχρὰ δὲ λουτρὰ παραχρῆμα μὲν μικροὺς
<span class="lb" data-page="9.147" data-line="10" id="l9.147.10"></span>καὶ ἀμυδροτέρους καὶ βραδεῖς καὶ ἀραιοὺς, εἰς ὕστερον
<span class="lb" data-page="9.147" data-line="11" id="l9.147.11"></span>δὲ οἷον ἄν τι καὶ τύχῃ ἐργασάμενα. πάντως γὰρ ἢ ναρκώσει,
<span class="lb" data-page="9.147" data-line="12" id="l9.147.12"></span>ἢ ῥώσει. ναρκώσαντα μὲν οὖν καὶ καταψύξαντα μικροὺς
<span class="lb" data-page="9.147" data-line="13" id="l9.147.13"></span>καὶ ἀμυδροὺς καὶ βραδεῖς καὶ ἀραιοὺς, ἐκθερμήναντα δὲ καὶ
<span class="lb" data-page="9.147" data-line="14" id="l9.147.14"></span>ῥώσαντα μεγάλους μὲν καὶ σφοδροὺς, τάχει δὲ καὶ πυκνότητι
<span class="lb" data-page="9.147" data-line="15" id="l9.147.15"></span>συμμέτρους.
</p>
            <p>
<span class="lb" data-page="9.147" data-line="16" id="l9.147.16"></span>Τὰ ψυχρὰ λουτρὰ παραυτίκα μὲν ἐμψύχει πάντως,
<span class="lb" data-page="9.147" data-line="17" id="l9.147.17"></span>εἰς ὕστερον δὲ ἤτοι ῥώννυσιν ἢ καταλύει τὴν δύναμιν μετὰ
<span class="lb" data-page="9.147" data-line="18" id="l9.147.18"></span>καταψύξεως. τοῦτο γάρ ἐστι τὸ ναρκᾷν. ὥστε καὶ αἱ τροπαὶ
<span class="pb" data-page="9.148" id="p9.148"></span>
<span class="lb" data-page="9.148" data-line="1" id="l9.148.1"></span>τῶν σφυγμῶν ἀνάλογον ταῖς εἰρημέναις αἰτίαις. ὅπερ δ’
<span class="lb" data-page="9.148" data-line="2" id="l9.148.2"></span>οὐχ οἷόν τ’ ἦν προσδιορίσαι τοῖς εἰσαγομένοις, νῦν εἰρήσεται.
<span class="lb" data-page="9.148" data-line="3" id="l9.148.3"></span>ἡ ἔσω κίνησις τῶν ἀρτηριῶν ἐπὶ ταῖς ψυχρολουσίαις πλεονεκτεῖ
<span class="lb" data-page="9.148" data-line="4" id="l9.148.4"></span>τῆς ἔξω, ὡς ἂν καὶ τοῦ θερμοῦ ταύτῃ μᾶλλον ἐν τῷ
<span class="lb" data-page="9.148" data-line="5" id="l9.148.5"></span>παραυτίκα κινουμένου. καὶ εἰ δυνατὸν ἦν ἔσωθεν ἅψασθαι
<span class="lb" data-page="9.148" data-line="6" id="l9.148.6"></span>τῶν ἀρτηριῶν, πάντα τὰ τέως ἐν ταῖς διαστολαῖς φαινόμενα
<span class="lb" data-page="9.148" data-line="7" id="l9.148.7"></span>νῦν ἀνεφάνη κατὰ τὰς συστολὰς, τὸ μέγεθος, τὸ τάχος, ἡ
<span class="lb" data-page="9.148" data-line="8" id="l9.148.8"></span>σφοδρότης. ἐπεὶ δὲ τοῦτο ἀμήχανον, ἀπὸ τῶν ἐν ταῖς διαστολαῖς
<span class="lb" data-page="9.148" data-line="9" id="l9.148.9"></span>φαινομένων τοὺς σφυγμοὺς ὅλους οὕτως ὀνομάζομεν·
<span class="lb" data-page="9.148" data-line="10" id="l9.148.10"></span>μικροὺς μὲν, ὅτι πολὺ μείων ἡ ἐν τοῖς τοιούτοις καιροῖς
<span class="lb" data-page="9.148" data-line="11" id="l9.148.11"></span>διαστολὴ τῆς ἔμπροσθεν· οὕτω δὲ καὶ βραδεῖς, ὅτι καὶ ἡ κίνησις
<span class="lb" data-page="9.148" data-line="12" id="l9.148.12"></span>ἐκλέλυται σαφῶς. ἀλλὰ καὶ ἀραιοὺς, ὅτι καὶ οἱ ἄλλοι
<span class="lb" data-page="9.148" data-line="13" id="l9.148.13"></span>πάντες, ἐφ’ ὧν ἡ ἔσω πλεονεκτεῖ κίνησις, ἐφαίνοντο τοιοῦτοι
<span class="lb" data-page="9.148" data-line="14" id="l9.148.14"></span>τοῖς τῆς συστολῆς οὐκ αἰσθανομένοις. καὶ ἡ αἰτία πρόσθεν
<span class="lb" data-page="9.148" data-line="15" id="l9.148.15"></span>εἴρηται. ἀμυδροὺς δὲ οὐχ ἁπλῶς εἴπομεν, ἀλλ’ ἀμυδροτέρους
<span class="lb" data-page="9.148" data-line="16" id="l9.148.16"></span>ἐγράψαμεν, ἐνδεικνύμενοι διὰ τῆς λέξεως τὴν βραχύτητα τῆς
<span class="lb" data-page="9.148" data-line="17" id="l9.148.17"></span>εἰς τοῦτο μεταβολῆς.
</p>
          </article>

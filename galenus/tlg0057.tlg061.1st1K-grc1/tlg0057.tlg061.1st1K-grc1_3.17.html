<article xmlns="http://www.w3.org/1999/xhtml" id="urn:cts:greekLit:tlg0057.tlg061.1st1K-grc1:3.17">
<span class="pb page1" data-page="9.152" id="p9.152"></span>
<span class="milestone ed1page page1" data-n="3.109" data-unit="ed1page" id="ed1page.3.109"></span>
<span class="milestone ed2page page1" data-n="8.218" data-unit="ed2page" id="ed2page.8.218"></span>
            <p>
<span class="lb" data-page="9.152" data-line="14" id="l9.152.14"></span>Οἶνος τὰ μὲν ἄλλα παραπλησίως σιτίοις
<span class="lb" data-page="9.152" data-line="15" id="l9.152.15"></span>τρέπει τοὺς σφυγμοὺς, διαφέρει δὲ τῷ τε παραχρῆμα τὴν
<span class="lb" data-page="9.152" data-line="16" id="l9.152.16"></span>τροπὴν ἐργάζεσθαι καὶ τῷ πρότερον παύεσθαι τὴν ἀπ’ οἴνου
<span class="lb" data-page="9.152" data-line="17" id="l9.152.17"></span>τῆς ἀπὸ σιτίων, καὶ τῷ τὸ τάχος πλέον αὔξειν καὶ τὸ
<span class="lb" data-page="9.152" data-line="18" id="l9.152.18"></span>μέγεθος ἤπερ τὴν σφοδρότητα καὶ πυκνότητα. σχεδὸν γὰρ
<span class="pb" data-page="9.153" id="p9.153"></span>
<span class="lb" data-page="9.153" data-line="1" id="l9.153.1"></span>ὅσῳ σφοδροτέραν τε καὶ διαρκεστέραν ἰσχὺν ἡ σύμμετρος
<span class="lb" data-page="9.153" data-line="2" id="l9.153.2"></span>τροφὴ παρέχει, τοσούτῳ καὶ τὸ μέγεθος ὁ οἶνος ἐξαίρει.
</p>
            <p>
<span class="lb" data-page="9.153" data-line="3" id="l9.153.3"></span>Καὶ οὗτος ὁ λόγος αὐτὸς αὑτὸν ἐξηγεῖται, τὰ πρὸς ἁπάντων
<span class="lb" data-page="9.153" data-line="4" id="l9.153.4"></span>εἰρημένα τῶν ἰατρῶν ὑπὲρ οἴνου δυνάμεως ἀναμιμνήσκων
<span class="lb" data-page="9.153" data-line="5" id="l9.153.5"></span>ἡμᾶς. ἔστι γὰρ ἡ ἀπ’ αὐτοῦ πρόσθεσις ταχεῖα, διότι καὶ
<span class="lb" data-page="9.153" data-line="6" id="l9.153.6"></span>ὑγρὸς καὶ θερμός. ὅσοι γὰρ ταχείης, φησὶ, προσθέσιος δέονται,
<span class="lb" data-page="9.153" data-line="7" id="l9.153.7"></span>ὑγρὸν ἴημα. ὅταν οὖν καὶ ποδηγῆται πρὸς τῆς θερμότητος
<span class="lb" data-page="9.153" data-line="8" id="l9.153.8"></span>ἡ ὑγρότης, ἔτι δὴ καὶ μᾶλλον. ἀλλὰ καὶ τῶν ἀθρόως
<span class="lb" data-page="9.153" data-line="9" id="l9.153.9"></span>καὶ ταχέως τρεφόντων ταχεῖα καὶ ἡ διαχώρησις γίνεται. διὰ
<span class="lb" data-page="9.153" data-line="10" id="l9.153.10"></span>τοῦτο οὖν ὥσπερ ταχεῖα, οὕτω καὶ βραχυχρόνιος ἡ ἀπὸ τοῦ
<span class="lb" data-page="9.153" data-line="11" id="l9.153.11"></span>οἴνου προσθήκη τοῖς σώμασιν. εὐδιάπνευστος γάρ. ὅτι δὲ
<span class="lb" data-page="9.153" data-line="12" id="l9.153.12"></span>διὰ μὲν τὸ τρέφειν ὁμοίως τοῖς σιτίοις ἀλλοιώσει τοὺς σφυγμοὺς,
<span class="lb" data-page="9.153" data-line="13" id="l9.153.13"></span>διὰ δὲ τὸ θερμαίνειν μᾶλλον ἢ ἐκεῖνα μέγεθός τε καὶ
<span class="lb" data-page="9.153" data-line="14" id="l9.153.14"></span>τάχος ἐπιφανέστερον αὐτοῖς προσθήσει, τοῖς μεμνημένοις τῶν
<span class="lb" data-page="9.153" data-line="15" id="l9.153.15"></span>ἐν τοῖς πρώτοις ὑποδείγμασι λελεγμένων ἄντικρυς δῆλον.
<span class="lb" data-page="9.153" data-line="16" id="l9.153.16"></span>τῶν δ’ ἑξῆς λεγομένων διὰ τῆς εἰσαγωγῆς οὐδενὸς ἄδηλος ἡ
<span class="lb" data-page="9.153" data-line="17" id="l9.153.17"></span>αἰτία τῷ μεμνημένῳ τῶν ἐν τῷ πρώτῳ βιβλίῳ γεγραμμένων.
<span class="pb" data-page="9.154" id="p9.154"></span>
<span class="lb" data-page="9.154" data-line="1" id="l9.154.1"></span>ὑπερβάντες οὖν αὐτῶν τὰ πολλὰ, μόνον τῶν ἀσαφεστέρας
<span class="lb" data-page="9.154" data-line="2" id="l9.154.2"></span>ἐχόντων αἰτίας μνημονεύσωμεν, ὧν ἓν καὶ τόδε ἐστίν. τί δή
<span class="lb" data-page="9.154" data-line="3" id="l9.154.3"></span>ποτε χολέραις μὲν καὶ ῥεύμασιν ἰσχυροῖς κοιλίας καὶ τῷ καλουμένῳ
<span class="lb" data-page="9.154" data-line="4" id="l9.154.4"></span>γυναικείῳ ῥῷ καὶ πᾶσι τοῖς ἐκ τοῦ κενοῦν τὸ σῶμα καταλύουσι
<span class="lb" data-page="9.154" data-line="5" id="l9.154.5"></span>τὴν δύναμιν οἱ σκωληκίζοντες ἕπονται σφυγμοὶ, ταῖς
<span class="lb" data-page="9.154" data-line="6" id="l9.154.6"></span>δ’ ὑπὸ κακοήθους πυρετοῦ καταλυομέναις δυνάμεσιν οἱ μυρμηκίζοντες
<span class="lb" data-page="9.154" data-line="7" id="l9.154.7"></span>ἕπονται; ἢ ὅτι βραδὺν εἶναι δεῖ καὶ ἀραιὸν τὸν
<span class="lb" data-page="9.154" data-line="8" id="l9.154.8"></span>σφυγμὸν πάντως, ἵν’ ᾖ σκωληκίζων, οὔτε γὰρ οἷόν τε τὸ
<span class="lb" data-page="9.154" data-line="9" id="l9.154.9"></span>πρότερον τῆς ἀρτηρίας μόριον πρότερον φαίνεσθαι κινούμενον
<span class="lb" data-page="9.154" data-line="10" id="l9.154.10"></span>οὔθ’ οἷον περιγραφάς τινας γίνεσθαι πολλὰς ἐν μιᾷ διαστολῇ,
<span class="lb" data-page="9.154" data-line="11" id="l9.154.11"></span>μὴ οὐ βραδείας τε ἅμα καὶ ἀραιᾶς οὔσης τῆς κινήσεως.
<span class="lb" data-page="9.154" data-line="12" id="l9.154.12"></span>ἐν δὲ τοῖς ὀξέσι πυρετοῖς, ἐξ ἀνάγκης γὰρ οἱ κακοήθεις
<span class="lb" data-page="9.154" data-line="13" id="l9.154.13"></span>ὀξεῖς, οὐκ ἀνέχεται τὸ πλῆθος τῆς θερμασίας οὔτε
<span class="lb" data-page="9.154" data-line="14" id="l9.154.14"></span>βραδὺν ἐσχάτως οὔθ’ ὅλως ἀραιὸν γίνεσθαι τὸν σφυγμόν.
<span class="lb" data-page="9.154" data-line="15" id="l9.154.15"></span>ἀλλὰ βραδὺς μέν ἐστιν, ἢ πάντως γε οὐ ταχὺς ὁ ἐν ταῖς
<span class="lb" data-page="9.154" data-line="16" id="l9.154.16"></span>καταλυομέναις δυνάμεσι, κᾄν τινες ἁμαρτάνωσιν περὶ τὴν
<span class="lb" data-page="9.154" data-line="17" id="l9.154.17"></span>διάγνωσιν αὐτοῦ, οὐ μὴν ἐσχάτως γε βραδὺς, ἀραιὸς δ’
<span class="lb" data-page="9.154" data-line="18" id="l9.154.18"></span>οὐδ’ ὅλως, ἀλλ’ ἀεὶ πυκνὸς, καὶ ὅταν τὰ τῆς θερμασίας
<span class="pb" data-page="9.155" id="p9.155"></span>
<span class="lb" data-page="9.155" data-line="1" id="l9.155.1"></span>ἐπείγῃ, πάνυ σφόδρα πυκνός. καιρὸς εἶναί μοι δοκεῖ καὶ
<span class="lb" data-page="9.155" data-line="2" id="l9.155.2"></span>τουτονὶ τὸν τρίτον λόγον ἐνταυθοῖ καταπαύσειν. ἐν δὲ τῷ
<span class="lb" data-page="9.155" data-line="3" id="l9.155.3"></span>τετάρτῳ τὰ λείποντα προσθήσομεν, ἀπὸ τῶν ψυχικῶν
<span class="lb" data-page="9.155" data-line="4" id="l9.155.4"></span>παθῶν ἀρξάμενοι.
</p>
          </article>

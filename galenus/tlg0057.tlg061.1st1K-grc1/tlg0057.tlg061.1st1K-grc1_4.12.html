<article xmlns="http://www.w3.org/1999/xhtml" id="urn:cts:greekLit:tlg0057.tlg061.1st1K-grc1:4.12">
<span class="pb page1" data-page="9.180" id="p9.180"></span>
<span class="milestone ed1page page1" data-n="3.113" data-unit="ed1page" id="ed1page.3.113"></span>
<span class="milestone ed2page page1" data-n="8.227" data-unit="ed2page" id="ed2page.8.227"></span>
            <p>
<span class="lb" data-page="9.180" data-line="5" id="l9.180.5"></span>Ὁ δὲ τῶν περιπνευμονικῶν μέγας ἐστὶ καὶ
<span class="lb" data-page="9.180" data-line="6" id="l9.180.6"></span>ἀμυδρὸς καὶ μαλακὸς, ὁμοίως τῷ τῶν ληθαργικῶν, πλὴν ὅσα
<span class="lb" data-page="9.180" data-line="7" id="l9.180.7"></span>πλεονάζει τῇ ἀνωμαλίᾳ, τῇ τε κατὰ μίαν πληγὴν καὶ τῇ
<span class="lb" data-page="9.180" data-line="8" id="l9.180.8"></span>συστηματικῇ καλουμένῃ· κατὰ μὲν τὴν μίαν πληγὴν οἷον διακεκομμένος
<span class="lb" data-page="9.180" data-line="9" id="l9.180.9"></span>τε καὶ κυματιζόμενος καὶ δίκροτος ἔσθ’ ὅτε γινόμενος,
<span class="lb" data-page="9.180" data-line="10" id="l9.180.10"></span>ἐν δὲ τῇ συστηματικῇ, τάς τε ἄλλας διαφορὰς ἔχων
<span class="lb" data-page="9.180" data-line="11" id="l9.180.11"></span>καὶ ποτὲ μὲν διαλείπει, ποτὲ δὲ παρεμπίπτει.
</p>
            <p>
<span class="lb" data-page="9.180" data-line="12" id="l9.180.12"></span>Ἡ μὲν ῥῆσις αὕτη, τὰ συμπίπτοντα τοῖς περιπνευμονικοῖς
<span class="lb" data-page="9.180" data-line="13" id="l9.180.13"></span>ἀκριβῶς ἐκδιδάσκουσα. τὰς δ’ αἰτίας αὐτῶν οὐ χαλεπὸν
<span class="lb" data-page="9.180" data-line="14" id="l9.180.14"></span>ἐξευρίσκειν τῷ μεμνημένῳ τῶν ἐν τοῖς πρώτοις ὑπομνήμασιν
<span class="lb" data-page="9.180" data-line="15" id="l9.180.15"></span>ἀποδεδειγμένων. οὐδὲν γὰρ θαυμάσιον οὔτε μέγαν εἶναι τὸν
<span class="lb" data-page="9.180" data-line="16" id="l9.180.16"></span>σφυγμὸν αὐτῶν οὔτε ἀμυδρὸν οὔτ’ ἀνώμαλον ἐπὶ φλεγμοναῖς
<span class="lb" data-page="9.180" data-line="17" id="l9.180.17"></span>τοῦ πνεύμονος, οὕτω μὲν χαύνου καὶ μαλακοῦ σπλάγχνου,
<span class="lb" data-page="9.180" data-line="18" id="l9.180.18"></span>καὶ μεστοῦ κενῶν χωρίων μυρίων, οὕτω δὲ πλησίον ﻿
<span class="pb" data-page="9.181" id="p9.181"></span>
<span class="lb" data-page="9.181" data-line="1" id="l9.181.1"></span>τῆς καρδίας κειμένου. διότι μὲν γὰρ χαῦνον καὶ μαλακὸν καὶ
<span class="lb" data-page="9.181" data-line="2" id="l9.181.2"></span>πολύκενον, ὑπὸ φλεγματικωτέρου τε καὶ παχυτέρου τὴν σύστασιν
<span class="lb" data-page="9.181" data-line="3" id="l9.181.3"></span>αἵματος, εἰς φλεγμονὴν ἄγεται, τοῦ λεπτοῦ καὶ χολώδους
<span class="lb" data-page="9.181" data-line="4" id="l9.181.4"></span>ὡς τὰ πολλὰ διαῤῥέοντός τε καὶ σφηνωθῆναι μηδαμῶς
<span class="lb" data-page="9.181" data-line="5" id="l9.181.5"></span>κατὰ τὸ σπλάγχνον δυναμένου. τὸ δὲ τοιοῦτον ῥεῦμα,
<span class="lb" data-page="9.181" data-line="6" id="l9.181.6"></span>λέγω δὲ τὸ φλεγμονικὸν, διαβρέχει μὲν τὸν χιτῶνα τῶν ἀγγείων,
<span class="lb" data-page="9.181" data-line="7" id="l9.181.7"></span>διαλύει δὲ τὸν τόνον τῆς ἐν αὐτοῖς δυνάμεως, καὶ
<span class="lb" data-page="9.181" data-line="8" id="l9.181.8"></span>οὕτω μεγάλους τε ἅμα καὶ ἀμυδροὺς ἀποτελεῖ τοὺς σφυγμούς.
<span class="lb" data-page="9.181" data-line="9" id="l9.181.9"></span><span class="milestone ed2page" data-n="8.228" data-unit="ed2page" id="ed2page.8.228"></span>ὅτι δὲ καὶ τῆς καρδίας ἐγγὺς τὸ σπλάγχνον, ἡ
<span class="lb" data-page="9.181" data-line="10" id="l9.181.10"></span>ἀνωμαλία πολυειδὴς γίνεται. θλίψεσι γὰρ ἀρτηριῶν καὶ σφηνώσεσι
<span class="lb" data-page="9.181" data-line="11" id="l9.181.11"></span>καὶ ὅλως πληθωρικαῖς διαθέσεσιν ἐδείξαμεν ἕπεσθαι
<span class="lb" data-page="9.181" data-line="12" id="l9.181.12"></span>τὴν ἀνωμαλίαν, καὶ μᾶλλον, ἐπειδὰν ἐγγὺς ὦσι τῆς καρδίας.
<span class="lb" data-page="9.181" data-line="13" id="l9.181.13"></span>ὅτι δ’ ἐν ταῖς περιπνευμονίαις θλίβονται καὶ βαρύνονται
<span class="lb" data-page="9.181" data-line="14" id="l9.181.14"></span>καὶ σφηνοῦνται καὶ ἀῤῥωστοῦσιν αἱ ἀρτηρίαι τοῦ
<span class="lb" data-page="9.181" data-line="15" id="l9.181.15"></span>πνεύμονος, οὐ δεῖ λόγου. διὰ τοῦτο δὲ καὶ ὁ δίκροτος ἐπ’
<span class="lb" data-page="9.181" data-line="16" id="l9.181.16"></span>αὐτῶν σφυγμὸς σπανίως γίνεται, καίτοι τῆς γ’ ἄλλης ἀνωμαλίας
<span class="lb" data-page="9.181" data-line="17" id="l9.181.17"></span>πολλῆς συμπιπτούσης, ὅτι δεῖ τοὐπίπαν τῷ δικρότῳ
<span class="lb" data-page="9.181" data-line="18" id="l9.181.18"></span>προσεῖναί τι σκληρότητος ἀγγείου. ταύτην δ’ ἐκ φλεγματικοῦ
<span class="lb" data-page="9.181" data-line="19" id="l9.181.19"></span>ῥεύματος οὐχ οἷόν τε κτήσασθαι. τοῦ γὰρ χολωδεστέρου τὸ
<span class="pb" data-page="9.182" id="p9.182"></span>
<span class="lb" data-page="9.182" data-line="1" id="l9.182.1"></span>συνάγειν καὶ ξηραίνειν καὶ τείνειν καὶ σκληρύνειν ἔργον. ἐπεὶ
<span class="lb" data-page="9.182" data-line="2" id="l9.182.2"></span>τοίνυν σπανίως τοῦτο διοχλεῖ τῷ πνεύμονι, δῆλον ὡς καὶ ἡ
<span class="lb" data-page="9.182" data-line="3" id="l9.182.3"></span>σκληρότης σπανίως ἔσται· εἰ δὲ τοῦτο, καὶ ὁ δίκροτος σφυγμός.
<span class="lb" data-page="9.182" data-line="4" id="l9.182.4"></span>ὅτι δὲ παρὰ τὸ τῆς βλάβης μέγεθος ἤτοι διαλείποντες
<span class="lb" data-page="9.182" data-line="5" id="l9.182.5"></span>ἢ παρεμπίπτοντες ἔσονται σφυγμοὶ, καὶ τοῦτ’ ἐν τῷ δευτέρῳ
<span class="lb" data-page="9.182" data-line="6" id="l9.182.6"></span>λόγῳ δεδήλωται. καὶ ὅστις οὐ μέμνηται ἐκείνων, μάτην καὶ
<span class="lb" data-page="9.182" data-line="7" id="l9.182.7"></span>ταῦτα ἀναλέγεται. μεμνημένῳ δὲ περιττοτέρας ἐξηγήσεως οὐχ
<span class="lb" data-page="9.182" data-line="8" id="l9.182.8"></span>ἡγοῦμαι δεῖν ἔτι. καὶ γὰρ τὰ τούτοις ἐφεξῆς εἰρημένα διὰ τῆς
<span class="lb" data-page="9.182" data-line="9" id="l9.182.9"></span>εἰσαγωγῆς ὑπὲρ τῶν περιπνευμονικῶν οὐκ ἔχει τὰς αἰτίας
<span class="lb" data-page="9.182" data-line="10" id="l9.182.10"></span>ἀσαφεῖς τῷ μεμνημένῳ τῶν πρώτων, ἀλλ’ ἀπόχρη κᾀνταῦθα
<span class="lb" data-page="9.182" data-line="11" id="l9.182.11"></span>τὴν ῥῆσιν αὐτὴν παραγράψαι μόνον.
</p>
            <p>
<span class="lb" data-page="9.182" data-line="12" id="l9.182.12"></span>Πυρεττόντων δὲ ἁπάντων τῶν περιπνευμονικῶν ὀξέως,
<span class="lb" data-page="9.182" data-line="13" id="l9.182.13"></span>καί τι καὶ κωματῶδες ἐχόντων, ὁπότερον ἂν αὐτῶν ἐπικρατῇ,
<span class="lb" data-page="9.182" data-line="14" id="l9.182.14"></span>κατ’ ἐκεῖνον μάλιστα τὸ ποσὸν τῆς πυκνότητος εὑρίσκεται.
<span class="lb" data-page="9.182" data-line="15" id="l9.182.15"></span>πυρετωδεστέρας μὲν γὰρ ὑπαρχούσης τῆς περιπνευμονίας,
<span class="lb" data-page="9.182" data-line="16" id="l9.182.16"></span>ἱκανῶς πυκνὸς ὁ σφυγμὸς, κωματωδεστέρας δὲ ἧττον πυκνός.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg061.1st1K-grc1:4.15">
<span class="pb page1" data-page="9.187" id="p9.187"></span>
<span class="milestone ed1page page1" data-n="3.114" data-unit="ed1page" id="ed1page.3.114"></span>
<span class="milestone ed2page page1" data-n="8.229" data-unit="ed2page" id="ed2page.8.229"></span>
            <p>
<span class="lb" data-page="9.187" data-line="10" id="l9.187.10"></span><span class="milestone ed2page" data-n="8.230" data-unit="ed2page" id="ed2page.8.230"></span>Ἐφεξῆς ὁ λόγος ἐστὶ περὶ τοῦ μικτοῦ
<span class="lb" data-page="9.187" data-line="11" id="l9.187.11"></span>δοκοῦντος εἶναι πάθους ἔκ τε φρενίτιδος καὶ ληθάργου καὶ
<span class="lb" data-page="9.187" data-line="12" id="l9.187.12"></span>διὰ τοῦτο καὶ τοὺς σφυγμοὺς ἐν τῷ μέσῳ τῆς ἑκατέρου
<span class="lb" data-page="9.187" data-line="13" id="l9.187.13"></span>τῶν παθῶν ἔχοντος ἰδέας. ἥτις μὲν δὴ τοῦδε τοῦ πάθους
<span class="lb" data-page="9.187" data-line="14" id="l9.187.14"></span>ἐστὶν ἡ φύσις, ἐν ἑτέροις δεδήλωται· διότι δ’ εὔλογον αὐτῷ
<span class="lb" data-page="9.187" data-line="15" id="l9.187.15"></span>καὶ τοὺς σφυγμοὺς ἔχειν μικτοὺς, ὡς ἂν καὶ αὐτῷ μικτῷ
<span class="lb" data-page="9.187" data-line="16" id="l9.187.16"></span>φύσιν ὑπάρχοντι, θαυμάσιον οὐδέν. ὥστε τις τοῦτο γινώσκων
<span class="lb" data-page="9.187" data-line="17" id="l9.187.17"></span>οὐδὲν ἔτι δεῖται λόγου πλείονος. ἀλλ’ ἀρκεῖ μοι
<span class="lb" data-page="9.187" data-line="18" id="l9.187.18"></span>κᾀνταῦθα παραγράψαι τὴν ἐκ τῆς εἰσαγωγῆς ῥῆσιν, ᾧδέ πως
<span class="lb" data-page="9.187" data-line="19" id="l9.187.19"></span>ἔχουσαν.
</p>
            <span class="pb" data-page="9.188" id="p9.188"></span>
            <p>
<span class="lb" data-page="9.188" data-line="1" id="l9.188.1"></span>Ἔστι δέ τι καὶ ἄλλο πάθος, ὃ εἴτε μέσον αὐτὸ ληθάργου
<span class="lb" data-page="9.188" data-line="2" id="l9.188.2"></span>καὶ φρενίτιδος χρὴ νομίζειν, ὡς οὐδ’ ἑτέρῳ ταὐτὸν ὂν,
<span class="lb" data-page="9.188" data-line="3" id="l9.188.3"></span>εἴτε κοινὸν ἀμφοῖν, ὡς μικτὸν ἔκ τε τῶν τῆς φρενίτιδος εἰδῶν
<span class="lb" data-page="9.188" data-line="4" id="l9.188.4"></span>ἔκ τε τῶν τοῦ ληθάργου, τοῦτο μὲν ἰδίᾳ σκεψόμεθα· περὶ
<span class="lb" data-page="9.188" data-line="5" id="l9.188.5"></span>δὲ τῶν σφυγμῶν νῦν αὐτοῦ ἐροῦμεν. καὶ ἵνα μὴ ὥσπερ αἴνιγμά
<span class="lb" data-page="9.188" data-line="6" id="l9.188.6"></span>τι προσβεβλημένον εἴη, τοῖς συνεδρεύουσιν αὐτὸ δηλώσω.
<span class="lb" data-page="9.188" data-line="7" id="l9.188.7"></span>τὰ μὲν πολλὰ μύουσι τοῖς ὀφθαλμοῖς καὶ ὑπνώδεις
<span class="lb" data-page="9.188" data-line="8" id="l9.188.8"></span>εἰσὶ καὶ ῥέγχουσιν. αὖθις δ’ αὖ ἐπὶ πλεῖστον ἀτενὲς ὁρῶντες
<span class="lb" data-page="9.188" data-line="9" id="l9.188.9"></span>διετέλεσαν ἀσκαρδαμυκτὶ, παραπλησίως τοῖς κατόχοις.
<span class="lb" data-page="9.188" data-line="10" id="l9.188.10"></span>καὶ εἰ πυνθάνοιό τι καὶ εἰ διαλέγεσθαι βιάζοιο, δυσχερεῖς
<span class="lb" data-page="9.188" data-line="11" id="l9.188.11"></span>ἀποκρίνασθαι καὶ ἀργοὶ, τὰ πολλὰ δὲ παραφόρως φθεγγόμενοι
<span class="lb" data-page="9.188" data-line="12" id="l9.188.12"></span>καὶ οὐκ ὀρθῶς ἀποκρινόμενοι καὶ ληροῦντες εἰκῆ.
<span class="lb" data-page="9.188" data-line="13" id="l9.188.13"></span>τοιοῦτον μέν ἐστι τὸ πάθος, ὃ νῦν βούλομαι δηλοῦν τοῖς
<span class="lb" data-page="9.188" data-line="14" id="l9.188.14"></span>συνεδρεύουσι γνωρισθὲν, ἀπορίᾳ οἰκείου ὀνόματος. οἱ σφυγμοὶ
<span class="lb" data-page="9.188" data-line="15" id="l9.188.15"></span>δ’ αὐτοῦ ταχεῖς μὲν καὶ πυκνοὶ, παραπλησίως φρενιτικοῖς,
<span class="lb" data-page="9.188" data-line="16" id="l9.188.16"></span>ἀλλ’ ἧττον. οὕτω δὲ καὶ ἰσχύος ἧττον ἐκείνων ἔχουσιν,
<span class="lb" data-page="9.188" data-line="17" id="l9.188.17"></span>πλατεῖς δὲ καὶ βραχεῖς, καὶ τὸ κατὰ τὴν ἔξω κίνησιν,
<span class="lb" data-page="9.188" data-line="18" id="l9.188.18"></span>ἀθρόως ἀποκεκομμένον οὐκ ἔχοντες, ἀλλ’ ἑτέρω μὲν
<span class="pb" data-page="9.189" id="p9.189"></span>
<span class="lb" data-page="9.189" data-line="1" id="l9.189.1"></span>τρόπῳ καθάπερ εἴσω σπεύδοντες ὑποφεύγουσιν, ἐπιταχύνοντες
<span class="lb" data-page="9.189" data-line="2" id="l9.189.2"></span>τὴν συστολὴν, καὶ οἷον ὑποκλέπτοντες τῷ τὴν διαστολὴν,
<span class="lb" data-page="9.189" data-line="3" id="l9.189.3"></span>οὐ μὴν ὅμοιοί γε κατ’ αὐτὴν τῷ τῶν φρενιτικῶν. τὸ γὰρ οἷον
<span class="lb" data-page="9.189" data-line="4" id="l9.189.4"></span>ἀποκεκομμένον οὐκ ἔχουσιν.
</p>
          </article>

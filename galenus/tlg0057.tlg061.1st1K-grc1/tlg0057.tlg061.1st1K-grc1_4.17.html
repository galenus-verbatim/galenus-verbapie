<article xmlns="http://www.w3.org/1999/xhtml" id="urn:cts:greekLit:tlg0057.tlg061.1st1K-grc1:4.17">
<span class="pb page1" data-page="9.190" id="p9.190"></span>
<span class="milestone ed1page page1" data-n="3.115" data-unit="ed1page" id="ed1page.3.115"></span>
<span class="milestone ed2page page1" data-n="8.231" data-unit="ed2page" id="ed2page.8.231"></span>
            <p>
<span class="lb" data-page="9.190" data-line="16" id="l9.190.16"></span>Τῶν δὲ σπωμένων αὐτὸ μὲν τὸ σῶμα τῆς
<span class="lb" data-page="9.190" data-line="17" id="l9.190.17"></span>ἀρτηρίας συνῆχθαι δοκεῖ, καὶ πανταχόθεν ἐστεγνῶσθαι, οὐχ
<span class="lb" data-page="9.190" data-line="18" id="l9.190.18"></span>ὡς τεθλιμμένον ὑπό τινος, ἢ στενοχωρούμενον, οὐ μὴν οὐδ’
<span class="lb" data-page="9.190" data-line="19" id="l9.190.19"></span>ὡς πεφρικὸς, οἷον τὸ πυρεκτικὸν, καὶ μάλισθ’ ὡς ἐν ἐπισημασίαις, ﻿
<span class="pb" data-page="9.191" id="p9.191"></span>
<span class="lb" data-page="9.191" data-line="1" id="l9.191.1"></span>οὐδ’ ἐν ἐπισημασίαις, οὐδ’ ὡς διὰ σκληρότητα δυσεπέκτατον,
<span class="lb" data-page="9.191" data-line="2" id="l9.191.2"></span>οἷον τὸ ἐπὶ χρόνου μήκεσι, καὶ μάλιστα σὺν ἁμαρτήμασιν,
<span class="lb" data-page="9.191" data-line="3" id="l9.191.3"></span>ἢ σπλάγχνων κακώσεσιν, ἀλλ’ ὡσανεὶ σῶμα νευρῶδες
<span class="lb" data-page="9.191" data-line="4" id="l9.191.4"></span>κοῖλον, οἷον ἔντερον, ἤ τι παραπλήσιον ἐξ ἀμφοτέρων τῶν
<span class="lb" data-page="9.191" data-line="5" id="l9.191.5"></span>περάτων τεταμένον. οὕτω δὲ καὶ ἡ κίνησις ἀνώμαλος, ἄνω
<span class="lb" data-page="9.191" data-line="6" id="l9.191.6"></span>καὶ κάτω μεθισταμένης τῆς ἀρτηρίας, ὥσπερ χορδῆς. οὐδὲ
<span class="lb" data-page="9.191" data-line="7" id="l9.191.7"></span>γὰρ διαστολῆς ἢ συστολῆς ἔμφασίς ἐστιν, ἀλλὰ κλόνῳ μᾶλλον
<span class="lb" data-page="9.191" data-line="8" id="l9.191.8"></span>ἔοικεν, οἷον ἐκπηδώσης ἄνω καὶ αὖθις εἴσω σπωμένης.
<span class="lb" data-page="9.191" data-line="9" id="l9.191.9"></span>καὶ οὐδὲ διακεκριμένως τοῦτο πασχούσης, ἀλλ’ ἑνὶ χρόνῳ
<span class="lb" data-page="9.191" data-line="10" id="l9.191.10"></span>πολλάκις τὸ μέν τι μέρος αὐτῆς ἄνω φέρεσθαι δοκεῖ, καθάπερ
<span class="lb" data-page="9.191" data-line="11" id="l9.191.11"></span>ἐκτοξευόμενον, τὸ δὲ ἔσω φέρεσθαι, καθάπερ ὑπό τινος
<span class="lb" data-page="9.191" data-line="12" id="l9.191.12"></span>ἑλκόμενον· καὶ τὸ μὲν ταχέως κινεῖσθαι, τὸ δὲ βραδέως.
<span class="lb" data-page="9.191" data-line="13" id="l9.191.13"></span>δοκεῖ δὲ καὶ σφοδρὸς εἶναι καὶ μέγας ὁ τῶν σπωμένων σφυγμός.
<span class="lb" data-page="9.191" data-line="14" id="l9.191.14"></span>ὁ δ’ ἔστι μὲν οὔτ’ ἄῤῥωστος οὔτε μικρὸς, οὐ μὴν
<span class="lb" data-page="9.191" data-line="15" id="l9.191.15"></span>ἐφ’ ὅσον φαντάζεται σφοδρὸς, ἢ μέγας. ἐξαπατᾷ γὰρ ἡ
<span class="lb" data-page="9.191" data-line="16" id="l9.191.16"></span>πληγὴ, διὰ μὲν τὴν τάσιν εὔρωστος φαινομένη, διὰ δὲ τὸν
<span class="lb" data-page="9.191" data-line="17" id="l9.191.17"></span>κλόνον ἐκπηδητική. ὅθεν καὶ ὑψηλότερος ἔσθ’ ὅτε φαίνεται
<span class="lb" data-page="9.191" data-line="18" id="l9.191.18"></span>καὶ οἷον ψόφον τινὰ τραχὺν ἀποτελεῖ πρὸς τὴν ἁφήν.
<span class="pb" data-page="9.192" id="p9.192"></span>
<span class="lb" data-page="9.192" data-line="1" id="l9.192.1"></span>καὶ οὐκ ἄν τινα λάθοι τῶν ἠσκημένων ὁ σφυγμὸς οὗτος.
<span class="lb" data-page="9.192" data-line="2" id="l9.192.2"></span>οὐδενὶ γὰρ ἔοικεν οὔτε κατὰ τὴν ἐφ’ ἑκάτερα τάσιν οὔτε τὸ
<span class="lb" data-page="9.192" data-line="3" id="l9.192.3"></span>σπασμῶδες τῆς κινήσεως. μιγνυμένου δ’ αὐτοῦ τῷ τῆς καταφορᾶς,
<span class="lb" data-page="9.192" data-line="4" id="l9.192.4"></span>δυσφορώτατος ἡ κίνησις, καὶ μόνῳ τῷ καθ’ ἑαυτὸν
<span class="lb" data-page="9.192" data-line="5" id="l9.192.5"></span>ἑκάτερον γνωρίζειν ἀκριβῶς ἐσκεμμένῳ δυνατὸν καὶ τὴν μίξιν
<span class="lb" data-page="9.192" data-line="6" id="l9.192.6"></span>ἐπιγνῶναι.
</p>
            <p>
<span class="lb" data-page="9.192" data-line="7" id="l9.192.7"></span>Ἡ μὲν ῥῆσις ἡ ἐκ τῆς εἰσαγωγῆς αὕτη. πρόδηλος δὲ τῶν
<span class="lb" data-page="9.192" data-line="8" id="l9.192.8"></span>εἰρημένων ἡ αἰτία τῷ μεμνημένῳ διότι συμπάσχουσιν. ἀλλήλαις αἱ ἀρχαί.
</p>
          </article>

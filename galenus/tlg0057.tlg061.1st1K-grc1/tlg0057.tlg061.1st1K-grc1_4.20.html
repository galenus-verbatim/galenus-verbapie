<article xmlns="http://www.w3.org/1999/xhtml" id="urn:cts:greekLit:tlg0057.tlg061.1st1K-grc1:4.20">
<span class="pb page1" data-page="9.193" id="p9.193"></span>
<span class="milestone ed1page page1" data-n="3.115" data-unit="ed1page" id="ed1page.3.115"></span>
<span class="milestone ed2page page1" data-n="8.232" data-unit="ed2page" id="ed2page.8.232"></span>
            <p>
<span class="lb" data-page="9.193" data-line="18" id="l9.193.18"></span>Ὁ τῶν συναγχικῶν σφυγμὸς τάσιν μέν
<span class="pb" data-page="9.194" id="p9.194"></span>
<span class="lb" data-page="9.194" data-line="1" id="l9.194.1"></span>τινα παραπλησίαν ἔχει τῷ σπασμώδει, μέγας δ’ ἐστὶ καὶ κυματώδης,
<span class="lb" data-page="9.194" data-line="2" id="l9.194.2"></span>ὡς ὁ τῶν περιπνευμονικῶν, καὶ ὁπότερον ἄν ἐν
<span class="lb" data-page="9.194" data-line="3" id="l9.194.3"></span>αὐτῷ μεγάλως ἐπικρατῇ, κατ’ ἐκεῖνο χρὴ προσδοκᾷν τὴν μετάπτωσιν.
<span class="lb" data-page="9.194" data-line="4" id="l9.194.4"></span>εἰ μὲν τὸ περιπνευμονικὸν εἶδος ἐπικρατήσειεν,
<span class="lb" data-page="9.194" data-line="5" id="l9.194.5"></span>εἰς περιπνευμονίαν· εἰ δ’ αὖ τὸ σπασμῶδες, εἰς σπασμὸν ἡ
<span class="lb" data-page="9.194" data-line="6" id="l9.194.6"></span>συνάγχη τελευτήσει. ὅσοι δ’ ἂν ἐξ αὐτῶν ἰσχυρῶς πνίγωνται,
<span class="lb" data-page="9.194" data-line="7" id="l9.194.7"></span>μικρὸς τούτοις καὶ ἀραιὸς ὁ σφυγμὸς γίνεται· τελευτώντων
<span class="lb" data-page="9.194" data-line="8" id="l9.194.8"></span>δὲ ἤδη πυκνὸς καὶ ἀνώμαλος.
</p>
            <p>
<span class="lb" data-page="9.194" data-line="9" id="l9.194.9"></span>Πάσῃ μὲν φλεγμονῇ τὴν ἀρχὴν εἰς συμπάθειαν ἀγούσῃ
<span class="lb" data-page="9.194" data-line="10" id="l9.194.10"></span>κοινὸν σύμπτωμα τείνειν τὸν σφυγμόν. ἀλλὰ μᾶλλον τοῦτο
<span class="lb" data-page="9.194" data-line="11" id="l9.194.11"></span>δρῶσιν αἵ τε τῶν νευρωδῶν σωμάτων καὶ ὅσα πλησίον εἰσὶ
<span class="lb" data-page="9.194" data-line="12" id="l9.194.12"></span>τῆς ἀρχῆς. ταῦτά τοι καὶ ὁ τῶν συναγχικῶν σφυγμὸς οὐκ
<span class="lb" data-page="9.194" data-line="13" id="l9.194.13"></span>ἂν ἄνευ μὲν τάσεως, ἀλλ’ ἤτοι πλέον ἢ ἧττον αὐτῆς μετέχει.
<span class="lb" data-page="9.194" data-line="14" id="l9.194.14"></span>γίνεται γὰρ τοῦτο διά τε τὸν ἐπιῤῥέοντα χυμὸν, ἢ χολωδέστερον,
<span class="lb" data-page="9.194" data-line="15" id="l9.194.15"></span>ἢ φλεγματικώτερον ὑπάρχοντα, καὶ διὰ τὶν τῶν ὀργάνων
<span class="lb" data-page="9.194" data-line="16" id="l9.194.16"></span>αὐτῶν τῶν ἐν τῷ τραχήλῳ διαφοράν. τὰ μὲν γὰρ νευρωδέστερά
<span class="lb" data-page="9.194" data-line="17" id="l9.194.17"></span>τε καὶ συντονώτερα τείνει μᾶλλον τὸν σφυγμόν·
<span class="lb" data-page="9.194" data-line="18" id="l9.194.18"></span>ὅσα δὲ σαρκώδη τε καὶ χαῦνα, κυματωδέστερον ἀπεργάζεται
<span class="pb" data-page="9.195" id="p9.195"></span>
<span class="lb" data-page="9.195" data-line="1" id="l9.195.1"></span>ταῦτα. τὰ δ’ ἄλλα τῆς λέξεως δῆλα, πλὴν τοῦ κατὰ τὸ τέλος
<span class="lb" data-page="9.195" data-line="2" id="l9.195.2"></span>εἰρημένου, τοῦ μικρὸν μὲν καὶ ἀραιὸν γίνεσθαι τοῖς πνιγομένοις
<span class="lb" data-page="9.195" data-line="3" id="l9.195.3"></span>ἐξ αὐτῶν τὸν σφυγμὸν, ἐπὶ τελευτῇ δὲ πυκνὸν καὶ
<span class="lb" data-page="9.195" data-line="4" id="l9.195.4"></span>ἀνώμαλον. ἔχει γὰρ οὕτως. ἐν μὲν ταῖς ἀρχαῖς τοῦ πνίγεσθαι
<span class="lb" data-page="9.195" data-line="5" id="l9.195.5"></span>μικρότεραι καὶ ἀραιότεραι τῶν ἀρτηριῶν αἱ διαστολαὶ
<span class="lb" data-page="9.195" data-line="6" id="l9.195.6"></span>γίνονται, τῆς τε δυνάμεως ἀῤῥωστούσης ἤδη, καὶ τῆς χρείας
<span class="lb" data-page="9.195" data-line="7" id="l9.195.7"></span>μειουμένης. ἐφεξῆς δ’ ὅταν ἤδη πλησίον ὦσι θανάτου, πειρᾶται
<span class="lb" data-page="9.195" data-line="8" id="l9.195.8"></span>ἡ δύναμις ἐπισπᾶσθαι συνεχέστερον, ὡς ἂν καὶ τῆς
<span class="lb" data-page="9.195" data-line="9" id="l9.195.9"></span>οὐσίας ἤδη τοῦ ψυχικοῦ πνεύματος ἐλλειπούσης. ἀῤῥωστοῦσα
<span class="lb" data-page="9.195" data-line="10" id="l9.195.10"></span>δὲ μικρὰς μὲν ἐξ ἀνάγκης ἐργάζεται τὰς διαστολάς·
<span class="lb" data-page="9.195" data-line="11" id="l9.195.11"></span>ὅτι δὲ μικρὰς, διὰ τοῦτο καὶ πυκνάς. εἴρηται γὰρ ὑπὲρ
<span class="lb" data-page="9.195" data-line="12" id="l9.195.12"></span>τούτου ἔμπροσθεν. εἶτ’ ἐξαίφνης ὡσπερεὶ πεδηθεῖσα, πολλάκις
<span class="lb" data-page="9.195" data-line="13" id="l9.195.13"></span>μὲν ἔστη, πολλάκις δ’ ἐμέλησε στῆναι. τούτων δὲ
<span class="lb" data-page="9.195" data-line="14" id="l9.195.14"></span>τὸ μὲν ἕτερον διαλείποντα, τὸ δ’ ἕτερον ἀραιὸν ἐργάζεται
<span class="lb" data-page="9.195" data-line="15" id="l9.195.15"></span>τὸν σφυγμόν· ἄμφω δ’ ἀνώμαλον ἐν τῇ κατὰ τοῦτο
<span class="lb" data-page="9.195" data-line="16" id="l9.195.16"></span>τὸ γένος διαφορᾷ.
</p>
          </article>

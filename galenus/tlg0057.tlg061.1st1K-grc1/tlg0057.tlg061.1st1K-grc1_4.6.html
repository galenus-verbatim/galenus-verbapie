<article xmlns="http://www.w3.org/1999/xhtml" id="urn:cts:greekLit:tlg0057.tlg061.1st1K-grc1:4.6">
<span class="pb page1" data-page="9.161" id="p9.161"></span>
<span class="milestone ed1page page1" data-n="3.110" data-unit="ed1page" id="ed1page.3.110"></span>
<span class="milestone ed2page page1" data-n="8.221" data-unit="ed2page" id="ed2page.8.221"></span>
            <p>
<span class="lb" data-page="9.161" data-line="10" id="l9.161.10"></span>Ἄλγημα δὲ τὸ τρέπον τοὺς σφυγμούς·
<span class="lb" data-page="9.161" data-line="11" id="l9.161.11"></span>τρέπει δὲ τὸ ἰσχυρὸν, ἢ ἐν κυρίοις μορίοις, ὡς καὶ ἡ φλεγμονή·
<span class="lb" data-page="9.161" data-line="12" id="l9.161.12"></span>μικρὸν μὲν ὂν ἔτι καὶ ἀρχόμενον μείζονα καὶ σφοδρότερον
<span class="lb" data-page="9.161" data-line="13" id="l9.161.13"></span>καὶ ὠκύτερον καὶ πυκνότερον τὸν σφυγμὸν ἐργάζεται,
<span class="lb" data-page="9.161" data-line="14" id="l9.161.14"></span>αὐξηθὲν δὲ καὶ ἰσχυρὸν πάνυ γενόμενον, ὡς ἀδικεῖν ἤδη
<span class="lb" data-page="9.161" data-line="15" id="l9.161.15"></span>τὸν ζωτικὸν τόνον, μικρότερον καὶ ταχὺν καὶ πυκνόν. καὶ
<span class="lb" data-page="9.161" data-line="16" id="l9.161.16"></span>ὅσῳ ἂν ἐγχρονίζῃ μᾶλλον, ἢ σφοδρότερος γίνηται, τῶν εἰρημένων
<span class="lb" data-page="9.161" data-line="17" id="l9.161.17"></span>ἕκαστον ἐπιτείνει. τὸ δὲ ἤδη διαλῦον τὴν δύναμιν καὶ
<span class="pb" data-page="9.162" id="p9.162"></span>
<span class="lb" data-page="9.162" data-line="1" id="l9.162.1"></span>εἰς ἀμυδρότητα καὶ μικρότητα καὶ τάχους ψευδῆ φαντασίαν
<span class="lb" data-page="9.162" data-line="2" id="l9.162.2"></span>καὶ ὑπερβάλλουσαν πυκνότητα τὴν τροπὴν ἐργάζεται.
</p>
            <p>
<span class="lb" data-page="9.162" data-line="3" id="l9.162.3"></span>Ὥσπερ ἐπὶ τῶν ἄλλων ἁπάντων τῶν λυπούντων, οὕτω
<span class="lb" data-page="9.162" data-line="4" id="l9.162.4"></span>καὶ τῶν ἀλγημάτων ἡ δύναμις ἐπεγείρειν πέφυκεν ἑαυτὴν καὶ
<span class="lb" data-page="9.162" data-line="5" id="l9.162.5"></span>διαμάχεσθαι καὶ διωθεῖσθαι πᾶν τὸ διοχλοῦν, ὅθεν εὐλόγως
<span class="lb" data-page="9.162" data-line="6" id="l9.162.6"></span>εἰς μέγεθος καὶ τάχος καὶ σφοδρότητα τρέπει τοὺς σφυγμοὺς.
<span class="lb" data-page="9.162" data-line="7" id="l9.162.7"></span>εἰ μέντοι μηδὲν ἀνύσειεν, ἐν τῷδε δῆλον ὡς ἐκ περιττοῦ
<span class="lb" data-page="9.162" data-line="8" id="l9.162.8"></span>κάματος αὐτῇ καὶ κατάλυσις τοῦ τόνου γίνεται, καὶ οὕτως
<span class="lb" data-page="9.162" data-line="9" id="l9.162.9"></span>εἰς ἀμυδρότητα μεταπίπτουσιν αἱ κινήσεις, ἡττηθείσης πρὸς
<span class="lb" data-page="9.162" data-line="10" id="l9.162.10"></span>τῶν λυπούντων τῆς δυνάμεως. διὰ τί δὲ τάχους ψευδῆ φαντασίαν
<span class="lb" data-page="9.162" data-line="11" id="l9.162.11"></span>εἴπομεν, ἐν τῷ τρίτῳ περὶ τῆς διαγνώσεως εἴρηται.
<span class="lb" data-page="9.162" data-line="12" id="l9.162.12"></span>καὶ μέντοι καὶ διὰ τί τοῖς μικροῖς σχεδὸν ἅπασι σφυγμοῖς
<span class="lb" data-page="9.162" data-line="13" id="l9.162.13"></span>ἔζευκται πυκνότης, ἐν τῷ πρώτῳ λόγῳ τῶνδε τῶν ὑπομνημάτων ἀποδέδεικται.
</p>
          </article>

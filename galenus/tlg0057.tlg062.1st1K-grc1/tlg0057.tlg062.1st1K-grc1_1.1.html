<article xmlns="http://www.w3.org/1999/xhtml" id="urn:cts:greekLit:tlg0057.tlg062.1st1K-grc1:1.1">
<span class="pb page1" data-page="9.205" id="p9.205"></span>
<span class="milestone ed1page page1" data-n="2.118" data-unit="ed1page" id="ed1page.3.118"></span>
<span class="milestone ed2page page1" data-n="7.237" data-unit="ed2page" id="ed2page.8.237"></span>
            <h2>ΓΑΛΗΝΟΥ ΠΕΡΙ ΠΡΟΓΝΩΣΕΩΣ
<br></br>ΣΦΥΓΜΩΝ ΒΙΒΛΙΟΝ Α.
</h2>
            <p>
<span class="lb" data-page="9.205" data-line="1" id="l9.205.1"></span>Ὅτι μὲν οὐ τῶν μελλόντων ἡ πρόγνωσίς
<span class="lb" data-page="9.205" data-line="2" id="l9.205.2"></span>ἐστι μόνον, ἀλλὰ καὶ τῶν παρόντων τε καὶ τῶν προγεγονότων,
<span class="lb" data-page="9.205" data-line="3" id="l9.205.3"></span>ἀρκεῖ τὸ πάλαι πρὸς Ἱπποκράτους δεδηλωμένον. ἐγὼ
<span class="lb" data-page="9.205" data-line="4" id="l9.205.4"></span>γὰρ οὐ τί δύναται πρόγνωσις ἐρῶν ἔρχομαι νῦν, ὅτι μὴ
<span class="lb" data-page="9.205" data-line="5" id="l9.205.5"></span>πάρεργον, ἀλλὰ τοῖς εἰδόσιν ὃ δύναται περὶ τῆς διὰ τῶν
<span class="lb" data-page="9.205" data-line="6" id="l9.205.6"></span>σφυγμῶν προγνώσεως ἃ γινώσκω φράσω. διττῆς δὲ οὔσης
<span class="lb" data-page="9.205" data-line="7" id="l9.205.7"></span>τῆς κατ’ αὐτοὺς διδασκαλίας, ὥσπερ καὶ τῆς τῶν βοηθημάτων,
<span class="lb" data-page="9.205" data-line="8" id="l9.205.8"></span>ἑτέρας μὲν τῆς κατὰ τὰς οἰκείας αὐτῶν δυνάμεις, ἑτέρας
<span class="lb" data-page="9.205" data-line="9" id="l9.205.9"></span>δὲ τῆς κατὰ τὸ πάθημα, βέλτιον ἡγοῦμαι κατ’ ἀμφοτέρας
<span class="pb" data-page="9.206" id="p9.206"></span>
<span class="lb" data-page="9.206" data-line="1" id="l9.206.1"></span>γυμνάζεσθαι, ὥστε καὶ πάθους οὑτινοσοῦν προχειρισθέντος
<span class="lb" data-page="9.206" data-line="2" id="l9.206.2"></span>ἑτοιμότατα δύνασθαι τοὺς σφυγμοὺς αὐτῶν διελθεῖν, ἑκάστου
<span class="lb" data-page="9.206" data-line="3" id="l9.206.3"></span>τ’ αὖ πάλιν ἰδίᾳ ῥηθέντος σφυγμοῦ τῶν παθῶν ἁπάντων
<span class="lb" data-page="9.206" data-line="4" id="l9.206.4"></span>ἀναμιμνήσκω διὰ ταχέων, ὅσοις συμπίπτειν εἴωθεν. εἰ γάρ
<span class="lb" data-page="9.206" data-line="5" id="l9.206.5"></span>τις ἐν ἀμφοτέροις ἱκανῶς γυμνασάμενος ἀσκήσειεν ἑαυτὸν
<span class="lb" data-page="9.206" data-line="6" id="l9.206.6"></span>ἕκαστον τῶν σφυγμῶν ἀκριβῶς διαγινώσκειν, οὗτος ἂν, οἶμαι,
<span class="lb" data-page="9.206" data-line="7" id="l9.206.7"></span>τελέως ἂν εἴη τὰ κατ’ αὐτοὺς ἐκμεμαθηκώς. ὥστε καὶ εἴ τις
<span class="lb" data-page="9.206" data-line="8" id="l9.206.8"></span>εἰς δέον ὁμιλεῖ τοῖσδε τοῖς γράμμασιν, ἀναλέξασθαι χρὴ πρότερον
<span class="lb" data-page="9.206" data-line="9" id="l9.206.9"></span>αὐτὸν ἣν ἐγράψαμεν ὑπὲρ τῆς τῶν σφυγμῶν διαγνώσεως
<span class="lb" data-page="9.206" data-line="10" id="l9.206.10"></span>πραγματείαν, ἐκείνης δὲ ἔτι πρότερον τὴν ὑπὲρ τῆς
<span class="lb" data-page="9.206" data-line="11" id="l9.206.11"></span>διαφορᾶς αὐτῶν, ἔνθα πόσοι τέ εἰσιν οἱ σύμπαντες, ποῖός
<span class="lb" data-page="9.206" data-line="12" id="l9.206.12"></span>τέ τις ἕκαστος, ᾧ τέ τινι προσαγορευόμενος ὀνόματι, διήλθομεν.
<span class="lb" data-page="9.206" data-line="13" id="l9.206.13"></span>ἔστι δὲ καὶ τρίτη τις ἑτέρα πραγματεία περὶ τῶν
<span class="lb" data-page="9.206" data-line="14" id="l9.206.14"></span>ἐν τοῖς σφυγμοῖς αἰτίων, ὧν ἁπασῶν εἰς τὰ παρόντα δεῖ.
<span class="lb" data-page="9.206" data-line="15" id="l9.206.15"></span><span class="milestone ed2page" data-n="8.237" data-unit="ed2page" id="ed2page.8.237"></span>τῆς μὲν γὰρ πρώτης χωρὶς οὐδὲ νοῆσαι τῶν λεγομένων
<span class="lb" data-page="9.206" data-line="16" id="l9.206.16"></span>οὐδὲν οἷόν τε μὴ προγινώσκοντα τῶν ὀνομάτων ἕκαστον ἐφ’
<span class="lb" data-page="9.206" data-line="17" id="l9.206.17"></span>ὅτου πράγματος λέγεται· τῆς δὲ δευτέρας ἀγνοουμένης οἴχεται
<span class="lb" data-page="9.206" data-line="18" id="l9.206.18"></span>σὺν αὐτῇ τὸ χρήσιμον ἅπαν ἐκ τῆς νῦν προκεχειρισμένης
<span class="lb" data-page="9.206" data-line="19" id="l9.206.19"></span>θεωρίας. εἰ γὰρ ἐγὼ μὲν γράφοιμι τὸν ταχὺν, ἢ τὸν μέγαν,
<span class="pb" data-page="9.207" id="p9.207"></span>
<span class="lb" data-page="9.207" data-line="1" id="l9.207.1"></span>ἢ σφοδρὸν, ἤ τινα τῶν ἄλλων σφυγμὸν, ἐνδείκνυσθαι τόδε
<span class="lb" data-page="9.207" data-line="2" id="l9.207.2"></span>τι προγεγονὸς, ἢ παρὸν, ἢ γενησόμενον, ὁ δὲ ἀναγινώσκων
<span class="lb" data-page="9.207" data-line="3" id="l9.207.3"></span>ἀγνοοῖ διαγινώσκειν ἐπὶ τῶν ἔργων αὐτοὺς, οὔτε κρῖναι δυνήσεται
<span class="lb" data-page="9.207" data-line="4" id="l9.207.4"></span>τῶν λεγομένων τὴν ἀλήθειαν οὔτε προγνῶναί ποτ’ ἐξ
<span class="lb" data-page="9.207" data-line="5" id="l9.207.5"></span>αὐτῶν οὐδέν. ἡ δὲ τρίτη πραγματεία τὰς ἀλλοιούσας τοὺς
<span class="lb" data-page="9.207" data-line="6" id="l9.207.6"></span>σφυγμοὺς αἰτίας ἐκδιδάσκουσα καὶ πρὸς ἀπόδειξιν τοῖς νῦν
<span class="lb" data-page="9.207" data-line="7" id="l9.207.7"></span>λεχθησομένοις ἐστὶν ἀναγκαία καὶ πρὸς μνήμην καὶ πρὸς
<span class="lb" data-page="9.207" data-line="8" id="l9.207.8"></span>ἀνάμνησιν. εἰσόμεθα δὲ καὶ τοῦτο αὐτὸ σαφέστερον, ἑνὸς
<span class="lb" data-page="9.207" data-line="9" id="l9.207.9"></span>οὑτινοσοῦν σφυγμοῦ προχειρισθέντος, οἷον εἰ τύχοι τοῦ
<span class="lb" data-page="9.207" data-line="10" id="l9.207.10"></span>μεγάλου. διαιρησόμεθα γὰρ ἐν αὐτῷ πρῶτον μὲν τὴν ὁμωνυμίαν,
<span class="lb" data-page="9.207" data-line="11" id="l9.207.11"></span>ἐπειδὴ διχῶς ὁ μέγας λέγεται σφυγμὸς, εἶθ’ ἑξῆς
<span class="lb" data-page="9.207" data-line="12" id="l9.207.12"></span>καθ’ ἑκάτερον τῶν σημαινομένων ἐπισκεψόμεθα τί δηλοῦν πέφυκεν
<span class="lb" data-page="9.207" data-line="13" id="l9.207.13"></span>ἐνεστὸς, ἢ προγεγονὸς, ἢ μέλλον. τὰ μὲν δὴ σημαινόμενα
<span class="lb" data-page="9.207" data-line="14" id="l9.207.14"></span>δύο τοιαῦτά ἐστι. μέγας λέγεται σφυγμὸς ὁ μὲν
<span class="lb" data-page="9.207" data-line="15" id="l9.207.15"></span>ὡς πρὸς τὸν σύμμετρόν τε καὶ κατὰ φύσιν, ὁ δὲ ὡς πρὸς
<span class="lb" data-page="9.207" data-line="16" id="l9.207.16"></span>ὁντιναοῦν τὸν ἐπιτυχόντα. τὰ δὲ ἐξ ἑκατέρου προγινωσκόμενα
<span class="lb" data-page="9.207" data-line="17" id="l9.207.17"></span>τὰ μέν τινα κοινὰ τῶν σφυγμῶν ἀμφοτέρων ἐστὶ, τὰ δὲ ἴδια.
<span class="lb" data-page="9.207" data-line="18" id="l9.207.18"></span>καθ’ ἑκάτερον ἑξῆς οὖν ἅπαντα διέλθωμεν, ἀπὸ κοινῶν ἀρξάμενοι.
<span class="pb" data-page="9.208" id="p9.208"></span>
<span class="lb" data-page="9.208" data-line="1" id="l9.208.1"></span>ῥᾴστη δ’ αὐτῶν ἡ εὕρεσις, εἴ τις εἴη μεμνημένος ὧν ἐν
<span class="lb" data-page="9.208" data-line="2" id="l9.208.2"></span>τῇ περὶ τῶν ἐν τοῖς σφυγμοῖς αἰτίων πραγματείᾳ διήλθομεν,
<span class="lb" data-page="9.208" data-line="3" id="l9.208.3"></span>ἐπιδεικνύντες ὡς οὐχ ἓν τὸ γένος ἐστὶ τῶν ἀλλοιούντων αὐτοὺς
<span class="lb" data-page="9.208" data-line="4" id="l9.208.4"></span>αἰτίων, ἀλλὰ τὸ μὲν, ὡς ἂν οὕτως τις εἴποι, συνεκτικὸν
<span class="lb" data-page="9.208" data-line="5" id="l9.208.5"></span>τῆς γενέσεως, ὅπερ δὴ καὶ κατὰ φύσιν ἐστὶν, ἕτερον δ’ ἐναντίον
<span class="lb" data-page="9.208" data-line="6" id="l9.208.6"></span>τῶνδε τῶν παρὰ φύσιν αἰτίων, ἐφ’ ᾧ τρίτον ἄλλο τῶν
<span class="lb" data-page="9.208" data-line="7" id="l9.208.7"></span>οὐ φύσει. ταῦτα μὲν <span class="milestone ed1page" data-n="3.118" data-unit="ed1page" id="ed1page.3.118"></span>ὡς πρὸς τὴν ἀληθινὴν αὐτῶν
<span class="lb" data-page="9.208" data-line="8" id="l9.208.8"></span>ὕπαρξίν τε καὶ φύσιν, ἄλλο δὲ τέταρτον, ὡς πρὸς τὴν φαινομένην,
<span class="lb" data-page="9.208" data-line="9" id="l9.208.9"></span>ὃ μάλιστα νῦν ἀναγκαῖόν ἐστιν ἀκριβῶς ἐξηγήσασθαι
<span class="lb" data-page="9.208" data-line="10" id="l9.208.10"></span>τῆς προγνωστικῆς πραγματείας ἰδιαίτατον ὑπάρχον. ἐκ γὰρ
<span class="lb" data-page="9.208" data-line="11" id="l9.208.11"></span>τοῦ φαίνεσθαι τοῖον ἢ τοῖον ἕκαστον τῶν σφυγμῶν ἡ ἀρχὴ
<span class="lb" data-page="9.208" data-line="12" id="l9.208.12"></span>τῆς προγνώσεως ἡμῖν ἐστιν. οὐκ ἀεὶ δὲ φαίνεται τοιοῦτος
<span class="lb" data-page="9.208" data-line="13" id="l9.208.13"></span>οἷος καὶ ὄντως ἐστί. καὶ λέλεκται μὲν ἤδη καὶ περὶ τούτου
<span class="lb" data-page="9.208" data-line="14" id="l9.208.14"></span>κατὰ τὸ δεύτερον τῶν ἐν τοῖς σφυγμοῖς αἰτίων ἐπὶ τελευτῇ
<span class="lb" data-page="9.208" data-line="15" id="l9.208.15"></span>τοῦ βιβλίου, κᾀν τῷ τρίτῳ δ’ ἐπ’ ὀλίγον, ἔνθα καὶ περὶ
<span class="lb" data-page="9.208" data-line="16" id="l9.208.16"></span>τῶν ἰσχνῶν διαλεγόμεθα· λεχθήσεται δὲ καὶ νῦν ὀλίγον ὕστερον,
<span class="lb" data-page="9.208" data-line="17" id="l9.208.17"></span>ἐπειδὰν πρότερον ὑπὲρ τῶν ἀλλοιούντων αὐτοὺς αἰτίων
<span class="lb" data-page="9.208" data-line="18" id="l9.208.18"></span>διέλθωμεν. ἐδείχθη καὶ ἐν τῷ πρώτῳ τῶν ἐν τοῖς σφυγμοῖς
<span class="pb" data-page="9.209" id="p9.209"></span>
<span class="lb" data-page="9.209" data-line="1" id="l9.209.1"></span>αἰτίων ὡς οὐχ οἷόν τέ ἐστιν ἀλλοιωθῆναι σφυγμὸν οὐδένα
<span class="lb" data-page="9.209" data-line="2" id="l9.209.2"></span>χωρὶς τοῦ τὴν ἐργαζομένην αὐτὸν δύναμιν, ἢ τὸν χιτῶνα τῆς
<span class="lb" data-page="9.209" data-line="3" id="l9.209.3"></span>ἀρτηρίας, ἢ τὴν χρείαν δι’ ἣν γίνεται, μεταβολήν τινα καὶ
<span class="lb" data-page="9.209" data-line="4" id="l9.209.4"></span>ἀλλοίωσιν ἔχειν. οὕτως οὖν κᾀπὶ τῆς νῦν προκειμένης τροπῆς
<span class="lb" data-page="9.209" data-line="5" id="l9.209.5"></span>τῆς εἰς τὸ μέγεθος τῶν σφυγμῶν ἐπισκεψόμεθα τί ποτ’
<span class="lb" data-page="9.209" data-line="6" id="l9.209.6"></span>ἐστὶν τῶν εἰρημένων ἢ τίνα τὰ τὴν μεταβολὴν εἰληφότα,
<span class="lb" data-page="9.209" data-line="7" id="l9.209.7"></span>πότερον ἡ δύναμις εὐρωστοτέρα γινομένη, μεμαθήκαμεν γὰρ
<span class="lb" data-page="9.209" data-line="8" id="l9.209.8"></span>ὡς ὅσον ἐφ’ ἑαυτῇ τὸν σφυγμὸν ἐργάζεται μείζονα, ἢ ταύτης
<span class="lb" data-page="9.209" data-line="9" id="l9.209.9"></span>ὁμοίας διαμενούσης ὁ χιτὼν τῆς ἀρτηρίας ἐμαλάχθη· καὶ
<span class="lb" data-page="9.209" data-line="10" id="l9.209.10"></span>γὰρ καὶ τοῦτ’ ἐμάθομεν, ὡς ὁ μαλακώτερος χιτὼν εἰς μέγεθος
<span class="lb" data-page="9.209" data-line="11" id="l9.209.11"></span>ἐξαίρει τὸν σφυγμόν· ἢ διὰ τὴν τῆς χρείας αὔξησιν ἡ
<span class="lb" data-page="9.209" data-line="12" id="l9.209.12"></span>τοιαύτη γέγονεν ἀλλοίωσις. εἰ μὲν οὖν ἡ δύναμις ἐῤῥώσθη,
<span class="lb" data-page="9.209" data-line="13" id="l9.209.13"></span>σφοδρότερος ἂν ἦν πάντως· ὑπόκειται δέ γε μείζων μόνον
<span class="lb" data-page="9.209" data-line="14" id="l9.209.14"></span>γεγενημένος. εἰ δὲ ὁ χιτὼν τῆς ἀρτηρίας μόνον ἐμαλάχθη, καὶ
<span class="lb" data-page="9.209" data-line="15" id="l9.209.15"></span>γὰρ καὶ τοῦτο ἐμάθομεν, ὡς καὶ ὁ μαλακώτερος χιτὼν τῆς
<span class="lb" data-page="9.209" data-line="16" id="l9.209.16"></span>ἀρτηρίας εἰς μέγεθος ἐξαίρει τὸν σφυγμὸν, μαλακώτερος ἂν ἐξ
<span class="lb" data-page="9.209" data-line="17" id="l9.209.17"></span>ἀνάγκης ἐγένετο. εἴπερ οὖν μηδέτερον φαίνεται, δῆλον ὡς οὔθ’
<span class="lb" data-page="9.209" data-line="18" id="l9.209.18"></span>ἡ δύναμις οὔθ’ ὁ χιτὼν τῆς ἀρτηρίας ὑπήλλακται. λοιπὸν οὖν ﻿
<span class="pb" data-page="9.210" id="p9.210"></span>
<span class="lb" data-page="9.210" data-line="1" id="l9.210.1"></span>ἀναγκαῖον ἐξηλλάχθαι κατά τι καὶ μεταβεβλῆσθαι<span class="milestone ed2page" data-n="8.238" data-unit="ed2page" id="ed2page.8.238"></span> τὴν
<span class="lb" data-page="9.210" data-line="2" id="l9.210.2"></span>χρείαν τῆς τῶν σφυγμῶν γενέσεως. ἐδείχθη δὲ αὐτῶν ἡ χρεία
<span class="lb" data-page="9.210" data-line="3" id="l9.210.3"></span>διττὴ, πρώτη μὲν καὶ μεγίστη φυλακὴ τῆς ἐμφύτου θερμότητος,
<span class="lb" data-page="9.210" data-line="4" id="l9.210.4"></span>δευτέρα δὲ γένεσις πνεύματος ψυχικοῦ. καλῶ δὲ οὕτω
<span class="lb" data-page="9.210" data-line="5" id="l9.210.5"></span>νῦν ᾧ χρῆται πρὸς τὰ κατὰ προαίρεσιν ἐνεργείας ἡ ψυχή.
<span class="lb" data-page="9.210" data-line="6" id="l9.210.6"></span>τούτων ἄρα τι πάντως ὑπήλλακται παρὰ τὰ πρόσθεν, ὁπότ’
<span class="lb" data-page="9.210" data-line="7" id="l9.210.7"></span>εἰς μέγεθος ὁ σφυγμὸς μεταβέβληται. ἀλλὰ μὴν καὶ ὅτι βραχείας
<span class="lb" data-page="9.210" data-line="8" id="l9.210.8"></span>μὲν γινομένης τῆς διὰ τὴν χρείαν ἐκ τοῦ κατὰ φύσιν
<span class="lb" data-page="9.210" data-line="9" id="l9.210.9"></span>ἀλλοιώσεως τὸ μέγεθος τῶν σφυγμῶν μόνον ἐπιφανὲς ἔσται,
<span class="lb" data-page="9.210" data-line="10" id="l9.210.10"></span>τὸ δὲ τάχος οὐδέπω, πλέονος δὲ τὸ μέγεθος ἐπὶ μᾶλλον αὐξηθήσεται
<span class="lb" data-page="9.210" data-line="11" id="l9.210.11"></span>καὶ τὸ τάχος ἐναργῶς φανεῖται, παραυξανομένης
<span class="lb" data-page="9.210" data-line="12" id="l9.210.12"></span>δ’ ἔτι καὶ τὸ μέγεθος μὲν καὶ τὸ τάχος ἐπιταθήσεται, προσέτι
<span class="lb" data-page="9.210" data-line="13" id="l9.210.13"></span>δὲ καὶ πυκνότης, ὡς ἐκ τῆς περὶ τῶν ἐν τοῖς σφυγμοῖς αἰτίων
<span class="lb" data-page="9.210" data-line="14" id="l9.210.14"></span>πραγματείας εὔδηλόν ἐστιν. εἰ τοίνυν κατὰ τὸ μέγεθος μὲν ὁ
<span class="lb" data-page="9.210" data-line="15" id="l9.210.15"></span>σφυγμὸς ἠλλοιῶσθαι φαίνεται, τοῦτο γὰρ ὑπόκειται νῦν,
<span class="lb" data-page="9.210" data-line="16" id="l9.210.16"></span>ἀναγκαῖον ἐπὶ βραχὺ τὴν χρείαν ὑπηλλάχθαι. εἰ δὲ μὴ γέγονε
<span class="lb" data-page="9.210" data-line="17" id="l9.210.17"></span>μείζων ὁ σφυγμὸς, ἀλλὰ φαίνεται μείζων, ἰσχνότερον ἑαυτοῦ
<span class="lb" data-page="9.210" data-line="18" id="l9.210.18"></span>τὸ σῶμα τἀνθρώπου δι’ ἡντιναοῦν αἰτίαν ἀπετελέσθη.
<span class="lb" data-page="9.210" data-line="19" id="l9.210.19"></span>ταῦτ’ οὖν προεπιστάμενός τις ἐπὶ τὰς διαγνώσεις ἡκέτω,
<span class="pb" data-page="9.211" id="p9.211"></span>
<span class="lb" data-page="9.211" data-line="1" id="l9.211.1"></span>πρῶτον ἐπὶ τὰς τῶν ἁπλῶς ὑγιαινόντων σωμάτων, εἶθ’ ἑξῆς
<span class="lb" data-page="9.211" data-line="2" id="l9.211.2"></span>ἐπὶ τὰς μετά τινος ἐπικτήτου κινήσεως, εἶτα ἤδη καὶ ἐπὶ
<span class="lb" data-page="9.211" data-line="3" id="l9.211.3"></span>τὰς νοσούντων ἁπλῶς, καὶ τελευταῖον ἐπὶ τὰς μετά τινος
<span class="lb" data-page="9.211" data-line="4" id="l9.211.4"></span>ἔξωθεν ἀλλοιώσεως. ἐν μὲν γὰρ τοῖς ἁπλῶς ὑγιαίνουσι σώμασιν
<span class="lb" data-page="9.211" data-line="5" id="l9.211.5"></span>ὁ μέγας σφυγμὸς ἐνδείξεται τήν τε κρᾶσιν τἀνθρώπου
<span class="lb" data-page="9.211" data-line="6" id="l9.211.6"></span>καὶ τὴν σχέσιν τοῦ σώματος· ἐν δὲ τοῖς μετ’ ἐπικτήτου
<span class="lb" data-page="9.211" data-line="7" id="l9.211.7"></span>διαθέσεως ἐκείνην τὴν κίνησιν ἐπικρατεῖν, ἧς οἰκεῖος ὁ μέγας
<span class="lb" data-page="9.211" data-line="8" id="l9.211.8"></span>ἐστὶ σφυγμός. εἴρηται δὲ ὑπὲρ τῶν τοιούτων ἁπασῶν κινήσεων
<span class="lb" data-page="9.211" data-line="9" id="l9.211.9"></span>ἐν τῇ περὶ τῶν ἐν τοῖς σφυγμοῖς αἰτίων πραγματείᾳ.
<span class="lb" data-page="9.211" data-line="10" id="l9.211.10"></span>οὕτω δὲ κᾀν τοῖς νοσοῦσι τοῖς μὲν ἁπλῶς ὁ μέγας σφυγμὸς
<span class="lb" data-page="9.211" data-line="11" id="l9.211.11"></span>ἐνδείξεται θερμὴν τῆς νόσου τὴν διάθεσιν, τοῖς δὲ μετὰ προσφάτου
<span class="lb" data-page="9.211" data-line="12" id="l9.211.12"></span>τινὸς ἔξωθεν ἀλλοιώσεως ἐκείνην τὴν κίνησιν ἐπικρατεῖν,
<span class="lb" data-page="9.211" data-line="13" id="l9.211.13"></span>ἧς ἂν οἰκεῖος ὁ μέγας εὑρίσκηται σφυγμός· οἷον αὐτίκα
<span class="lb" data-page="9.211" data-line="14" id="l9.211.14"></span>τῶν ὑγιαινόντων ὅσοι τὸν σφυγμὸν ἔχουσι μέγαν, ὡς πρὸς
<span class="lb" data-page="9.211" data-line="15" id="l9.211.15"></span>τὸν σύμμετρον δηλονότι παραβαλλόμενοι, ἀναμνησθῆναι χρὴ
<span class="lb" data-page="9.211" data-line="16" id="l9.211.16"></span>πρῶτον μὲν αὐτὸ δὴ τοῦτο, τίς ἐστιν ὁ σύμμετρος ἐν τούτῳ
<span class="lb" data-page="9.211" data-line="17" id="l9.211.17"></span>τῷ γένει καὶ κατὰ τίνα φύσιν σώματος. ἐπιδέδεικται δ’ ἐν
<span class="lb" data-page="9.211" data-line="18" id="l9.211.18"></span>τῷ δευτέρῳ τῆς τῶν σφυγμῶν διαγνώσεως ἐν ταῖς ἀρίσταις
<span class="pb" data-page="9.212" id="p9.212"></span>
<span class="lb" data-page="9.212" data-line="1" id="l9.212.1"></span>κατασκευαῖς τοῦ σώματος ὁ σύμμετρος ὑπάρχων σφυγμὸς,
<span class="lb" data-page="9.212" data-line="2" id="l9.212.2"></span>οὐδ’ ἐπὶ τούτων διαπαντὸς, ἀλλὰ ὅταν ἁπάσης ἐπικτήτου
<span class="lb" data-page="9.212" data-line="3" id="l9.212.3"></span>ποιότητος καὶ κινήσεως ἀπηλλαγμένον ᾖ τὸ σῶμα τῶν ἐκ τοῦ
<span class="lb" data-page="9.212" data-line="4" id="l9.212.4"></span>γυμνασίου τινὸς, ἢ τροφῆς, ἢ πόματος, ἢ λουτρῶν, ἢ φαρμάκων,
<span class="lb" data-page="9.212" data-line="5" id="l9.212.5"></span>ἢ πάθους ψυχικοῦ γινομένων. ἀναμνησθέντα δή σε
<span class="lb" data-page="9.212" data-line="6" id="l9.212.6"></span>τοῦ συμμέτρου σφυγμοῦ καὶ τὸν νῦν εὑρόντα μέγαν ὡς
<span class="lb" data-page="9.212" data-line="7" id="l9.212.7"></span>πρὸς ἐκεῖνον ἐννοεῖν προσήκει, ὑπὸ τίνος αἰτίας εἰς μέγεθος
<span class="lb" data-page="9.212" data-line="8" id="l9.212.8"></span>ἐπέδωκεν· ἤτοι γὰρ διὰ τὴν ἰσχνότητα τοῦ σώματος, ἢ διὰ
<span class="lb" data-page="9.212" data-line="9" id="l9.212.9"></span>τὴν θερμότητα τῆς κράσεως, ἢ διὰ τὴν ἐπίκτητον κίνησιν.
<span class="lb" data-page="9.212" data-line="10" id="l9.212.10"></span>ἀλλ’ αἱ μὲν ἐπίκτητοι κινήσεις αὐτίκα καθίστανται, παραμένουσι
<span class="lb" data-page="9.212" data-line="11" id="l9.212.11"></span>δ’ ἔτι διὰ τὴν ἰσχνότητα καὶ τὴν κρᾶσιν. αὐτῷ τε
<span class="lb" data-page="9.212" data-line="12" id="l9.212.12"></span>οὖν τούτῳ διορίζεσθαι χρὴ καὶ οἷς ὀλίγον ὕστερον ἐρῶ, μικρόν
<span class="lb" data-page="9.212" data-line="13" id="l9.212.13"></span>τι προειπὼν ἀναγκαῖον εἰς τὴν ἑξῆς ἅπασαν διδασκαλίαν.
<span class="lb" data-page="9.212" data-line="14" id="l9.212.14"></span>ἔστι δ’ ὃ προειπεῖν βούλομαι τοιόνδε. ἀκριβεστάτη διάγνωσις
<span class="lb" data-page="9.212" data-line="15" id="l9.212.15"></span>ἁπασῶν τῶν κατὰ τὸ σῶμα γινομένων ἀλλοιώσεων ἐκείνων
<span class="lb" data-page="9.212" data-line="16" id="l9.212.16"></span>ἡμῖν ἐστι τῶν σωμάτων, ὧν ἐπιστάμεθα τὴν φύσιν. εἰς
<span class="lb" data-page="9.212" data-line="17" id="l9.212.17"></span>ὅσον γὰρ ἐξίσταται τῆς φύσεως, ἐπί γε τοῖς παρὰ φύσιν αἰτίοις
<span class="lb" data-page="9.212" data-line="18" id="l9.212.18"></span>καὶ προσέτι τοῖς οὐ φύσει λεγομένοις, οὐκ ἔνεστιν
<span class="pb" data-page="9.213" id="p9.213"></span>
<span class="lb" data-page="9.213" data-line="1" id="l9.213.1"></span>ἄλλως ἐξευρεῖν ἀκριβῶς. οὐ μὴν ἀεί γε ταύτην γινώσκομεν,
<span class="lb" data-page="9.213" data-line="2" id="l9.213.2"></span>οὐκ οὖν οὐδ’ ἀκριβῆ διάγνωσιν ἐπὶ πάντων ἕξομεν, ἀλλ’ ἀεὶ
<span class="lb" data-page="9.213" data-line="3" id="l9.213.3"></span>τοσοῦτον ἀπολειπομένην τῆς ἀκριβείας εἰς ὅσον καὶ τῆς τοῦ
<span class="lb" data-page="9.213" data-line="4" id="l9.213.4"></span>κατὰ φύσιν γνώσεως. <span class="milestone ed2page" data-n="8.239" data-unit="ed2page" id="ed2page.8.239"></span>ὑποκείσθω δὴ πρῶτον ἐν τῷ
<span class="lb" data-page="9.213" data-line="5" id="l9.213.5"></span>προκειμένῳ λόγῳ τὴν διάγνωσιν γίνεσθαι τῆς τοῦ ἀνθρώπου
<span class="lb" data-page="9.213" data-line="6" id="l9.213.6"></span>φύσεως, καὶ τοῦτ’ αὐτῷ μόνον ἐξαίρετον ὑπαρχέτω, μείζων ὁ
<span class="lb" data-page="9.213" data-line="7" id="l9.213.7"></span>σφυγμὸς ἔστω τοῦ συμμέτρου χωρὶς ἁπάσης ἀλλοιώσεως ἐπικτήτου.
<span class="lb" data-page="9.213" data-line="8" id="l9.213.8"></span>τὸν γὰρ τοιοῦτον ἄνθρωπον ἀναγκαῖόν ἐστι τοῦ
<span class="lb" data-page="9.213" data-line="9" id="l9.213.9"></span>τὴν ἀρίστην ἔχοντος κατασκευὴν ἤτοι θερμότερον ἢ ἰσχνότερον
<span class="lb" data-page="9.213" data-line="10" id="l9.213.10"></span>ὑπάρχειν, εἴ τι μεμνήμεθα τῶν προγεγραμμένων ἡμῖν
<span class="lb" data-page="9.213" data-line="11" id="l9.213.11"></span>δυοῖν πραγματειῶν, τῆς τε περὶ διαγνώσεως σφυγμῶν καὶ
<span class="lb" data-page="9.213" data-line="12" id="l9.213.12"></span>τῆς περὶ τῶν ἐν αὐτοῖς αἰτίων. ὑπομεμνήσθω δὲ καὶ τοῦθ’
<span class="lb" data-page="9.213" data-line="13" id="l9.213.13"></span>ἡμῖν ἐν ἅπασι τοῖς τοιούτοις λόγοις, ὡς ἐν οἷς παραδιαζευκτικῷ
<span class="lb" data-page="9.213" data-line="14" id="l9.213.14"></span>χρώμεθα συνδέσμῳ, ἢ, πάντα ἅμα τὰ κατὰ μέρος ἐγχωρεῖ
<span class="lb" data-page="9.213" data-line="15" id="l9.213.15"></span>συνελθεῖν, εἴτε δύο, καθάπερ νῦν, ἥτε θερμότης καὶ ἡ
<span class="lb" data-page="9.213" data-line="16" id="l9.213.16"></span>ἰσχνότης, εἴτε καὶ πλείω φαίνοιτο τὰ τὴν ἀλλοίωσιν ἐργαζόμενα.
<span class="lb" data-page="9.213" data-line="17" id="l9.213.17"></span>ὁ μὲν δὴ μέγας σφυγμὸς ὁ ἁπλῶς λεγόμενος, ὥσπερ
<span class="lb" data-page="9.213" data-line="18" id="l9.213.18"></span>ἐδείκνυτο, πρὸς τὸν ἁπλῶς σύμμετρον παραβαλλόμενος ἤτοι
<span class="pb" data-page="9.214" id="p9.214"></span>
<span class="lb" data-page="9.214" data-line="1" id="l9.214.1"></span>τὴν κρᾶσιν ἢ τὴν παροῦσαν σχέσιν δηλώσει τοῦ σώματος·
<span class="lb" data-page="9.214" data-line="2" id="l9.214.2"></span>ὁ δέ γ’ ὡς πρὸς τὸν ἑκάστου κατὰ φύσιν μέγας ἐν ἐκείνῳ τῷ
<span class="lb" data-page="9.214" data-line="3" id="l9.214.3"></span>σώματι, δηλώσει καὶ αὐτὸς ἤτοι θερμότητα τινὰ προσγινομένην
<span class="lb" data-page="9.214" data-line="4" id="l9.214.4"></span>τῷ κατὰ φύσιν ἢ ἰσχνότητα. τὰς δὲ ἀπό τινος
<span class="lb" data-page="9.214" data-line="5" id="l9.214.5"></span>ἔξωθεν αἰτίου τροπὰς τῶν σφυγμῶν κατὰ τάδε διορίζειν. ἡ
<span class="lb" data-page="9.214" data-line="6" id="l9.214.6"></span>μὲν ἐκ βαλανείων τε καὶ δρόμων καὶ τρίψεων καὶ τῶν ἄλλων
<span class="lb" data-page="9.214" data-line="7" id="l9.214.7"></span>κινήσεων γινομένη βραχυχρόνιός τέ ἐστι καὶ οὕτω ταχέως
<span class="lb" data-page="9.214" data-line="8" id="l9.214.8"></span>εἰς τὴν ἀρχαίαν ἐπανέρχεται κατάστασιν ὥστ’ ἔνεστί σοι τῶν
<span class="lb" data-page="9.214" data-line="9" id="l9.214.9"></span>σφυγμῶν ἁψαμένῳ, κᾄπειτα<span class="milestone ed1page" data-n="3.119" data-unit="ed1page" id="ed1page.3.119"></span> βραχὺ διαλιπόντι καὶ πάλιν
<span class="lb" data-page="9.214" data-line="10" id="l9.214.10"></span>ἐφαψαμένῳ σαφέστατα διαγνῶναι τὴν μεταβολήν. ἡ δευτέρα
<span class="lb" data-page="9.214" data-line="11" id="l9.214.11"></span>γὰρ ἁφὴ τῆς προτέρας διαλλάττουσα φαίνεται, κᾂν
<span class="lb" data-page="9.214" data-line="12" id="l9.214.12"></span>βραχύτατόν τις χρόνον διαλείπῃ. τὸ δὲ ἀπ’ οἴνου καὶ τροφῆς
<span class="lb" data-page="9.214" data-line="13" id="l9.214.13"></span>μέγεθος τῶν σφυγμῶν ἄχρι μὲν πλείστου παραμένει,
<span class="lb" data-page="9.214" data-line="14" id="l9.214.14"></span>διορίζεται δὲ τῇ συνούσῃ σφοδρότητι, σφοδρὸς γὰρ οὐχ ἧττον
<span class="lb" data-page="9.214" data-line="15" id="l9.214.15"></span>ἢ μέγας τούτοις ὁ σφυγμὸς γίνεται, νυνὶ δὲ ὑπόκειται μείζων
<span class="lb" data-page="9.214" data-line="16" id="l9.214.16"></span>μόνον γεγενημένος. οὔκουν ἀπὸ τούτων ἠλλοίωται. καὶ μέν
<span class="lb" data-page="9.214" data-line="17" id="l9.214.17"></span>γε καὶ ἡ ἀπὸ τοῦ θυμοῦ μετὰ σφοδρότητος γίνεται, καὶ οὐδ’
<span class="lb" data-page="9.214" data-line="18" id="l9.214.18"></span>ἂν ἄλλως λάθοι τόν γε συνετὸν εἴς τε τοὺς ὀφθαλμοὺς ﻿
<span class="pb" data-page="9.215" id="p9.215"></span>
<span class="lb" data-page="9.215" data-line="1" id="l9.215.1"></span>καὶ τὸ σύμπαν πρόσωπον ἀποβλέποντα. κατέχειν μέντοι
<span class="lb" data-page="9.215" data-line="2" id="l9.215.2"></span>καὶ κρύπτειν βουλομένῳ τὸν θυμὸν ἀνώμαλος ὁ σφυγμὸς γίνεται
<span class="lb" data-page="9.215" data-line="3" id="l9.215.3"></span>καὶ μᾶλλον ἀνώμαλός ἐστιν τοῖς ἀγωνιῶσί τε καὶ αἰδουμένοις.
<span class="lb" data-page="9.215" data-line="4" id="l9.215.4"></span>ἡ δ’ ἀπὸ τῶν ἡμιπέπτων ἐν τῷ σώματι χυμῶν
<span class="lb" data-page="9.215" data-line="5" id="l9.215.5"></span>πεττομένων τε καὶ τρεφόντων τὴν φύσιν εἰς μέγεθος ἐπίδοσις
<span class="lb" data-page="9.215" data-line="6" id="l9.215.6"></span>ὁμοίως τοῖς εἰληφόσι τροφὴν συναυξάνει καὶ τὴν σφοδρότητα.
<span class="lb" data-page="9.215" data-line="7" id="l9.215.7"></span>κατὰ δὲ τὸν αὐτὸν τρόπον εἴ τις ἐν ἡλίῳ τε καὶ παρὰ πυρὶ
<span class="lb" data-page="9.215" data-line="8" id="l9.215.8"></span>θαλφθείη, πρὸς τῷ μὴ παραμένειν ἄχρι πολλοῦ τὴν ἀλλοίωσιν
<span class="lb" data-page="9.215" data-line="9" id="l9.215.9"></span>ἔτι καὶ ὁ χρὼς αὐχμηρὸς αὐτοῖς καὶ οὐχ ὑγρὸς ὡς ἀπὸ
<span class="lb" data-page="9.215" data-line="10" id="l9.215.10"></span>βαλανείων ἔσται. οὗτοι μὲν οὖν ἐξ ὑπεναντίου πως διάκεινται
<span class="lb" data-page="9.215" data-line="11" id="l9.215.11"></span>τοῖς λελουμένοις ὅσον ἐπὶ μαλακότητι καὶ ὑγρότητι τοῦ
<span class="lb" data-page="9.215" data-line="12" id="l9.215.12"></span>δέρματος. μέσοι δ’ ἀμφοῖν ἐν τῇ καθ’ ὑγρότητά τε καὶ ξηρότητα
<span class="lb" data-page="9.215" data-line="13" id="l9.215.13"></span>μεταβολῇ τοῦ δέρματός εἰσιν οἱ τριψάμενοί τε καὶ γεγυμνασμένοι.
<span class="lb" data-page="9.215" data-line="14" id="l9.215.14"></span>καὶ μὲν δὴ καὶ ἡ θερμότης αὕτη πλείων μέν
<span class="lb" data-page="9.215" data-line="15" id="l9.215.15"></span>ἐστι περὶ τὰ στέρνα τοῖς γεγυμνασμένοις τε καὶ θυμουμένοις,
<span class="lb" data-page="9.215" data-line="16" id="l9.215.16"></span>ἐλάττων δὲ τοῖς λελουμένοις καὶ μᾶλλον ἄχρι τῶν ἄκρων
<span class="lb" data-page="9.215" data-line="17" id="l9.215.17"></span>ὁμαλῶς ἐκτεταμένη μεθ’ ὑγρότητός τε ἅμα καὶ μαλακότητος.
<span class="lb" data-page="9.215" data-line="18" id="l9.215.18"></span>ὡσαύτως δὲ καὶ εἰ ὁ ἄνθρωπος ἠλείψατο μεταξύ τινι θερμαίνοντι
<span class="lb" data-page="9.215" data-line="19" id="l9.215.19"></span>φαρμάκῳ, δακνώδης τέ τις αἴσθησις ἀπὸ τῆς θερμότητος
<span class="pb" data-page="9.216" id="p9.216"></span>
<span class="lb" data-page="9.216" data-line="1" id="l9.216.1"></span>ἁπτομένῳ σοι γενήσεται καὶ τάχ’ ἂν οὐδ’ ἄλλως λάθοι
<span class="lb" data-page="9.216" data-line="2" id="l9.216.2"></span>ἐμπεπλασμένον αὐτοῦ τῷ δέρματι λίπος ἐκ τοῦ φαρμάκου. αἱ
<span class="lb" data-page="9.216" data-line="3" id="l9.216.3"></span>μὲν δὴ τεχνικαὶ διαγνώσεις αὗται τῶν εἰς μέγεθος τρεπόντων
<span class="lb" data-page="9.216" data-line="4" id="l9.216.4"></span>αἰτίων τοὺς σφυγμοὺς ἐπί τε ὑγιαινόντων καὶ νοσούντων εἰσίν·
<span class="lb" data-page="9.216" data-line="5" id="l9.216.5"></span>αἱ δὲ ἔξωθεν αἱ μὲν ἐξ ἀνακρίσεως, ὡς ὅταν γε μὴν ἐν
<span class="lb" data-page="9.216" data-line="6" id="l9.216.6"></span>ἐχθροῖς τισιν, ἢ ἐνεδρεύουσι, ἢ κακοήθως ἀποπειρωμένοις
<span class="lb" data-page="9.216" data-line="7" id="l9.216.7"></span>ἀνθρώποις ποιεῖτε τὰς ἐπισκέψεις· αἱ δὲ ἀπὸ τοῦ μὴ κεχωρίσθαι
<span class="lb" data-page="9.216" data-line="8" id="l9.216.8"></span>τοῦ κάμνοντος αὐτὸν τὸν ἰατρὸν, ὥσπερ δὴ καὶ ἀρίστας
<span class="lb" data-page="9.216" data-line="9" id="l9.216.9"></span>φαμὲν τῶν διαγνώσεων· ὡς ὅσαι γε μήτε διαπαντὸς παρόντος
<span class="lb" data-page="9.216" data-line="10" id="l9.216.10"></span>τοῖς νοσοῦσι τοῦ θεραπεύοντος γίνονται <span class="milestone ed2page" data-n="8.240" data-unit="ed2page" id="ed2page.8.240"></span>μήτ’ ἀληθῆ
<span class="lb" data-page="9.216" data-line="11" id="l9.216.11"></span>βουλομένους ἀπαγγέλλειν, αὗται χαλεπώτεραί τέ εἰσι καὶ
<span class="lb" data-page="9.216" data-line="12" id="l9.216.12"></span>συνετοῦ πάνυ δέονται τοῦ ἰατροῦ. ἐμοὶ γοῦν συνέβη τῶν
<span class="lb" data-page="9.216" data-line="13" id="l9.216.13"></span>ἄλλων ἁπάντων ἀφωρισμένων αἷς πρόσθεν εἴρηκα διαγνώσεσιν
<span class="lb" data-page="9.216" data-line="14" id="l9.216.14"></span>ὑπολείπεσθαι ζητῆσαι, εἴτε φάρμακον θερμαῖνον ὁ
<span class="lb" data-page="9.216" data-line="15" id="l9.216.15"></span>κάμνων προσηνέγκατο μεταξὺ μὴ παρόντων ἡμῶν, εἴτε καὶ
<span class="lb" data-page="9.216" data-line="16" id="l9.216.16"></span>τῷ τῆς ἐπισημασίας λόγῳ μέγεθος ὁ σφυγμὸς προσέλαβεν. ἐν
<span class="lb" data-page="9.216" data-line="17" id="l9.216.17"></span>μὲν δὴ τοῖς τοιούτοις καιροῖς ἀναγκαῖόν ἐστι πανταχόθεν ἐπιτεχνᾶσθαί
<span class="lb" data-page="9.216" data-line="18" id="l9.216.18"></span>τε καὶ στοχάζεσθαι τἀληθοῦς. πρῶτος μὲν οὖν
<span class="lb" data-page="9.216" data-line="19" id="l9.216.19"></span>σκοπὸς ἐν τοῖς τοιούτοις ὁ παροξυντικός ἐστι χρόνος· ἐφεξῆς
<span class="pb" data-page="9.217" id="p9.217"></span>
<span class="lb" data-page="9.217" data-line="1" id="l9.217.1"></span>δὲ τοῦ κάμνοντος τὸ ἔθος τε καὶ τὸ ἦθος. εἰ μὲν γὰρ ἄλλῳ
<span class="lb" data-page="9.217" data-line="2" id="l9.217.2"></span>τινὶ χρόνῳ καὶ μὴ τῷ παροξυντικῷ μέγεθος ὁ σφυγμὸς
<span class="lb" data-page="9.217" data-line="3" id="l9.217.3"></span>προσεκτήσατο, πιθανὸν ἀπὸ τοῦ θερμαίνοντος φαρμάκου
<span class="lb" data-page="9.217" data-line="4" id="l9.217.4"></span>μᾶλλον, οὐ λόγῳ παροξυσμοῦ γεγενῆσθαι τὴν ἀλλοίωσιν· εἰ
<span class="lb" data-page="9.217" data-line="5" id="l9.217.5"></span>δ’ ἐν τῷ παροξυντικῷ, πιθανώτερον ἐπισημασίας λόγῳ. διορισθήσεται
<span class="lb" data-page="9.217" data-line="6" id="l9.217.6"></span>δὲ ἀκριβῶς, εἰ βραχὺ διαλιπόντες αὖθις ἁψαίμεθα.
<span class="lb" data-page="9.217" data-line="7" id="l9.217.7"></span>τὴν μὲν γὰρ ἀπὸ τοῦ φαρμάκου θερμότητα, δι’ ἣν ὁ
<span class="lb" data-page="9.217" data-line="8" id="l9.217.8"></span>σφυγμὸς ἐπέδωκεν, ἀεὶ καὶ μᾶλλον ἐκλύεσθαι συμβαίνει τοῦ
<span class="lb" data-page="9.217" data-line="9" id="l9.217.9"></span>χρόνου προϊόντος, ἐπιτείνεσθαι δὲ τὴν ἐκ τοῦ παροξυσμοῦ.
<span class="lb" data-page="9.217" data-line="10" id="l9.217.10"></span>αὕτη μὲν οὖν ἡ διάγνωσις ἐκ τῶν ἰδίων τῆς τέχνης ἐστίν· ἡ δ’
<span class="lb" data-page="9.217" data-line="11" id="l9.217.11"></span>ἀπὸ τοῦ ἔθους τε καὶ ἤθους τῶν καμνόντων ἐξ ἐπιμέτρου
<span class="lb" data-page="9.217" data-line="12" id="l9.217.12"></span>προσέρχονται. τινὲς μὲν γὰρ ἀήθεις τ’ εἰσὶ καὶ φοβεροὶ πρὸς
<span class="lb" data-page="9.217" data-line="13" id="l9.217.13"></span>τὰς τῶν φαρμάκων πόσεις, ἔνιοι δὲ συνήθεις τε καὶ χωρὶς
<span class="lb" data-page="9.217" data-line="14" id="l9.217.14"></span>φαρμάκων ζῇν οὐχ ὑπομένοντες. καὶ τοίνυν ἡ πρόγνωσις τοῦ
<span class="lb" data-page="9.217" data-line="15" id="l9.217.15"></span>προσενηνέχθαι τι φάρμακον θερμαῖνον ἐπὶ μὲν τῶν ὑπόπτων
<span class="lb" data-page="9.217" data-line="16" id="l9.217.16"></span>πρὸς αὐτὰ παντάπασιν ἀμυδρὰ καὶ βραχεῖα, μεγάλη δὲ ἐπὶ
<span class="lb" data-page="9.217" data-line="17" id="l9.217.17"></span>τῶν εἰθισμένων. ἤδη δὲ καὶ τὸ ἦθος αὐτὸ τοῦ κάμνοντος
<span class="lb" data-page="9.217" data-line="18" id="l9.217.18"></span>εἰς τὴν τοιαύτην πρόγνωσιν οὐκ ὀλίγα συντελεῖ. τινὲς μὲν γὰρ
<span class="lb" data-page="9.217" data-line="19" id="l9.217.19"></span>ἐνεδρευτικοί τ’ εἰσὶ καὶ καταβλητικοὶ τῶν πέλας, ἐξελέγχειν
<span class="pb" data-page="9.218" id="p9.218"></span>
<span class="lb" data-page="9.218" data-line="1" id="l9.218.1"></span>ἅπαντας ὡς μηδὲν βέβαιον ἐπισταμένους ἔργον πεποιημένοι·
<span class="lb" data-page="9.218" data-line="2" id="l9.218.2"></span>τινὲς δὲ ἁπλοῖ τε καὶ χρηστοὶ καὶ πάντα φανερῶς διαπραττόμενοι,
<span class="lb" data-page="9.218" data-line="3" id="l9.218.3"></span>καὶ μηδὲν ὑποστελλόμενοι, μηδὲ κρύπτοντες.
<span class="lb" data-page="9.218" data-line="4" id="l9.218.4"></span>ἐπὶ μὲν δὴ τούτων οὐδὲν ὑπονοεῖν χρὴ πεπρᾶχθαι λαθραίως,
<span class="lb" data-page="9.218" data-line="5" id="l9.218.5"></span>ἐπὶ δὲ τῶν ἐνεδρευόντων ὑποπτεύειν προσήκει πάντα καὶ
<span class="lb" data-page="9.218" data-line="6" id="l9.218.6"></span>περισκέπτεσθαι καὶ διορίζεσθαι, τά τε κατὰ τὸν ἴδιον λόγον
<span class="lb" data-page="9.218" data-line="7" id="l9.218.7"></span>τῆς τέχνης ὑποπίπτοντα ταῖς διαγνώσεσι καὶ τὰ παρὰ τῶν
<span class="lb" data-page="9.218" data-line="8" id="l9.218.8"></span>ἔξωθεν προσερχόμενα· καθάπερ ἐγώ ποτ’ ἠναγκάσθην ἐπί
<span class="lb" data-page="9.218" data-line="9" id="l9.218.9"></span>τινος ἀνδρὸς πλουσίου ποιῆσαι, φιλοφαρμάκου τε καὶ προσφερομένου
<span class="lb" data-page="9.218" data-line="10" id="l9.218.10"></span>συνεχέστατα φάρμακα. ἦν δὲ καὶ τὸ ἦθος οἷος
<span class="lb" data-page="9.218" data-line="11" id="l9.218.11"></span>ἥδεσθαι μάλιστα τοῖς τῶν πέλας ἐλέγχοις ὡς μηδὲν ἀκριβὲς
<span class="lb" data-page="9.218" data-line="12" id="l9.218.12"></span>ἐπισταμένων. εὑρὼν οὖν αὐτοῦ τοὺς σφυγμοὺς εἰς μέγεθος
<span class="lb" data-page="9.218" data-line="13" id="l9.218.13"></span>ἐπιδεδωκότας, εἶτα τῶν ἄλλων ἁπάντων αἰτίων τῶν εἰρημένων
<span class="lb" data-page="9.218" data-line="14" id="l9.218.14"></span>ἀφορίσας, ὑπολοίπου δὲ ἔτι μένοντος διορισμοῦ, πότερον
<span class="lb" data-page="9.218" data-line="15" id="l9.218.15"></span>ὑπὸ φαρμάκου θερμαίνοντος, ἢ λόγῳ παροξυσμοῦ πυρεκτικοῦ
<span class="lb" data-page="9.218" data-line="16" id="l9.218.16"></span>δὲ τοιοῦτον γέγονεν, καὶ γάρ πως καὶ ὁ καιρὸς αὐτὸς
<span class="lb" data-page="9.218" data-line="17" id="l9.218.17"></span>ἦν ὁ τῆς εἰσβολῆς τοῦ πυρετοῦ, δεῖξαί μοι τὴν γλῶτταν ἐκέλευσα
<span class="lb" data-page="9.218" data-line="18" id="l9.218.18"></span>καὶ κεχρωσμένην ὑπὸ φαρμάκου θεασάμενος αὖθις
<span class="lb" data-page="9.218" data-line="19" id="l9.218.19"></span>ἡψάμην αὐτοῦ τῶν σφυγμῶν οὐδεμίαν ὑποψίαν ἐνδούς.
<span class="pb" data-page="9.219" id="p9.219"></span>
<span class="lb" data-page="9.219" data-line="1" id="l9.219.1"></span>ἐν τούτῳ δὲ καὶ ὅτι πιεῖν φαρμάκου βουλόμενον αὐτὸν ἐν τῇ
<span class="lb" data-page="9.219" data-line="2" id="l9.219.2"></span>προτέρᾳ διεκωλύσαμεν ἀνεμνήσθην. εἶπον οὖν εὐθέως πρὸς
<span class="lb" data-page="9.219" data-line="3" id="l9.219.3"></span>τὸν ἄνθρωπον ὅτι πεπωκὼς εἴη φάρμακον. ὁ δὲ συνεὶς ὡς
<span class="lb" data-page="9.219" data-line="4" id="l9.219.4"></span>ἀπὸ τοῦ κατὰ τὴν γλῶτταν χρώματος ἐτεκμηράμην, αὖθίς
<span class="lb" data-page="9.219" data-line="5" id="l9.219.5"></span>ποτε ποιήσας σφαιρία μικρὰ τοῦ φαρμάκου κατέπιεν, ὡς μὴ
<span class="lb" data-page="9.219" data-line="6" id="l9.219.6"></span>χρωσθῆναι τὴν γλῶτταν. ἀλλ’ ἐγὼ καὶ τοῦτ’ ἐξεῦρον αὐτοῦ
<span class="lb" data-page="9.219" data-line="7" id="l9.219.7"></span>τὸ σόφισμα. θεασάμενος γὰρ τὴν γλῶτταν, εἶτ’ αὖθις ἁψάμενος
<span class="lb" data-page="9.219" data-line="8" id="l9.219.8"></span>τοῦ σφυγμοῦ καὶ τἄλλα διορισάμενος ἃ μικρὸν ἔμπροσθεν
<span class="lb" data-page="9.219" data-line="9" id="l9.219.9"></span>εἴρηται, μᾶλλόν πως ἐπὶ τὸ φάρμακον ἐφερόμην τὴν
<span class="lb" data-page="9.219" data-line="10" id="l9.219.10"></span>γνώμην, καὶ πάλιν διαλιπὼν καὶ πάλιν ἁψάμενος, ἠπιστάμην
<span class="lb" data-page="9.219" data-line="11" id="l9.219.11"></span>δὲ τὸ φιλόνεικον τἀνδρὸς, ἐτόπασά τε τὸ γεγονὸς ἀποτολμήσας
<span class="lb" data-page="9.219" data-line="12" id="l9.219.12"></span>τε πρὸς αὐτὸν ἔφην, <span class="milestone ed2page" data-n="8.241" data-unit="ed2page" id="ed2page.8.241"></span>ἀλλὰ μέντοι σύ μοι δοκεῖς
<span class="lb" data-page="9.219" data-line="13" id="l9.219.13"></span>εἰληφέναι φάρμακον. τοῦ δ’ ἀρνουμένου κατὰ τὸ καρτερώτατον
<span class="lb" data-page="9.219" data-line="14" id="l9.219.14"></span>καὶ μάρτυρας τοὺς παραμένοντας οἰκέτας ἐπικαλουμένου,
<span class="lb" data-page="9.219" data-line="15" id="l9.219.15"></span>κατέχων αὐτοῦ τὴν χεῖρα καὶ τῶν σφυγμῶν ἐφαπτόμενος, ἆρ’
<span class="lb" data-page="9.219" data-line="16" id="l9.219.16"></span>οὖν, ἔφην, δύναιό μοι καὶ ὀμόσαι τινὰ ὅρκον ὃν ἂν ἐγώ σε
<span class="lb" data-page="9.219" data-line="17" id="l9.219.17"></span>κελεύσω; ὁ δ’ οὔθ’ ἑτοίμως ἀπεκρίνατο πρὸς τοῦτο καὶ τὴν
<span class="lb" data-page="9.219" data-line="18" id="l9.219.18"></span>τῶν ἀρτηριῶν κίνησιν ἀνωμάλου ἴσχεν ὡς ἐπ’ ἀγωνίᾳ. καὶ μὴν, ﻿
<span class="pb" data-page="9.220" id="p9.220"></span>
<span class="lb" data-page="9.220" data-line="1" id="l9.220.1"></span>ἔφην, ἀκριβῶς ἔλαβες τοῦ φαρμάκου καὶ μὴ ὄμνυε. πρὸς
<span class="lb" data-page="9.220" data-line="2" id="l9.220.2"></span>μὲν δὴ τοὺς οὕτως ἀβελτέρους καὶ αὐτὸν εὐμήχανον εἶναι
<span class="lb" data-page="9.220" data-line="3" id="l9.220.3"></span>χρή. τὰ πολλὰ δὲ οὐ μόνον οὐκ ἀντιπράττουσιν οἱ ἰδιῶται
<span class="lb" data-page="9.220" data-line="4" id="l9.220.4"></span>τοῖς ἰατροῖς εἰς τὸν ἀπὸ τῶν ἔξωθεν διορισμὸν, ἀλλὰ καὶ
<span class="lb" data-page="9.220" data-line="5" id="l9.220.5"></span>συμπράττουσιν, αὐτόματοι διηγούμενοι<span class="milestone ed1page" data-n="3.120" data-unit="ed1page" id="ed1page.3.120"></span> πάντα. καὶ ἡμῖν
<span class="lb" data-page="9.220" data-line="6" id="l9.220.6"></span>περὶ μὲν τῆς εἰς μέγεθος ἐπιδόσεως τῶν σφυγμῶν αὐτάρκως
<span class="lb" data-page="9.220" data-line="7" id="l9.220.7"></span>εἴρηται τά γε πρῶτα· μετιέναι δὲ ἤδη καιρὸς ἐπὶ τὰ συνεχῆ
<span class="lb" data-page="9.220" data-line="8" id="l9.220.8"></span>τοῦ λόγου. ἐπειδὴ γὰρ οὐ καθ’ ἕνα τρόπον ὁ μέγας λέγεται
<span class="lb" data-page="9.220" data-line="9" id="l9.220.9"></span>σφυγμὸς, ἀλλ’ ὁ μὲν ὡς πρὸς τὸν σύμμετρον, ὁ δ’ ὡς πρὸς
<span class="lb" data-page="9.220" data-line="10" id="l9.220.10"></span>ὁντιναοῦν τὸν ἐπιτυχόντα, διττὸς δ’ ἐστὶν οὗτος ὁ ἐπιτυχὼν,
<span class="lb" data-page="9.220" data-line="11" id="l9.220.11"></span>ὁ μὲν ἐλάττων ἢ κατὰ τὸν σύμμετρον, ὁ δὲ μείζων, ἐφεξῆς
<span class="lb" data-page="9.220" data-line="12" id="l9.220.12"></span>ἂν εἴη διελθεῖν περὶ τῆς εἰς μέγεθος ἐπιδόσεως ἑκατέρων τῶν
<span class="lb" data-page="9.220" data-line="13" id="l9.220.13"></span>σφυγμῶν, λέγω δὲ τοῦ ἐλάττονος ἢ κατὰ τὸν σύμμετρον
<span class="lb" data-page="9.220" data-line="14" id="l9.220.14"></span>καὶ τοῦ μείζονος. κοινὸν μὲν οὖν ἁπάσης τῆς εἰς τὸ μέγεθος
<span class="lb" data-page="9.220" data-line="15" id="l9.220.15"></span>ἐπιδόσεως ηὐξῆσθαι τὴν θερμότητα μόνην καθ’ ὃν δηλονότι
<span class="lb" data-page="9.220" data-line="16" id="l9.220.16"></span>χρόνον οὔθ’ ἡ δύναμις οὔτε τὰ ὄργανα πέπονθε, ἀκίνητος
<span class="lb" data-page="9.220" data-line="17" id="l9.220.17"></span>δ’ ἐστὶν ὁ κάμνων. ἴδιον δὲ τῆς μὲν ἐκ τοῦ κατὰ φύσιν ἐκτροπῆς
<span class="lb" data-page="9.220" data-line="18" id="l9.220.18"></span>τὸ μόνον τὸ μέγεθος αὐξηθῆναι, τῶν δ’ ἄλλων δυοῖν
<span class="pb" data-page="9.221" id="p9.221"></span>
<span class="lb" data-page="9.221" data-line="1" id="l9.221.1"></span>τὸ καὶ τὸ τάχος, ἔστιν ὅτε δὲ καὶ τὴν πυκνότητα. φέρε γὰρ,
<span class="lb" data-page="9.221" data-line="2" id="l9.221.2"></span>εἰ οὕτως ἔτυχεν, ὃν ὀλίγον ἔμπροσθεν ἀπελίπομεν ἄνθρωπον
<span class="lb" data-page="9.221" data-line="3" id="l9.221.3"></span>εἰς μέγεθος ἐπιδεδωκότα τοὺς σφυγμοὺς εὑρεῖν ἡμᾶς, ἐπὶ πλέον
<span class="lb" data-page="9.221" data-line="4" id="l9.221.4"></span>ἔτι τὴν αὔξησιν αὐτῶν ἐσχηκότα, τούτῳ καὶ τὴν θερμασίαν
<span class="lb" data-page="9.221" data-line="5" id="l9.221.5"></span>μὲν ἀναγκαῖον ἐπιτετάσθαι. κοινὸν γὰρ τοῦτο ἦν τῶν εἰς μέγεθος
<span class="lb" data-page="9.221" data-line="6" id="l9.221.6"></span>ἐπιδόσεων ἁπασῶν, ἴδιον δὲ ἐπὶ τῷ κοινῷ τὸ καὶ τὸ
<span class="lb" data-page="9.221" data-line="7" id="l9.221.7"></span>τάχος ἐξηλλάχθαι, καὶ ἔτι πλέον γε, εἰ ἡ εἰς τὸ μέγεθος ἐπίδοσις
<span class="lb" data-page="9.221" data-line="8" id="l9.221.8"></span>γίγνοιτο τῶν σφυγμῶν, οὐ τὸ τάχος μόνον, ἀλλ’ ἤδη
<span class="lb" data-page="9.221" data-line="9" id="l9.221.9"></span>καὶ τὴν πυκνότητα. δέδεικται γὰρ ἐν τῷ πρώτῳ τῶν ἐν τοῖς
<span class="lb" data-page="9.221" data-line="10" id="l9.221.10"></span>σφυγμοῖς αἰτίων ἐπὶ βραχὺ μὲν αὐξανομένης τῆς θερμότητος
<span class="lb" data-page="9.221" data-line="11" id="l9.221.11"></span>εἰς μέγεθος μὲν ἐναργῶς ἐπιδιδοὺς ὁ σφυγμὸς, εἰς τάχος δ’
<span class="lb" data-page="9.221" data-line="12" id="l9.221.12"></span>οὐκ ἐναργῶς, ἐπιπλέον δ’ αὐξηθείσης καὶ τῷ μεγέθει μὲν ἔτι
<span class="lb" data-page="9.221" data-line="13" id="l9.221.13"></span>προσλαμβάνων, ἀλλὰ καὶ εἰς τὸ τάχος ἐναργῶς ἐπιδιδοὺς,
<span class="lb" data-page="9.221" data-line="14" id="l9.221.14"></span>καί τι πυκνότητος προσκτώμενος, ὥσπερ γε καὶ εἰ ἐπὶ πλεῖστον
<span class="lb" data-page="9.221" data-line="15" id="l9.221.15"></span>αὐξάνοιτο καὶ ἡ χρεία τῆς τῶν σφυγμῶν γενέσεως ὑπὲρ τὴν
<span class="lb" data-page="9.221" data-line="16" id="l9.221.16"></span>μεγίστην εἴη διαστολὴν, εἰς μέγεθος μὲν οὐκ ἐπιδιδοὺς, ὅτ’ εἰς
<span class="lb" data-page="9.221" data-line="17" id="l9.221.17"></span>ἔσχατον ηὔξητο, τῷ τάχει δ’ ὅσον ἐγχωρεῖ προστιθεὶς ἅμα τῇ
<span class="lb" data-page="9.221" data-line="18" id="l9.221.18"></span>πυκνότητι, κᾀπειδὰν μηδὲ τὸ τάχος ἔτ’ ἐπιτείνεσθαι δύνηται, τὴν
<span class="lb" data-page="9.221" data-line="19" id="l9.221.19"></span>πυκνότητα κατεπείγων. ὑποκείσθω δὴ πάλιν ἕτερος ἄῤῥωστος
<span class="pb" data-page="9.222" id="p9.222"></span>
<span class="lb" data-page="9.222" data-line="1" id="l9.222.1"></span>οὐδὲν μὲν οὔτε τὴν δύναμιν οὔτε τὰ ὄργανα βεβλαμμένος,
<span class="lb" data-page="9.222" data-line="2" id="l9.222.2"></span>ἐλάττονα δὲ τοῦ κατὰ φύσιν ἔχων τὸν σφυγμὸν, εἶτα καὶ τῷ
<span class="lb" data-page="9.222" data-line="3" id="l9.222.3"></span>τοιούτῳ μείζων γιγνέσθω χωρὶς τῆς ἔξωθεν κινήσεως, ἀληθὲς
<span class="lb" data-page="9.222" data-line="4" id="l9.222.4"></span>μὲν εἰπεῖν, ὅτι καὶ τῷδε πλέων ἡ θερμότης ἐγένετο τῆς ἔμπροσθεν,
<span class="lb" data-page="9.222" data-line="5" id="l9.222.5"></span>καὶ κατά γε τοῦτο κοινὴν ἀπόφασιν ἕξει τῇ δὶς ἤδη
<span class="lb" data-page="9.222" data-line="6" id="l9.222.6"></span>προειρημένῃ. τὸ δ’ ἴδιον αὐτῆς ἔσται τὸ μὴ ἐκ μικροτέρου
<span class="lb" data-page="9.222" data-line="7" id="l9.222.7"></span>μόνον τοῦ σφυγμοῦ γεγονέναι τὴν εἰς τὸ μέγεθος ἐπίδοσιν,
<span class="lb" data-page="9.222" data-line="8" id="l9.222.8"></span>ἀδύνατον γὰρ ἄνευ τοῦ καὶ βραδύτερον καὶ ἀραιότερον γενέσθαι,
<span class="lb" data-page="9.222" data-line="9" id="l9.222.9"></span>μικρότερον ἀπεργασθῆναί ποτε τοῦ κατὰ φύσιν αὐτὸν,
<span class="lb" data-page="9.222" data-line="10" id="l9.222.10"></span>ἀλλὰ μηδὲ μείζονα μόνον οἷόν τε γενέσθαι χωρὶς τοῦ θάττονά
<span class="lb" data-page="9.222" data-line="11" id="l9.222.11"></span>τε καὶ πυκνότερον. ὅτι γὰρ ἡ τοιαύτη διάθεσις, ἐν ᾗ
<span class="lb" data-page="9.222" data-line="12" id="l9.222.12"></span>μικρότερος ὁ σφυγμὸς τοῦ κατὰ φύσιν ἐγένετο, σὺν ἀραιότητί
<span class="lb" data-page="9.222" data-line="13" id="l9.222.13"></span>τε καὶ βραδύτητι συνίσταται, τῷ μεμνημένῳ τῶν ἐν τῷ
<span class="lb" data-page="9.222" data-line="14" id="l9.222.14"></span>πρώτῳ τῶν ἐν τοῖς σφυγμοῖς αἰτίων εὔδηλόν ἐστι.
</p>
          </article>

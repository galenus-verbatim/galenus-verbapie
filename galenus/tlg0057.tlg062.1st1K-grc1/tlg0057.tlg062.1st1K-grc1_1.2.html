<article xmlns="http://www.w3.org/1999/xhtml" id="urn:cts:greekLit:tlg0057.tlg062.1st1K-grc1:1.2">
<span class="pb page1" data-page="9.222" id="p9.222"></span>
<span class="milestone ed1page page1" data-n="3.120" data-unit="ed1page" id="ed1page.3.120"></span>
<span class="milestone ed2page page1" data-n="8.241" data-unit="ed2page" id="ed2page.8.241"></span>
            <p>
<span class="lb" data-page="9.222" data-line="15" id="l9.222.15"></span><span class="milestone ed2page" data-n="8.242" data-unit="ed2page" id="ed2page.8.242"></span>Μεταβάντες οὖν περὶ τῆς εἰς μικρότητα
<span class="lb" data-page="9.222" data-line="16" id="l9.222.16"></span>τροπῆς τῶν σφυγμῶν ἐπισκεψώμεθα· τρεῖς μὲν δὴ καὶ ταύτης
<span class="lb" data-page="9.222" data-line="17" id="l9.222.17"></span>εἰσὶν ἅπασαι διαφοραί. ἤτοι γὰρ ἐκ τοῦ κατὰ φύσιν τε καὶ συμμέτρου
<span class="lb" data-page="9.222" data-line="18" id="l9.222.18"></span>προσαγορευομένου, ἢ ἐκ τοῦ μείζονος ἢ κατὰ τοῦτον, ἢ ἐκ
<span class="lb" data-page="9.222" data-line="19" id="l9.222.19"></span>τοῦ μικροτέρου τὰς εἰς μικρότητα συμβαίνει γίνεσθαι διαφοράς.
<span class="pb" data-page="9.223" id="p9.223"></span>
<span class="lb" data-page="9.223" data-line="1" id="l9.223.1"></span>καλεῖται δὲ ὁ μὲν μείζων τοῦ συμμέτρου μέγας ἁπλῶς, ὁ δ’ ἐλάττων
<span class="lb" data-page="9.223" data-line="2" id="l9.223.2"></span>μικρός. ἀρξώμεθα οὖν πάλιν κᾀνταῦθα ἀπὸ τῶν κοινῶν
<span class="lb" data-page="9.223" data-line="3" id="l9.223.3"></span>αὐτοῖς, εἶθ’ ἑξῆς ἐπὶ τὰ καθ’ ἕκαστον ἴδια μεταβῶμεν. εὐθὺς
<span class="lb" data-page="9.223" data-line="4" id="l9.223.4"></span>γὰρ ἐν τῷ τὸ κοινὸν ἐπισκοπεῖσθαι καὶ ἡ τῆς τῶν ἰδίων εὑρέσεως
<span class="lb" data-page="9.223" data-line="5" id="l9.223.5"></span>ὁδὸς ἐγκαλύπτεται. ὑποκείσθω δή τις σφυγμὸς ἐπί τινος
<span class="lb" data-page="9.223" data-line="6" id="l9.223.6"></span>ἀνθρώπου μικρότερος μὲν τοῦ πρόσθεν, ἑτέραν δὲ μηδεμίαν
<span class="lb" data-page="9.223" data-line="7" id="l9.223.7"></span>ἐσχηκὼς μεταβολὴν κατ’ ἄλλο γένος μηδέν· καὶ ζητείσθω, τίς
<span class="lb" data-page="9.223" data-line="8" id="l9.223.8"></span>γ’ ἔμπροσθεν ἦν διάθεσις αὐτῷ, καὶ τίς νῦν ἐστιν. ἡ δὲ τῆς
<span class="lb" data-page="9.223" data-line="9" id="l9.223.9"></span>ζητήσεως ὁδὸς ἥδε. μικρότερος ἑαυτοῦ γίνεται σφυγμὸς ἤτοι
<span class="lb" data-page="9.223" data-line="10" id="l9.223.10"></span>τῆς δυνάμεως ἀσθενεστέρας ἀποτελεσθείσης, ἢ τῶν ὀργάνων
<span class="lb" data-page="9.223" data-line="11" id="l9.223.11"></span>σκληροτέρων, ἢ τῆς χρείας ἐκλυθείσης. ἀλλ’ οὔθ’ ἡ δύναμις
<span class="lb" data-page="9.223" data-line="12" id="l9.223.12"></span>ἀσθενεστέρα γέγονε νῦν, ἢ πάντως ἀμυδρότης συνῆν τῇ μικρότητι,
<span class="lb" data-page="9.223" data-line="13" id="l9.223.13"></span>οὔτε τὸ σῶμα τῆς ἀρτηρίας σκληρότερον, οὕτω γὰρ
<span class="lb" data-page="9.223" data-line="14" id="l9.223.14"></span>οὐ μόνον μικρότερος, ἀλλὰ καὶ σκληρότερος ἦν ὁ σφυγμός.
<span class="lb" data-page="9.223" data-line="15" id="l9.223.15"></span>ὑπολείπεται οὖν ἡ χρεία μόνον ἠλλοιῶσθαι, καὶ εἴπερ ἀκίνητος
<span class="lb" data-page="9.223" data-line="16" id="l9.223.16"></span>ὁ ἄνθρωπος ἐν τῷ τέως ἐγένετο, κατὰ τὸ ποσὸν τῆς
<span class="lb" data-page="9.223" data-line="17" id="l9.223.17"></span>μεταβολῆς γεγενῆσθαι. καὶ μὲν δὴ καὶ ὡς ἐκ τοῦ μείζονος ἢ
<span class="lb" data-page="9.223" data-line="18" id="l9.223.18"></span>κατὰ φύσιν σφυγμοῦ τὴν τοιαύτην γεγονέναι τροπὴν εὔδηλόν
<span class="pb" data-page="9.224" id="p9.224"></span>
<span class="lb" data-page="9.224" data-line="1" id="l9.224.1"></span>ἐστιν τοῖς μεμνημένοις ἐν τῷ πρώτῳ τῶν δεδειγμένων περὶ
<span class="lb" data-page="9.224" data-line="2" id="l9.224.2"></span>τῶν ἐν σφυγμοῖς αἰτίων. ἥ τε γὰρ ἐκ τοῦ κατὰ φύσιν εἰς μικρότητα
<span class="lb" data-page="9.224" data-line="3" id="l9.224.3"></span>τροπὴ διὰ ψύξιν εὐθὺς καὶ ἀραιότερον αὐτὸν ἐργάζεται
<span class="lb" data-page="9.224" data-line="4" id="l9.224.4"></span>καὶ βραδύτερον, ἥ τε ἐκ τοῦ μεγάλου ὑπὲρ τὸ σύμμετρον
<span class="lb" data-page="9.224" data-line="5" id="l9.224.5"></span>ηὐξημένου καθαίρεσις τοῦ συμμέτρου εὐθὺς καὶ τοῦ τάχους
<span class="lb" data-page="9.224" data-line="6" id="l9.224.6"></span>τι καὶ τῆς πυκνότητος προσλαμβάνει, διὰ τὸ τὸν ἐπιπλέον
<span class="lb" data-page="9.224" data-line="7" id="l9.224.7"></span>ηὐξημένον ὑπὲρ τὸν κατὰ φύσιν ἐν τοῖς τρισὶ γένεσι μεταβάλλειν.
<span class="lb" data-page="9.224" data-line="8" id="l9.224.8"></span>ὁ τοίνυν τοῦ μεγέθους μόνον ἀφῃρηκὼς, τἄλλα δὲ
<span class="lb" data-page="9.224" data-line="9" id="l9.224.9"></span>φυλάττων ἄτρεπτα σφυγμὸς, ὁ βραχεῖ μείζων ἐστὶ τοῦ κατὰ
<span class="lb" data-page="9.224" data-line="10" id="l9.224.10"></span>φύσιν. οὗτος γὰρ μόνος ἐπὶ βραχείᾳ θερμότητος αὐξήσει
<span class="lb" data-page="9.224" data-line="11" id="l9.224.11"></span>συνίσταται. τῶν δ’ ἄλλων τῶν εἰς μέγεθος ἀλλοιουμένων οὐδεὶς
<span class="lb" data-page="9.224" data-line="12" id="l9.224.12"></span>ἄνευ τοῦ καὶ τάχος προσλαβεῖν ἢ πυκνότητα τοιοῦτος
<span class="lb" data-page="9.224" data-line="13" id="l9.224.13"></span>ἀποτελεῖται. ὥστε οὐδὲ καθαιρήσει τις ἄλλος πλὴν τοῦδε
<span class="lb" data-page="9.224" data-line="14" id="l9.224.14"></span>μόνον τὸ μέγεθος. ὁ γὰρ εἰς τοῦτο μόνον αὐξηθεὶς ἐπὶ θερμότητι
<span class="lb" data-page="9.224" data-line="15" id="l9.224.15"></span>μειώσει τοῦτο μόνον ἐπὶ ψύξει, ὁ δέ γε εἰς τοσοῦτον
<span class="lb" data-page="9.224" data-line="16" id="l9.224.16"></span>ἀλλοιωθεὶς ὑπὸ θερμότητος ὡς μὴ τὸ μέγεθος μόνον, ἀλλὰ
<span class="lb" data-page="9.224" data-line="17" id="l9.224.17"></span>καὶ τὸ τάχος ὑπαλλάξαι καὶ τὴν πυκνότητα, τὴν εἰς τοὔμπαλιν
<span class="lb" data-page="9.224" data-line="18" id="l9.224.18"></span>ὁδὸν ἕξει διὰ τῶν αὐτῶν κατὰ γένος ἀλλοιώσεων,
<span class="lb" data-page="9.224" data-line="19" id="l9.224.19"></span>ὥστε οὐ μόνον μικρότερος, ἀλλὰ καὶ βραδύτερος καὶ ἀραιότερος ﻿
<span class="pb" data-page="9.225" id="p9.225"></span>
<span class="lb" data-page="9.225" data-line="1" id="l9.225.1"></span>ἔσται τοῦ πρόσθεν. ὁμοίως δὲ καὶ ἡ ἐκ τοῦ συμμέτρου πρὸς
<span class="lb" data-page="9.225" data-line="2" id="l9.225.2"></span>τὸν ἐλάττονα τροπὴ καὶ ἡ ἐκ τούτου πάλιν ἐπὶ τὸν ἔτι μικρότερον
<span class="lb" data-page="9.225" data-line="3" id="l9.225.3"></span>ἀλλοίωσις εὐθέως καὶ ἀραιότερον ἑαυτοῦ καὶ βραδύτερον
<span class="lb" data-page="9.225" data-line="4" id="l9.225.4"></span>ἐργάζεται τὸν σφυγμόν. συμμετρίαν γάρ τινα διαστολῆς
<span class="lb" data-page="9.225" data-line="5" id="l9.225.5"></span>σφυγμὸς κέκτηται κατὰ φύσιν ἐχόντων, ἣν ἀπόλλυσι μὲν
<span class="lb" data-page="9.225" data-line="6" id="l9.225.6"></span>ἐξ ἀνάγκης, ἄν τε θερμότερον ἄν τε ψυχρότερον ἑαυτοῦ γένηται
<span class="lb" data-page="9.225" data-line="7" id="l9.225.7"></span>τὸ σῶμα. οὐ μὴν ὅ γε τῆς ἀπωλείας τρόπος ὁ αὐτός.
<span class="lb" data-page="9.225" data-line="8" id="l9.225.8"></span>ἐν μὲν γὰρ τῷ θερμαίνεσθαι τὸ μέγεθος ἐναργῶς πρῶτον,
<span class="lb" data-page="9.225" data-line="9" id="l9.225.9"></span>εἶτα τὸ τάχος, εἶθ’ ἡ πυκνότης αὐτῷ προσγίνεται. ψυχομένων
<span class="lb" data-page="9.225" data-line="10" id="l9.225.10"></span>δ’ ἔμπαλιν ἀραιότης μὲν ἐναργὴς πρώτη, δευτέρα δὲ
<span class="lb" data-page="9.225" data-line="11" id="l9.225.11"></span>βραδύτης, μικρότης ἐσχάτη. λέλεκται δ’ ὑπὲρ αὐτῶν ἱκανῶς
<span class="lb" data-page="9.225" data-line="12" id="l9.225.12"></span>ἐν τῷ πρώτῳ τῶν ἐν σφυγμοῖς αἰτίων. <span class="milestone ed2page" data-n="8.243" data-unit="ed2page" id="ed2page.8.243"></span>οὔκουν ἔτι χρὴ
<span class="lb" data-page="9.225" data-line="13" id="l9.225.13"></span>μηκύνειν περί γε τούτων, ἀλλ’ ἐπὶ τὰ συνεχῆ τοῦ λόγου μεταβάντας
<span class="lb" data-page="9.225" data-line="14" id="l9.225.14"></span>ἑξῆς τοῖς εἰρημένοις διορίζεσθαι τὰς τὴν ψύξιν ἐργασαμένας
<span class="lb" data-page="9.225" data-line="15" id="l9.225.15"></span>αἰτίας, τοσαύτας κατὰ γένος οὔσας ὅσαι περ αἱ
<span class="lb" data-page="9.225" data-line="16" id="l9.225.16"></span>θερμαίνουσαι. καὶ γὰρ ἀὴρ ψυχρὸς ἔξωθεν προσπεσὼν, ὥσπερ
<span class="lb" data-page="9.225" data-line="17" id="l9.225.17"></span>οὖν καὶ ὕδωρ ψυχρὸν, ἢ λουτρὸν, ἢ φάρμακον ἐπαλειφθὲν
<span class="lb" data-page="9.225" data-line="18" id="l9.225.18"></span>τῷ σώματι ψύχει, ἢ καὶ μακρά τις ἡσυχία καὶ οἷον
<span class="pb" data-page="9.226" id="p9.226"></span>
<span class="lb" data-page="9.226" data-line="1" id="l9.226.1"></span>φωλεία ψυχρότερον ἐργάζεται τὸ σῶμα· καὶ τῶν εἴσω μεταλαμβανομένων,
<span class="lb" data-page="9.226" data-line="2" id="l9.226.2"></span>ὅτ’ ἂν ἀναπνεόμενος ἀὴρ ψυχρὸς ὢν, καὶ
<span class="lb" data-page="9.226" data-line="3" id="l9.226.3"></span>τροφὴ φλεγματώδης καὶ φάρμακόν τι φύσει ψυχρὸν, ὕδατός
<span class="lb" data-page="9.226" data-line="4" id="l9.226.4"></span>τε ψυχροῦ χρῆσις ἄμετρος· ἔκ τε τῶν παθῶν τῆς ψυχῆς
<span class="lb" data-page="9.226" data-line="5" id="l9.226.5"></span><span class="milestone ed1page" data-n="3.121" data-unit="ed1page" id="ed1page.3.121"></span>ὁ πολυχρόνιος φόβος, ἔκ τε τῶν ἐν τῷ σώματι περιεχομένων
<span class="lb" data-page="9.226" data-line="6" id="l9.226.6"></span>χυμῶν ὅσοι ψυχροὶ τὴν κρᾶσιν ἡσυχάζοντες πρότερον ἐκινήθησαν
<span class="lb" data-page="9.226" data-line="7" id="l9.226.7"></span>νῦν, ἢ ὅλως ἰσχνότεροί πως ἐγένοντο τῶν θερμῶν.
<span class="lb" data-page="9.226" data-line="8" id="l9.226.8"></span>διορίζεσθαι δ’ αὐτὰ κατὰ μέρος ἀνάλογον τοῖς εἰρημένοις
<span class="lb" data-page="9.226" data-line="9" id="l9.226.9"></span>εἴη ἐπὶ τῶν θερμαινόντων αἰτίων. δὶς γὰρ ὑπὲρ τῶν ὁμοίων
<span class="lb" data-page="9.226" data-line="10" id="l9.226.10"></span>λέγειν οὐκ ἀναγκαῖον. ἡ μὲν δὴ κατὰ μέγεθός τε καὶ μικρότητα
<span class="lb" data-page="9.226" data-line="11" id="l9.226.11"></span>τροπὴ τῶν σφυγμῶν ὑπὸ τοιούτων τε καὶ τοσούτων
<span class="lb" data-page="9.226" data-line="12" id="l9.226.12"></span>αἰτίων ἀποτελεῖται, πρὸς γοῦν τὴν φύσιν αὐτοῦ τοῦ πράγματος,
<span class="lb" data-page="9.226" data-line="13" id="l9.226.13"></span>ἐπεὶ πρός γε τὴν ἡμετέραν διάγνωσιν ἔτ’ ἐνδεῖ, πολλάκις
<span class="lb" data-page="9.226" data-line="14" id="l9.226.14"></span>γὰρ ἡ μὲν ἀρτηρία διαστέλλεται μέγιστον, ὅσον ὑπ’ αὐτῇ, ἀποκρύπτεται
<span class="lb" data-page="9.226" data-line="15" id="l9.226.15"></span>δ’ ἢ κωλύεται τὸ μέγεθος τῆς διαστολῆς διὰ τὸ πλῆθος,
<span class="lb" data-page="9.226" data-line="16" id="l9.226.16"></span>ἢ τὸ τάχος, ἢ τὴν σκληρότητα τῶν περικειμένων, ἢ προκειμένων
<span class="lb" data-page="9.226" data-line="17" id="l9.226.17"></span>σωμάτων. αὕτη μὲν γὰρ ἡ οὐσία τῶν μεγάλων τε
<span class="lb" data-page="9.226" data-line="18" id="l9.226.18"></span>καὶ μικρῶν σφυγμῶν κατὰ τὸν κύκλον τῆς ἀρτηρίας συνίσταται,
<span class="pb" data-page="9.227" id="p9.227"></span>
<span class="lb" data-page="9.227" data-line="1" id="l9.227.1"></span>τοῦ μήκους ἴσου φυλαττομένου διὰ παντὸς, οὐ μὴν φαίνεταί
<span class="lb" data-page="9.227" data-line="2" id="l9.227.2"></span>γ’ ἴσον, ἀλλ’ ἀποκρύπτεταί τι μέρος αὐτοῦ. καὶ λέλεκται μὲν
<span class="lb" data-page="9.227" data-line="3" id="l9.227.3"></span>οὖν ἤδη περὶ τούτου κᾀν τῷ δευτέρῳ τῶν ἐν σφυγμοῖς αἰτίων.
<span class="lb" data-page="9.227" data-line="4" id="l9.227.4"></span>εἰρήσεται δὲ καὶ νῦν ὅσον εἰς τὰ παρόντα χρηστὸν ἀναμνήσεως
<span class="lb" data-page="9.227" data-line="5" id="l9.227.5"></span>ἕνεκεν.
</p>
          </article>

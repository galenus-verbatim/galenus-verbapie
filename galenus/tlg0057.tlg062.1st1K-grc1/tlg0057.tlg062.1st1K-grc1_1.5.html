<article xmlns="http://www.w3.org/1999/xhtml" id="urn:cts:greekLit:tlg0057.tlg062.1st1K-grc1:1.5">
<span class="pb page1" data-page="9.256" id="p9.256"></span>
<span class="milestone ed1page page1" data-n="3.126" data-unit="ed1page" id="ed1page.3.126"></span>
<span class="milestone ed2page page1" data-n="8.252" data-unit="ed2page" id="ed2page.8.252"></span>
            <p>
<span class="lb" data-page="9.256" data-line="3" id="l9.256.3"></span>Περὶ δὲ τῆς εἰς τάχος τε καὶ βραδύτητα
<span class="lb" data-page="9.256" data-line="4" id="l9.256.4"></span>μεταβολῆς αὐτῶν, ὅπερ ἰδιαίτατόν ἐστι γένος αὐτῆς τῆς κινήσεως
<span class="lb" data-page="9.256" data-line="5" id="l9.256.5"></span>τῶν ἀρτηριῶν, ἑξῆς ἂν εἴη ῥητέον. ἀρκτέον δὲ κᾀνταῦθα
<span class="lb" data-page="9.256" data-line="6" id="l9.256.6"></span>πάλιν ἀπὸ τοῦ διαστείλασθαι τὴν ὁμωνυμίαν. λέγεται
<span class="lb" data-page="9.256" data-line="7" id="l9.256.7"></span>δὴ ταχὺς σφυγμὸς ὁ μὲν ὡς πρὸς τὸν σύμμετρον, ὁ
<span class="lb" data-page="9.256" data-line="8" id="l9.256.8"></span>δὲ ὡς πρὸς ὁντιναοῦν τὸν ἐπιτυχόντα. καὶ μὲν δὴ καὶ αὐτὸς
<span class="lb" data-page="9.256" data-line="9" id="l9.256.9"></span>ὁ σύμμετρος ὁ μὲν ἁπλῶς ἐστιν ὁ κατὰ τὴν ἀρίστην δηλονότι
<span class="lb" data-page="9.256" data-line="10" id="l9.256.10"></span>φύσιν, ὁ δὲ καθ’ ἕκαστον ἄνθρωπον ἀμέμπτως ὑγιαίνοντα.
<span class="lb" data-page="9.256" data-line="11" id="l9.256.11"></span>κρίνεται δ’ οὗτος ἐν τῇ πρὸς τὸν ἁπλῶς σύμμετρον
<span class="lb" data-page="9.256" data-line="12" id="l9.256.12"></span>παραβολῇ, καὶ διδάσκει τὴν κρᾶσιν ὁποία τίς ἐστιν. ὁ μὲν
<span class="lb" data-page="9.256" data-line="13" id="l9.256.13"></span>οὖν θάττων θερμοτέραν, ὁ δὲ βραδύτερος ψυχροτέραν ἐνδείκνυται
<span class="lb" data-page="9.256" data-line="14" id="l9.256.14"></span>τὴν κρᾶσιν. οὐ μὴν εὑρεῖν γ’ ἀκριβῶς ἔστι μόνην
<span class="lb" data-page="9.256" data-line="15" id="l9.256.15"></span>εἰς τάχος καὶ βραδύτητα μεταβολὴν οὔτ’ ἐν τοῖς κατὰ φύσιν
<span class="lb" data-page="9.256" data-line="16" id="l9.256.16"></span>οὔτ’ ἐν <span class="milestone ed2page" data-n="8.253" data-unit="ed2page" id="ed2page.8.253"></span>τοῖς οὐ κατὰ φύσιν ἔχουσι σώμασιν. ὁ γὰρ
<span class="lb" data-page="9.256" data-line="17" id="l9.256.17"></span>θερμότερος τῆς ἁπλῶς συμμέτρου κράσεως εἰ θάττονα φαίνοιτο
<span class="lb" data-page="9.256" data-line="18" id="l9.256.18"></span>τὸν σφυγμὸν ἔχων, ἐξ ἀνάγκης αὐτὸν ἔχει μείζονα,
<span class="pb" data-page="9.257" id="p9.257"></span>
<span class="lb" data-page="9.257" data-line="1" id="l9.257.1"></span>ὅ τε τοῦ κατὰ φύσιν ἑαυτοῦ σφυγμὸν κατά τινα καιρὸν ἔχων
<span class="lb" data-page="9.257" data-line="2" id="l9.257.2"></span>θάττονα καὶ μείζονα πάντως ἔχει. οὐ μὴν πυκνότερός γε
<span class="lb" data-page="9.257" data-line="3" id="l9.257.3"></span>οὐδέτερος αὐτῶν ἐξ ἀνάγκης. ἐν γὰρ τῷ παραύξεσθαι τὴν
<span class="lb" data-page="9.257" data-line="4" id="l9.257.4"></span>θερμασίαν ἐπὶ πλέον ἡ πυκνότης αὐτοῖς προσγίνεται. τῷ
<span class="lb" data-page="9.257" data-line="5" id="l9.257.5"></span>τάχει τοίνυν ἐνίοτε μὲν καὶ τὸ μέγεθος, ἔστι δ’ ὅτε καὶ ἡ
<span class="lb" data-page="9.257" data-line="6" id="l9.257.6"></span>πυκνότης σύνεστι, ὥσπερ αὖ πάλιν ἐνίοτε πυκνότης μόνον,
<span class="lb" data-page="9.257" data-line="7" id="l9.257.7"></span>ὅταν ἀπολιπόντες τινὰ τὴν ἐνδεχομένην ἐν ἐκείνῳ τῷ καιρῷ
<span class="lb" data-page="9.257" data-line="8" id="l9.257.8"></span>μεγίστην διαστολὴν ἔχοντα, μετὰ ταῦτ’ ἐπανελθόντες εὕρωμεν
<span class="lb" data-page="9.257" data-line="9" id="l9.257.9"></span>ἴσον μὲν τὸ μέγεθος, ἐπιτεταμένον δὲ τὸ τάχος. ἐξ ἀνάγκης
<span class="lb" data-page="9.257" data-line="10" id="l9.257.10"></span>γὰρ τῷ τοιούτῳ καὶ ἡ πυκνότης συνεπιτέταται. εἰ δὲ ἐκλελυμένην
<span class="lb" data-page="9.257" data-line="11" id="l9.257.11"></span>τὴν χρείαν τῶν σφυγμῶν ἔχοντά τινα καταλιπόντες
<span class="lb" data-page="9.257" data-line="12" id="l9.257.12"></span>ἐπανελθόντες εὕροιμεν εἰς τάχος ἐπιδεδωκότα τὸν σφυγμὸν,
<span class="lb" data-page="9.257" data-line="13" id="l9.257.13"></span>οὐδὲ τότε μόνον εἰς τάχος ἐπέδωκεν, ἀλλὰ καὶ εἰς πυκνότητα
<span class="lb" data-page="9.257" data-line="14" id="l9.257.14"></span>μὲν πάντως ἐγχωρεῖ καὶ εἰς μέγεθος, ἐπειδή περ ἡ τῆς χρείας
<span class="lb" data-page="9.257" data-line="15" id="l9.257.15"></span>ἔκλυσις εἰς ἀραιότητα μὲν ἐναργέστερον, ἐφεξῆς δὲ εἰς βραδύτητα,
<span class="lb" data-page="9.257" data-line="16" id="l9.257.16"></span>καὶ τρίτον εἰς μικρότητα τρέπει τὸν σφυγμόν. οὕτω
<span class="lb" data-page="9.257" data-line="17" id="l9.257.17"></span>δὲ καὶ αἱ εἰς βραδύτητα μεταβολαὶ τῶν σφυγμῶν αἱ μὲν ἐκ
<span class="lb" data-page="9.257" data-line="18" id="l9.257.18"></span>τοῦ κατὰ φύσιν εὐθὺς καὶ εἰς ἀραιότητα τρέπονται, πολλάκις
<span class="lb" data-page="9.257" data-line="19" id="l9.257.19"></span>δὲ καὶ εἰς μικρότητα, ὅταν ἐπιπλέον ἡ χρεία μεμείωται·
<span class="pb" data-page="9.258" id="p9.258"></span>
<span class="lb" data-page="9.258" data-line="1" id="l9.258.1"></span>αἱ δ’ ἐκ τῶν οὐ κατὰ φύσιν καταστάσεων αἱ μὲν ἐπὶ παρηυξημένῃ
<span class="lb" data-page="9.258" data-line="2" id="l9.258.2"></span>τῇ χρείᾳ, πολλάκις μὲν μετὰ τῆς εἰς μικρότητα τροπῆς,
<span class="lb" data-page="9.258" data-line="3" id="l9.258.3"></span>ἔστι δ’ ὅτε μετὰ τῆς ἀραιότητος, καί ποτε μετὰ τῆς εἰς
<span class="lb" data-page="9.258" data-line="4" id="l9.258.4"></span>ἀμφότερα· αἱ δ’ ἐπὶ μεμειωμένῃ τῇ χρείᾳ μεταβολαὶ τῶν
<span class="lb" data-page="9.258" data-line="5" id="l9.258.5"></span>σφυγμῶν εἰς βραδύτητα μετὰ ἀραιότητός τε καὶ μικρότητος γίνονται.
<span class="lb" data-page="9.258" data-line="6" id="l9.258.6"></span>αὗται μὲν αἱ πρῶταί τε καὶ ἁπλούσταται τροπαὶ τῶν
<span class="lb" data-page="9.258" data-line="7" id="l9.258.7"></span>σφυγμῶν εἰς τάχος καὶ βραδύτητα, καὶ τούτων αἰτίαι προηγούμεναί
<span class="lb" data-page="9.258" data-line="8" id="l9.258.8"></span>τε καὶ προκατάρχουσαι κατὰ τὸν αὐτὸν τρόπον εὑρισκόμεναι
<span class="lb" data-page="9.258" data-line="9" id="l9.258.9"></span>ταῖς ἐπὶ μεγέθους τε καὶ μικρότητος εἰρημέναις. αἱ δ’ ἐπίμικτοί
<span class="lb" data-page="9.258" data-line="10" id="l9.258.10"></span>τε καὶ σύνθετοι τροπαὶ μετὰ σφοδρότητός τε καὶ ἀμυδρότητος
<span class="lb" data-page="9.258" data-line="11" id="l9.258.11"></span>ἢ μαλακότητος συνίστανται. περὶ ὧν καὶ αὐτῶν ἐπισκέπτεσθαί
<span class="lb" data-page="9.258" data-line="12" id="l9.258.12"></span>τε καὶ διορίζεσθαι προσήκει κατὰ τὴν αὐτὴν μέθοδον,
<span class="lb" data-page="9.258" data-line="13" id="l9.258.13"></span>ἣν ἐν τῷ περὶ τοῦ μακροῦ καὶ στενοῦ καὶ ταπεινοῦ λόγῳ διήλθομεν,
<span class="lb" data-page="9.258" data-line="14" id="l9.258.14"></span>ἕνεκα τοῦ γνῶναι διὰ τίνα τὴν αἰτίαν εἰς τάχος ἢ
<span class="lb" data-page="9.258" data-line="15" id="l9.258.15"></span>βραδύτητα τὴν ἀλλοίωσιν ὁ σφυγμὸς ἐποιήσατο. δυνατὸν μὲν
<span class="lb" data-page="9.258" data-line="16" id="l9.258.16"></span>γάρ ἐστιν, ὡς εἴρηται, διὰ τὴν χρείαν ἐπιταθεῖσαν εἰς τάχος
<span class="lb" data-page="9.258" data-line="17" id="l9.258.17"></span>ἐπιδοῦναι τὸν σφυγμὸν, οὐκ ἀδύνατον δὲ καὶ διὰ τὴν μαλακότητα
<span class="lb" data-page="9.258" data-line="18" id="l9.258.18"></span>τῆς ἀρτηρίας καὶ τὴν ἰσχὺν τῆς δυνάμεως. ἀλλ’ ὅταν
<span class="pb" data-page="9.259" id="p9.259"></span>
<span class="lb" data-page="9.259" data-line="1" id="l9.259.1"></span>μὲν ἄτρεπτος ᾖ κατὰ μαλακότητα καὶ σκληρότητα καὶ σφοδρότητα
<span class="lb" data-page="9.259" data-line="2" id="l9.259.2"></span>καὶ ἀμυδρότητα, διὰ τὴν χρείαν μόνην ᾖ ἀλλοίωσις·
<span class="lb" data-page="9.259" data-line="3" id="l9.259.3"></span>ὅταν δὲ καὶ μετὰ τούτων τινὸς, ἐπισκέπτεσθαί τε καὶ διορίζεσθαι
<span class="lb" data-page="9.259" data-line="4" id="l9.259.4"></span>προσήκει τὸ ἐπικρατοῦν αἴτιον, ὡς ἔμπροσθεν ἐδείκνυμεν,
<span class="lb" data-page="9.259" data-line="5" id="l9.259.5"></span>οἷον εὐθέως εἰ μετὰ τοῦ θάττων εἶναι μαλακώτερος φαίνοιτο,
<span class="lb" data-page="9.259" data-line="6" id="l9.259.6"></span>προσήκει σκοπεῖσθαι πότερον τοσούτῳ θάττων ὅσῳ
<span class="lb" data-page="9.259" data-line="7" id="l9.259.7"></span>μαλακώτερος, ἢ πλέονι. εἰ μὲν γὰρ ὅσῳ περ μαλακώτερος
<span class="lb" data-page="9.259" data-line="8" id="l9.259.8"></span>τοσούτῳ καὶ θάττων, ἐπὶ τῇ μαλακότητι μόνῃ τὴν ἀλλοίωσιν
<span class="lb" data-page="9.259" data-line="9" id="l9.259.9"></span>ἔσχεν· εἰ δὲ πλέονι θάττων ἢ μαλακώτερος, οὐκ ἐπὶ
<span class="lb" data-page="9.259" data-line="10" id="l9.259.10"></span>τῇ μαλακότητι μόνον, ἀλλὰ καὶ διὰ τὴν χρείαν ἐπιταθεῖσαν.
<span class="lb" data-page="9.259" data-line="11" id="l9.259.11"></span>εἰ δ’ αὖ πλέονι μαλακώτερος ἤπερ θάττων, ὅσῳ πλέονι μαλακώτερος,
<span class="lb" data-page="9.259" data-line="12" id="l9.259.12"></span>τοῦτ’ ἐκ τῆς κατὰ μόνην τὴν χρείαν ἐκλύσεως
<span class="lb" data-page="9.259" data-line="13" id="l9.259.13"></span>ἀφῃρέθη. κατὰ δὲ τὸν αὐτὸν τρόπον εἰ μετὰ τοῦ θάττων
<span class="lb" data-page="9.259" data-line="14" id="l9.259.14"></span>γενέσθαι καὶ σφοδρότερος γένοιτο, σκεπτέον εἰ τοσούτῳ θάττων
<span class="lb" data-page="9.259" data-line="15" id="l9.259.15"></span>ὅσῳ σφοδρότερος. οὕτω μὲν γὰρ ἂν ἡ ῥώμη μόνη τῆς
<span class="lb" data-page="9.259" data-line="16" id="l9.259.16"></span>δυνάμεως τοῦ τάχους αἰτία εἴη. εἰ δ’ ἔλαττον σφοδρότερος
<span class="lb" data-page="9.259" data-line="17" id="l9.259.17"></span>ἤπερ θάττων, ὅσῳ θάττων, τοῦτ’ ἐκ τῆς χρείας αὐξηθείσης
<span class="lb" data-page="9.259" data-line="18" id="l9.259.18"></span>προσῆλθεν. εἰ δὲ πλέονι σφοδρότερος ἤπερ θάττων, οὐχ ἡ
<span class="lb" data-page="9.259" data-line="19" id="l9.259.19"></span>ῥώμη τῆς δυνάμεως μόνον, ἀλλὰ καὶ ψύξις τις ἠλλοίωσε τοὺς ﻿
<span class="pb" data-page="9.260" id="p9.260"></span>
<span class="lb" data-page="9.260" data-line="1" id="l9.260.1"></span>σφυγμούς. εἰ δὲ θάττων τε ἅμα καὶ μαλακώτερος καὶ σφοδρότερος
<span class="lb" data-page="9.260" data-line="2" id="l9.260.2"></span><span class="milestone ed2page" data-n="8.254" data-unit="ed2page" id="ed2page.8.254"></span>φαίνοιτο, ἱκανῶς γεγυμνασμένου δεῖται, γνωσομένου
<span class="lb" data-page="9.260" data-line="3" id="l9.260.3"></span>πότερον τοσούτῳ θάττων ἐστὶ τοῦ κατὰ φύσιν ὅσον
<span class="lb" data-page="9.260" data-line="4" id="l9.260.4"></span>ἐξ ἀμφοῖν τῶν αἰτίων ἐγένετο, τῆς τε μαλακότητος καὶ τῆς
<span class="lb" data-page="9.260" data-line="5" id="l9.260.5"></span>εὐτονίας, ἢ οὐ τοσούτῳ. εἰ μὲν γὰρ τοσούτῳ, δι’ ἐκεῖνα μόνα
<span class="lb" data-page="9.260" data-line="6" id="l9.260.6"></span>τὴν ἀλλοίωσιν ἔσχεν· εἰ δὲ πλέονι, καὶ διὰ τὴν τῆς χρείας
<span class="lb" data-page="9.260" data-line="7" id="l9.260.7"></span>ἐπίτασιν· εἰ δ’ ἐλάττονι, καὶ διὰ τὴν τῆς χρείας ἔκλυσιν.
<span class="lb" data-page="9.260" data-line="8" id="l9.260.8"></span>οὕτω δὲ κᾀπὶ τῆς εἰς βραδύτητα τροπῆς τῶν σφυγμῶν
<span class="lb" data-page="9.260" data-line="9" id="l9.260.9"></span>ἐπισκεπτέον εἴτε διὰ τὴν χρείαν μόνην ἐκλυθεῖσαν, εἴτε
<span class="lb" data-page="9.260" data-line="10" id="l9.260.10"></span>δι’ ἀῤῥωστίαν τῆς δυνάμεως, εἴτε διὰ σκληρότητα τῶν ὀργάνων
<span class="lb" data-page="9.260" data-line="11" id="l9.260.11"></span>ἡ ἀλλοίωσις ἐγένετο. διὰ μὲν οὖν τὴν χρείαν μόνην
<span class="lb" data-page="9.260" data-line="12" id="l9.260.12"></span>εὔλογον ἠλλοιῶσθαι τὸν σφυγμὸν, ὅταν μήτε σκληρότερος
<span class="lb" data-page="9.260" data-line="13" id="l9.260.13"></span>εὑρίσκηται μήτ’ ἀτονώτερος· διὰ δὲ τὴν ἀῤῥωστίαν τῆς δυνάμεως,
<span class="lb" data-page="9.260" data-line="14" id="l9.260.14"></span>ὅταν ὅσῳ περ ἀμυδρότερος, τοσούτῳ καὶ βραδύτερος.
<span class="lb" data-page="9.260" data-line="15" id="l9.260.15"></span>οὕτῳ δὲ καὶ διὰ τὴν σκληρότητα τῶν ὀργάνων, ἐπειδὰν
<span class="lb" data-page="9.260" data-line="16" id="l9.260.16"></span>ὅσῳ σκληρότερος τοσούτῳ καὶ βραδύτερος. εἰ μέντοι φαίνοιτο
<span class="lb" data-page="9.260" data-line="17" id="l9.260.17"></span>πλέονι τοῦ συμμέτρου βραδύτερος, ἐλάττονι δ’ ἀμυδρότερος,
<span class="lb" data-page="9.260" data-line="18" id="l9.260.18"></span>ἐξ ἀτονίας τε καὶ καταψύξεως ἐγένετο τοιοῦτος. καὶ τό γε
<span class="lb" data-page="9.260" data-line="19" id="l9.260.19"></span>δυναστεῦον ἐν αὐτῷ τῶν αἰτίων εὑρήσεις ἐκ τῆς πρὸς τὸν
<span class="pb" data-page="9.261" id="p9.261"></span>
<span class="lb" data-page="9.261" data-line="1" id="l9.261.1"></span>κατὰ φύσιν τε καὶ σύμμετρον παραβολῆς. εἰ μὲν γὰρ ἡ ἀμυδρότης
<span class="lb" data-page="9.261" data-line="2" id="l9.261.2"></span>ἀριθμοῖς εἰ τύχοι πέντε τοῦ κατὰ φύσιν ἐξίστασθαι
<span class="lb" data-page="9.261" data-line="3" id="l9.261.3"></span>φαίνοιτο, πέντε καὶ δέκα ἀριθμοῖς ἡ βραδύτης, ἐπικρατεῖν
<span class="lb" data-page="9.261" data-line="4" id="l9.261.4"></span>ἐν τῇ τοῦ τοιούτου σφυγμοῦ γενέσει τὸ ψυχρὸν αἴτιον, οὐ
<span class="lb" data-page="9.261" data-line="5" id="l9.261.5"></span>τὴν ἀτονίαν τῆς δυνάμεως αἰτίαν ὑποληπτέον· εἰ δὲ πεντεκαίδεκα
<span class="lb" data-page="9.261" data-line="6" id="l9.261.6"></span>μὲν ἀριθμοῖς ἡ βραδύτης φαίνοιτο, δέκα δ’ ἀριθμοῖς ἡ
<span class="lb" data-page="9.261" data-line="7" id="l9.261.7"></span>ἀμυδρότης, ἡ ἀτονία πλέον ἐν τῇ τοῦ σφυγμοῦ γενέσει δύναται
<span class="lb" data-page="9.261" data-line="8" id="l9.261.8"></span>τῆς ψυχρότητος· εἰ δ’ ἐλάττονι μὲν εἴη βραδύτερος,
<span class="lb" data-page="9.261" data-line="9" id="l9.261.9"></span>ἀμυδρότερος δὲ πλέονι, διά τε τὴν ἀτονίαν τῆς δυνάμεως
<span class="lb" data-page="9.261" data-line="10" id="l9.261.10"></span>καὶ προσέτι θερμότητα τοιοῦτος ἐγένετο. καὶ τό γε μέγεθος
<span class="lb" data-page="9.261" data-line="11" id="l9.261.11"></span>ἑκατέρου τῶν αἰτίων ἐκ τῆς κατὰ τὴν ἀναλογίαν ὑπεροχῆς
<span class="lb" data-page="9.261" data-line="12" id="l9.261.12"></span>εὑρήσεις, μεμνημένων ἡμῶν ὡς ἅπαντα ταῦτα λέγεται τῆς
<span class="lb" data-page="9.261" data-line="13" id="l9.261.13"></span>ἐπικτήτου κινήσεως ἀφωρισμένης. ὡσαύτως δὲ κᾀπειδὰν εἰς
<span class="lb" data-page="9.261" data-line="14" id="l9.261.14"></span>βραδύτητα τῆς τροπῆς γενομένης εὑρίσκηται τις σκληρότης,
<span class="lb" data-page="9.261" data-line="15" id="l9.261.15"></span>ἐπισκεπτέον εἴθ’ ὑπὸ μόνης τῆς σκληρότητος ἡ ἀλλοίωσις,
<span class="lb" data-page="9.261" data-line="16" id="l9.261.16"></span>εἴθ’ ὑπ’ ἀμφοῖν ἐγένετο. εἰ μὲν γὰρ ὅσῳ περ ὁ σφυγμὸς βραδύτερος
<span class="lb" data-page="9.261" data-line="17" id="l9.261.17"></span>ἐγένετο τοσούτῳ καὶ σκληρότερος φαίνοιτο, διὰ
<span class="lb" data-page="9.261" data-line="18" id="l9.261.18"></span>τὴν σκληρότητα μόνην ἡ ἀλλοίωσις, εἰ δὲ πλέονι βραδύτερος
<span class="pb" data-page="9.262" id="p9.262"></span>
<span class="lb" data-page="9.262" data-line="1" id="l9.262.1"></span>ἤπερ σκληρότερος, οὐ διὰ τὴν σκληρότητα μόνην, ἀλλὰ καὶ
<span class="lb" data-page="9.262" data-line="2" id="l9.262.2"></span>διὰ τὴν <span class="milestone ed1page" data-n="3.127" data-unit="ed1page" id="ed1page.3.127"></span>ψύξιν. εὑρήσεις δὲ κᾀνταῦθα τὸ ἰσχυρότερον
<span class="lb" data-page="9.262" data-line="3" id="l9.262.3"></span>αἴτιον, ὡς ὀλίγον ἔμπροσθεν εἴρηται. εἰ δὲ πλέονι μὲν εἴη
<span class="lb" data-page="9.262" data-line="4" id="l9.262.4"></span>σκληρότερος, ἐλάττονι δὲ βραδύτερος, οὐ διὰ τὴν σκληρότητα
<span class="lb" data-page="9.262" data-line="5" id="l9.262.5"></span>μόνον, ἀλλὰ καὶ διὰ τὴν θερμότητα τοιοῦτος ἐγένετο.
<span class="lb" data-page="9.262" data-line="6" id="l9.262.6"></span>γνώσῃ δὲ κᾀνταῦθα τὸ μέγεθος ἑκατέρου τῶν αἰτίων
<span class="lb" data-page="9.262" data-line="7" id="l9.262.7"></span>ἐκ τῆς κατὰ τὴν ἀναλογίαν ὑπεροχῆς. εἰ δὲ βραδύτερός
<span class="lb" data-page="9.262" data-line="8" id="l9.262.8"></span>τε ἅμα καὶ σκληρότερος καὶ ἀμυδρότερος εἴη, γεγυμνασμένου
<span class="lb" data-page="9.262" data-line="9" id="l9.262.9"></span>κᾀνταῦθα χρεία τοῦ γνωσομένου, πότερον τοσούτῳ
<span class="lb" data-page="9.262" data-line="10" id="l9.262.10"></span>βραδύτερός ἐστι τοῦ κατὰ φύσιν ὅσον ἐξ ἀμφοῖν τῶν αἰτίων
<span class="lb" data-page="9.262" data-line="11" id="l9.262.11"></span>ἐγένετο, τῆς ἀτονίας τε καὶ σκληρότητος, ἢ οὐ τοσούτῳ.
<span class="lb" data-page="9.262" data-line="12" id="l9.262.12"></span>εἰ μὲν γὰρ τοσούτῳ, δι’ ἐκεῖνα μόνα τὴν ἀλλοίωσιν
<span class="lb" data-page="9.262" data-line="13" id="l9.262.13"></span>ἔσχεν· εἰ δὲ πλέονι, καὶ διὰ τὴν τῆς χρείας ἔκλυσιν· εἰ δ’
<span class="lb" data-page="9.262" data-line="14" id="l9.262.14"></span>ἐλάττονι, καὶ διὰ τὴν τῆς χρείας ἐπίτασιν.
</p>
          </article>

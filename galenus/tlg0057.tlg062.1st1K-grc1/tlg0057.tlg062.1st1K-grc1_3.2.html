<article xmlns="http://www.w3.org/1999/xhtml" id="urn:cts:greekLit:tlg0057.tlg062.1st1K-grc1:3.2">
<span class="pb page1" data-page="9.332" id="p9.332"></span>
<span class="milestone ed1page page1" data-n="3.138" data-unit="ed1page" id="ed1page.3.138"></span>
<span class="milestone ed2page page1" data-n="8.276" data-unit="ed2page" id="ed2page.8.276"></span>
            <p>
<span class="lb" data-page="9.332" data-line="4" id="l9.332.4"></span><span class="milestone ed2page" data-n="8.278" data-unit="ed2page" id="ed2page.8.278"></span>Ἀρκτέον οὖν ἀπὸ τῆς κατὰ θερμότητα
<span class="lb" data-page="9.332" data-line="5" id="l9.332.5"></span>καὶ διοριστέον ἐν αὐτῇ τόδε πρῶτον, ὡς ἐνδέχεται καθ’ ὃν
<span class="lb" data-page="9.332" data-line="6" id="l9.332.6"></span>τοῦτο γίνεται καιρὸν ἤτοι κατὰ φύσιν ἔχειν τὰς ἀρτηρίας, ἢ
<span class="lb" data-page="9.332" data-line="7" id="l9.332.7"></span>πεπονθέναι τι καὶ αὐτὰς καὶ ἤτοι πάσας ἤ τινας. αἱ μὲν δὴ
<span class="lb" data-page="9.332" data-line="8" id="l9.332.8"></span>κατὰ φύσιν ἔχουσαι τὴν ἐν τῇ καρδίᾳ δυσκρασίαν ὁμοίως
<span class="lb" data-page="9.332" data-line="9" id="l9.332.9"></span>διαδέξονται, τῶν δὲ παρὰ φύσιν διακειμένων ἡ διάθεσις ἔσται
<span class="lb" data-page="9.332" data-line="10" id="l9.332.10"></span>μικτὴ, τὸ μὲν φυλάττουσα τῆς ἰδίας καταστάσεως, τὸ δέ
<span class="lb" data-page="9.332" data-line="11" id="l9.332.11"></span>τι παρὰ καρδίας λαμβάνουσα. πρῶτον οὖν ὑποκείσθωσαν
<span class="lb" data-page="9.332" data-line="12" id="l9.332.12"></span>ἀπαθεῖς εἶναι τό γε καταρχὰς αἱ ἀρτηρίαι, θερμοτέρας γενομένης
<span class="lb" data-page="9.332" data-line="13" id="l9.332.13"></span>τῆς καρδίας. εἶθ’ ἑξῆς σκοπούμεθα τίνες ἐξ ἀνάγκης
<span class="lb" data-page="9.332" data-line="14" id="l9.332.14"></span>ὑπάρχουσι σφυγμοὶ τῇ τοιαύτῃ διαθέσει καὶ τίνες ὡς τὸ πολύ.
<span class="lb" data-page="9.332" data-line="15" id="l9.332.15"></span>πάλιν οὖν ἀναμνησθέντες ὧν ἔν τε τῷ πρὸ τούτου λόγῳ διειλόμεθα
<span class="lb" data-page="9.332" data-line="16" id="l9.332.16"></span>κᾀν τῇ περὶ τῶν ἐν σφυγμοῖς αἰτίων πραγματείᾳ,
<span class="lb" data-page="9.332" data-line="17" id="l9.332.17"></span>τοὺς οἰκείους θερμότητος πλεονεκτούσης σφυγμοὺς ἐπέλθωμεν,
<span class="lb" data-page="9.332" data-line="18" id="l9.332.18"></span>ἵν’ ἐξ αὐτῶν ἐπισκεψώμεθα τίνες μὲν ἀχώριστοι τῆς προκειμένης
<span class="lb" data-page="9.332" data-line="19" id="l9.332.19"></span>διαθέσεώς εἰσι, τίνες δ’ ὡς τὸ πολὺ συμπίπτουσι. εἰσὶν
<span class="pb" data-page="9.333" id="p9.333"></span>
<span class="lb" data-page="9.333" data-line="1" id="l9.333.1"></span>οὖν οἰκεῖοι σφυγμοὶ πλήθει θερμότητος ὅ τε μέγας καὶ ὁ ταχὺς
<span class="lb" data-page="9.333" data-line="2" id="l9.333.2"></span>καὶ ὁ πυκνὸς, ἀλλ’ ὁ μέγας μὲν οὐ θερμότητος μόνης ἐπικρατούσης,
<span class="lb" data-page="9.333" data-line="3" id="l9.333.3"></span>ἀλλὰ καὶ ὀργάνων δεῖται μαλακῶν καὶ δυνάμεως
<span class="lb" data-page="9.333" data-line="4" id="l9.333.4"></span>εὐρώστου· ὥστ’ οὐκ ἂν ἀχώριστος εἴη τῆς κατὰ θερμότητα
<span class="lb" data-page="9.333" data-line="5" id="l9.333.5"></span>δυσκρασίας. οὕτως δὲ καὶ ὁ ταχὺς ἐῤῥωμένης δεῖται δυνάμεως,
<span class="lb" data-page="9.333" data-line="6" id="l9.333.6"></span>καὶ ὀργάνων ἑτοίμως διαστελλομένων, ὥστ’ οὐδ’ οὗτος ἀχώριστος.
<span class="lb" data-page="9.333" data-line="7" id="l9.333.7"></span>ὁ δέ γε πυκνὸς, εἰ μὲν αὐτάρκως ὑπὸ τοῦ μεγέθους
<span class="lb" data-page="9.333" data-line="8" id="l9.333.8"></span>τε καὶ τάχους ἡ χρεία πληρωθείη, τὴν ἀρχὴν οὐδ’ ἂν συσταίη,
<span class="lb" data-page="9.333" data-line="9" id="l9.333.9"></span>δέδεικται γὰρ καὶ τοῦτο, μὴ πληρουμένης δὲ γίγνοιτ’ ἄν. ὥστ’
<span class="lb" data-page="9.333" data-line="10" id="l9.333.10"></span>οὐδ’ οὗτος ἀχώριστος, οὐ μὴν οὐδ’ ἐκ τῶν οἰκείων εἴη ἄν τις
<span class="lb" data-page="9.333" data-line="11" id="l9.333.11"></span>ἀχώριστος. ἐκ δὲ τῶν οἰκείων μὲν, οὐκ ἀχωρίστων δὲ κρατήσει
<span class="lb" data-page="9.333" data-line="12" id="l9.333.12"></span>ποτὲ μὲν ὁ μείζων, ποτὲ δὲ ὁ θάττων, ποτὲ δὲ ὁ πυκνότερος.
<span class="lb" data-page="9.333" data-line="13" id="l9.333.13"></span>εἰ μὲν γὰρ ἡ θερμότης αὐξηθείη μόνη, κατὰ φύσιν
<span class="lb" data-page="9.333" data-line="14" id="l9.333.14"></span>δ’ ἔχοιεν ἥ τε δύναμις καὶ τὰ ὄργανα, βραχείας μὲν τῆς ἐκτροπῆς
<span class="lb" data-page="9.333" data-line="15" id="l9.333.15"></span>γενομένης, εἰς μέγεθος μόνον ἐπιδώσουσιν οἱ σφυγμοὶ,
<span class="lb" data-page="9.333" data-line="16" id="l9.333.16"></span>πλέονος δὲ καὶ εἰς τάχος, ἀξιολόγου δὲ καὶ εἰς πυκνότητα.
<span class="lb" data-page="9.333" data-line="17" id="l9.333.17"></span>προσέχειν δ’ ἐν τούτῳ δεῖ τὸν νοῦν ἀκριβῶς τῷ μᾶλλόν τε
<span class="lb" data-page="9.333" data-line="18" id="l9.333.18"></span>καὶ ἧττον ἐν ἑκάστῳ γένει σφυγμῶν. εἰ μὲν γὰρ εἰς τὸ μέγεθος
<span class="pb" data-page="9.334" id="p9.334"></span>
<span class="lb" data-page="9.334" data-line="1" id="l9.334.1"></span>ἐξαλλάττοιντο πλέον ἤπερ τὸ τάχος καὶ τὴν πυκνότητα,
<span class="lb" data-page="9.334" data-line="2" id="l9.334.2"></span>μὴ πάνυ πολλὴν ἡγοῦ τὴν ἐν τῇ καρδίᾳ θερμότητα· εἰ δ’ εἰς
<span class="lb" data-page="9.334" data-line="3" id="l9.334.3"></span>τὰ τρία παραπλησίως, εὐθὺς μὲν δήπου καὶ μεγάλως ἐξαλλαχθήσονται,
<span class="lb" data-page="9.334" data-line="4" id="l9.334.4"></span>εὐθὺς δὲ καὶ πολλὴν ἐνδείξονται τὴν θερμότητα.
<span class="lb" data-page="9.334" data-line="5" id="l9.334.5"></span>εἰ δ’ ἐπιπλέον αὐξηθείη τὸ τάχος τοῦ μεγέθους, ἔτι
<span class="lb" data-page="9.334" data-line="6" id="l9.334.6"></span>δὴ καὶ μᾶλλον. εἰ δὲ καὶ ἡ πυκνότης, ἔτι μᾶλλον. εἰ δ’ ἅμα
<span class="lb" data-page="9.334" data-line="7" id="l9.334.7"></span>μέγιστός τε καὶ τάχιστος ὁ αὐτὸς εἴη σφυγμὸς καὶ πυκνότατος,
<span class="lb" data-page="9.334" data-line="8" id="l9.334.8"></span>εἰς ἄκρον ηὐξῆσθαι δηλώσει τὴν θερμότητα. εἰ δὲ τάχιστος
<span class="lb" data-page="9.334" data-line="9" id="l9.334.9"></span>μὲν εἴη καὶ πυκνότατος, μὴ μέντοι καὶ μέγιστος, ἄλλως μὲν
<span class="lb" data-page="9.334" data-line="10" id="l9.334.10"></span>οὐκ ἂν δύναιτο συμβῆναι τοῦτο χωρὶς τοῦ τὴν δύναμιν ἀῤῥωστοτέραν,
<span class="lb" data-page="9.334" data-line="11" id="l9.334.11"></span>ἢ τὴν ἀρτηρίαν γενέσθαι σκληροτέραν· εὐδιόριστον
<span class="lb" data-page="9.334" data-line="12" id="l9.334.12"></span>δὲ τοῖς ἀχωρίστοις ἑκάτερον σφυγμοῖς, ἥ γε μὴν ἔνδειξις
<span class="lb" data-page="9.334" data-line="13" id="l9.334.13"></span>κᾀνταῦθα τῆς ἐν τῇ καρδίᾳ θερμότητος ἡ αὐτή. καὶ
<span class="lb" data-page="9.334" data-line="14" id="l9.334.14"></span>μὴν καὶ ὅταν ἡ πυκνότης ἐπὶ πλεῖστον προήκῃ, μὴ συναυξάνηται
<span class="lb" data-page="9.334" data-line="15" id="l9.334.15"></span>δ’ εἰς ἴσον αὐτῇ τὸ τάχος καὶ τὸ μέγεθος, ἀνάγκη καὶ
<span class="lb" data-page="9.334" data-line="16" id="l9.334.16"></span>τότε θερμότητα μὲν εἶναι πολλὴν, ἤτοι δ’ ἀῤῥωστίαν δυνάμεως
<span class="lb" data-page="9.334" data-line="17" id="l9.334.17"></span>ἢ ὀργάνων σκληρότητα. σὺν ἀῤῥωστίᾳ μὲν οὖν ἀμυδρὸς
<span class="lb" data-page="9.334" data-line="18" id="l9.334.18"></span>ὁ σφυγμὸς ἔσται, σὺν σκληρότητι δὲ σκληρὸς ἅμα καὶ
<span class="lb" data-page="9.334" data-line="19" id="l9.334.19"></span>κλονώδης. εἰ δὲ καὶ χωρὶς κλόνου σκληρὸς εἴη πυκνὸς ὢν ﻿
<span class="pb" data-page="9.335" id="p9.335"></span>
<span class="lb" data-page="9.335" data-line="1" id="l9.335.1"></span>ἐσχάτως, ἀσθενῆ τὴν δύναμιν ἅμα τῷ πλήθει τῆς θερμότητος
<span class="lb" data-page="9.335" data-line="2" id="l9.335.2"></span>ἐνδείξεται. πάντως οὖν ὁ τοιοῦτος ἔσται καὶ ἀμυδρὸς καὶ
<span class="lb" data-page="9.335" data-line="3" id="l9.335.3"></span>κίνδυνον<span class="milestone ed1page" data-n="3.139" data-unit="ed1page" id="ed1page.3.139"></span> ἐπάξει συγκοπῆς. ἀναμνησθῆναι δὲ χρὴ κᾀνταῦθα
<span class="lb" data-page="9.335" data-line="4" id="l9.335.4"></span>τίνα τρόπον ἐγχωρεῖ <span class="milestone ed2page" data-n="8.279" data-unit="ed2page" id="ed2page.8.279"></span>θερμότητα μὲν ὑπάρχειν
<span class="lb" data-page="9.335" data-line="5" id="l9.335.5"></span>ἐν τῇ καρδίᾳ παμπόλλην, ἐῤῥῶσθαι δὲ τὴν δύναμιν. εἰ γὰρ
<span class="lb" data-page="9.335" data-line="6" id="l9.335.6"></span>ἡ μὲν ῥώμη ταῖς εὐκρασίαις, ἡ δ’ ἀῤῥωστία ταῖς δυσκρασίαις
<span class="lb" data-page="9.335" data-line="7" id="l9.335.7"></span>ἕπεται, δυσκρασία καταλήψεται τὴν καρδίαν ἅμα τῇ πλεοναζούσῃ
<span class="lb" data-page="9.335" data-line="8" id="l9.335.8"></span>θερμότητι. ὥστ’ ἐξ ἀνάγκης καὶ ἡ δύναμις ἀῤῥωστήσει.
<span class="lb" data-page="9.335" data-line="9" id="l9.335.9"></span>πῶς οὖν, ὅταν ὁ σφυγμὸς ἅμα μέγιστός τε ᾖ καὶ τάχιστος
<span class="lb" data-page="9.335" data-line="10" id="l9.335.10"></span>καὶ πυκνὸς καὶ σφοδρὸς, οὐ μόνον θερμότητα παμπόλλην
<span class="lb" data-page="9.335" data-line="11" id="l9.335.11"></span>ὑπάρχειν ἐν τῇ καρδίᾳ φαμὲν, ἀλλὰ καὶ δυνάμεως
<span class="lb" data-page="9.335" data-line="12" id="l9.335.12"></span>εὐρωστίαν; ὅτι διώρισται πολλάκις ἐν ἑτέροις ἡμῖν κᾀν ταῖς
<span class="lb" data-page="9.335" data-line="13" id="l9.335.13"></span>τῶν πυρετῶν διαγνώσεσι τὸ θερμαίνεσθαι τοῦ τεθερμάνθαι
<span class="lb" data-page="9.335" data-line="14" id="l9.335.14"></span>διαφέρειν. ὅταν μὲν γὰρ θερμαίνηται τὸ σῶμα τῆς καρδίας
<span class="lb" data-page="9.335" data-line="15" id="l9.335.15"></span>ὑπὸ τῆς περιεχομένης ἐν ταῖς κοιλίαις αὐτῆς οὐσίας, ἐγχωρεῖ
<span class="lb" data-page="9.335" data-line="16" id="l9.335.16"></span>τὴν δύναμιν ἐῤῥῶσθαι, καὶ δι’ αὐτό γε τοῦτο πλεῖστον μὲν
<span class="lb" data-page="9.335" data-line="17" id="l9.335.17"></span>καὶ τάχιστον καὶ πυκνότατον εἰσπνέουσιν οἱ τοιοῦτοι, μέγιστον
<span class="lb" data-page="9.335" data-line="18" id="l9.335.18"></span>δὲ καὶ τάχιστον καὶ πυκνότατον σφύζουσιν, ἀπομαχομένης
<span class="lb" data-page="9.335" data-line="19" id="l9.335.19"></span>ἔτι τῆς καρδίας πρὸς τὴν θερμαίνουσαν οὐσίαν καὶ
<span class="pb" data-page="9.336" id="p9.336"></span>
<span class="lb" data-page="9.336" data-line="1" id="l9.336.1"></span>ψύχουσαν ἑτέραν ἔξωθεν ἐπισπωμένην ἀντίῤῥοπον τῇ θερμότητι.
<span class="lb" data-page="9.336" data-line="2" id="l9.336.2"></span>ὅταν δέ ποτε νικηθεῖσα τύχῃ καὶ συνεκθερμανθεῖσα τῇ
<span class="lb" data-page="9.336" data-line="3" id="l9.336.3"></span>κατὰ τὰς κοιλίας οὐσίᾳ, τεθέρμανται μὲν ἤδη τηνικαῦτα καὶ
<span class="lb" data-page="9.336" data-line="4" id="l9.336.4"></span>οὐκέτι μόνον θερμαίνεται, τῇ δυσκρασίᾳ δὲ αὐτῆς ἕπεται
<span class="lb" data-page="9.336" data-line="5" id="l9.336.5"></span>δυνάμεως ἀσθένεια. καὶ ἢν ἐπιπλέον θερμανθῇ, καὶ δι’ ὅλης
<span class="lb" data-page="9.336" data-line="6" id="l9.336.6"></span>αὐτῆς τὸ πυρετῶδες δέξηται θερμὸν, τὸν καλούμενον ἑκτικὸν
<span class="lb" data-page="9.336" data-line="7" id="l9.336.7"></span>ἐπιφέρει πυρετόν. ἐνίοτε δ’ ἔμπαλιν ἢ ὡς νῦν εἴρηται συμβαίνει,
<span class="lb" data-page="9.336" data-line="8" id="l9.336.8"></span>ψυχροτέρας μὲν τοῦ κατὰ φύσιν ἐν ταῖς κοιλίαις τῆς
<span class="lb" data-page="9.336" data-line="9" id="l9.336.9"></span>καρδίας οὐσίας περιεχομένης, τοῦ σώματος δὲ αὐτῆς ἐπιπλέον
<span class="lb" data-page="9.336" data-line="10" id="l9.336.10"></span>τεθερμασμένου. καὶ γίγνεται τοῦτο τοῖς ἠθροικόσι μὲν
<span class="lb" data-page="9.336" data-line="11" id="l9.336.11"></span>ὠμοὺς καὶ ψυχροὺς καὶ φλεγματώδεις χυμοὺς, ἤτοι δὲ σφοδρότατα
<span class="lb" data-page="9.336" data-line="12" id="l9.336.12"></span>θυμωθεῖσιν, ἢ ἀγρυπνήσασιν ἀμέτρως μετὰ φροντίδος
<span class="lb" data-page="9.336" data-line="13" id="l9.336.13"></span>ἰσχυρᾶς, ἢ διὰ λοιμώδη τινὰ εἰσπνοὴν ἁπτομένου τοῦ σώματος
<span class="lb" data-page="9.336" data-line="14" id="l9.336.14"></span>αὐτοῦ τῆς καρδίας, ἤ τινος ὅλως δηλητηρίου ποιότητος
<span class="lb" data-page="9.336" data-line="15" id="l9.336.15"></span>ἰδιότητα καθ’ ὁντιναοῦν τρόπον ἐπὶ τὴν καρδίαν ἀφικομένης.
<span class="lb" data-page="9.336" data-line="16" id="l9.336.16"></span>ταυτὶ μὲν οὖν ἀνεμνήσθην πρὸς τὸ μὴ θαυμάζειν τινὰ πῶς
<span class="lb" data-page="9.336" data-line="17" id="l9.336.17"></span>ἐγχωρεῖ θερμότητος ἐπικρατούσης ἀκμάζειν τῆς καρδίας τὸν
<span class="lb" data-page="9.336" data-line="18" id="l9.336.18"></span>τόνον. ἐπανέλθωμεν οὖν αὖθις ἐφ’ ἃ λέγοντες ἀπελίπομεν.
<span class="pb" data-page="9.337" id="p9.337"></span>
<span class="lb" data-page="9.337" data-line="1" id="l9.337.1"></span>ἡ γάρτοι θερμότης ἡ ἐν τῇ καρδίᾳ τρέπει μὲν, ὡς εἴρηται,
<span class="lb" data-page="9.337" data-line="2" id="l9.337.2"></span>τοὺς σφυγμούς. ἀλλ’ ἐπεὶ διττὴ κατ’ εἶδός ἐστιν, ἡ μὲν ἑτέρα
<span class="lb" data-page="9.337" data-line="3" id="l9.337.3"></span>καὶ σηπεδόνος χυμῶν ἔγγονος, ἧς ἡ ποιότης δριμεῖά τέ ἐστι
<span class="lb" data-page="9.337" data-line="4" id="l9.337.4"></span>καὶ καπνώδης, ἡ δὲ ἑτέρα μεθ’ ὑγρότητος ἡδείας, αὐτῷ μόνῳ
<span class="lb" data-page="9.337" data-line="5" id="l9.337.5"></span>τῷ ποσῷ τοῦ κατὰ φύσιν ἀποκεχωρισμένη, μόνιμος μέν ἐστι
<span class="lb" data-page="9.337" data-line="6" id="l9.337.6"></span>καὶ δύσλυτος ἡ πρότερον ῥηθεῖσα, ὀλιγοχρόνιος δὲ ἡ ἑτέρα,
<span class="lb" data-page="9.337" data-line="7" id="l9.337.7"></span>λουτροῖς καὶ γυμνασίοις καὶ τροφῇ θερμαινούσῃ καὶ οἴνου
<span class="lb" data-page="9.337" data-line="8" id="l9.337.8"></span>πόσει καὶ τῶν τῆς ψυχῆς παθῶν, αἰδοῖ καὶ θυμῷ συνεπομένη.
<span class="lb" data-page="9.337" data-line="9" id="l9.337.9"></span>εἰ δ’ ἐκ τούτου τοῦ γένους τῆς θερμασίας εἰσί τινες πυρετοὶ,
<span class="lb" data-page="9.337" data-line="10" id="l9.337.10"></span>καθάπερ οἱ ἐπὶ κόποις, ἢ ἐγκαύσεσιν, ἢ ψύξεσιν, ἢ ἐπὶ βουβῶσιν,
<span class="lb" data-page="9.337" data-line="11" id="l9.337.11"></span>ἢ θυμοῖς, τῶν ἀμφισβητουμένων ἐστί. καὶ λέλεκται
<span class="lb" data-page="9.337" data-line="12" id="l9.337.12"></span>μὲν ἐπιπλέον ὑπὲρ αὐτῶν ἐν τῇ περὶ τῶν πυρετῶν πραγματείᾳ·
<span class="lb" data-page="9.337" data-line="13" id="l9.337.13"></span>λελέχθω δὲ καὶ νῦν εἰς τοσοῦτον, ὡς ἡ μὲν ἑτερογενὴς
<span class="lb" data-page="9.337" data-line="14" id="l9.337.14"></span>τοῦ κατὰ φύσιν θερμότης ὀλιγοχρόνιον μὲν ἔχει τὴν ἐκτὸς
<span class="lb" data-page="9.337" data-line="15" id="l9.337.15"></span>ἠρεμίαν, ταχεῖαν δὲ τὴν συστολὴν ἐπιπλέον ἢ κατὰ τὴν ἀναλογίαν
<span class="lb" data-page="9.337" data-line="16" id="l9.337.16"></span>τῆς διαστολῆς, ἡ δὲ τῷ ποσῷ μόνῳ διαλλάττουσα
<span class="lb" data-page="9.337" data-line="17" id="l9.337.17"></span>μείζονά τε ἅμα καὶ θάττονα τὴν διαστολὴν ἤπερ τὴν συστολήν.
<span class="lb" data-page="9.337" data-line="18" id="l9.337.18"></span>ἡ μὲν γὰρ τοιαύτη θερμότης μόνης ἐμψύξεως δεῖται,
<span class="pb" data-page="9.338" id="p9.338"></span>
<span class="lb" data-page="9.338" data-line="1" id="l9.338.1"></span>ἣν ἐδείξαμεν ἐν τῷ διαστέλλεσθαι γινομένην, ἡ καπνώδης δὲ
<span class="lb" data-page="9.338" data-line="2" id="l9.338.2"></span>καὶ ταύτης μὲν ἐπὶ πλέον, ἀλλὰ ἐπὶ πλεῖστον τῆς ἀποχύσεως
<span class="lb" data-page="9.338" data-line="3" id="l9.338.3"></span>τοῦ περιττοῦ, ὅπερ ἔργον ἦν τῆς συστολῆς. ὥσθ’ ἡ μὲν τοιαύτη
<span class="lb" data-page="9.338" data-line="4" id="l9.338.4"></span>καὶ τὴν διαστολὴν ὠκυτέραν ἐπὶ πλέον ἐργάσεται καὶ
<span class="lb" data-page="9.338" data-line="5" id="l9.338.5"></span>τὴν συστολὴν ἐπὶ πλεῖστον· ἡ δ’ οὐ τοιαύτη τὴν συστολὴν
<span class="lb" data-page="9.338" data-line="6" id="l9.338.6"></span>μὲν οὐδ’ ὅλως ἀλλοιώσει, τὴν διαστολὴν δ’ εἰς τοσοῦτον
<span class="lb" data-page="9.338" data-line="7" id="l9.338.7"></span>εἰς ὅσον ἂν ἐκβῇ τὰ μέτρα τῆς κατὰ φύσιν εὐκρασίας. ἀλλὰ
<span class="lb" data-page="9.338" data-line="8" id="l9.338.8"></span>περὶ μὲν τούτων ἐπιπλέον ἑξῆς ἐροῦμεν ἐν τοῖς περὶ τῶν
<span class="lb" data-page="9.338" data-line="9" id="l9.338.9"></span>πυρετῶν λογισμοῖς.
</p>
          </article>

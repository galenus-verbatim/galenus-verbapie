<article xmlns="http://www.w3.org/1999/xhtml" id="urn:cts:greekLit:tlg0057.tlg062.1st1K-grc1:3.4">
<span class="pb page1" data-page="9.343" id="p9.343"></span>
<span class="milestone ed1page page1" data-n="3.140" data-unit="ed1page" id="ed1page.3.140"></span>
<span class="milestone ed2page page1" data-n="8.281" data-unit="ed2page" id="ed2page.8.281"></span>
            <p>
<span class="lb" data-page="9.343" data-line="9" id="l9.343.9"></span>Αἱ δὲ κατὰ ψυχρότητα πάντως μὲν δήπου
<span class="lb" data-page="9.343" data-line="10" id="l9.343.10"></span>τοὺς ἐναντίους ἀποτελοῦσι, τοὺς μικροὺς καὶ βραδεῖς καὶ
<span class="lb" data-page="9.343" data-line="11" id="l9.343.11"></span>ἀραιοὺς, ἤτοι δ’ ἀνάλογον εἰς τὰς τρεῖς διαφορὰς ἀλλοιοῦσιν,
<span class="lb" data-page="9.343" data-line="12" id="l9.343.12"></span>ἢ τὰς μέν τινας ἐξ αὐτῶν, ἤ τινα μᾶλλον, ἢ ἧττον.
<span class="lb" data-page="9.343" data-line="13" id="l9.343.13"></span>ἑτέρας δέ τινας, ἢ ἑτέραν ἧττον, ἢ μᾶλλον. ἀλλὰ χρὴ κᾀνταῦθα
<span class="lb" data-page="9.343" data-line="14" id="l9.343.14"></span>κατὰ τὸν αὐτὸν τρόπον ἐπίστασθαι τὴν ἐλλείπουσαν,
<span class="lb" data-page="9.343" data-line="15" id="l9.343.15"></span>ἢ καὶ πλεονάζουσαν, ὡς καὶ πρόσθεν εἴρηται. πρῶτον μὲν
<span class="lb" data-page="9.343" data-line="16" id="l9.343.16"></span>γὰρ ὑπαλλάξει τὴν πυκνότητα, δεύτερον δὲ τὸ τάχος, ἑξῆς
<span class="lb" data-page="9.343" data-line="17" id="l9.343.17"></span>δὲ τὸ μέγεθος, ἀπαθοῦς γε τῆς δυνάμεως οὔσης. ὡς εἴ γε καὶ
<span class="lb" data-page="9.343" data-line="18" id="l9.343.18"></span>ἥδε τι πάθοι, γνωρισθήσεται μὲν ὑπὸ τῆς ἰδίας τε καὶ ἀχωρίστου
<span class="lb" data-page="9.343" data-line="19" id="l9.343.19"></span>ποιότητος τῶν σφυγμῶν, ἣν ἀμυδρότητα καλοῦμεν,
<span class="lb" data-page="9.343" data-line="20" id="l9.343.20"></span>ἣ εἰς μικρότητά τε καὶ βραδύτητα μᾶλλον ἤπερ εἰς ἀραιότητα
<span class="pb" data-page="9.344" id="p9.344"></span>
<span class="lb" data-page="9.344" data-line="1" id="l9.344.1"></span>τὴν ἀλλοίωσιν ἐργάζεται τῶν σφυγμῶν. ὡς ὅταν γε ἐπὶ
<span class="lb" data-page="9.344" data-line="2" id="l9.344.2"></span>πλεῖστον ἡ δύναμις κάμνῃ, κᾂν ψύξις συνῇ, μικροὶ μὲν ἐσχάτως
<span class="lb" data-page="9.344" data-line="3" id="l9.344.3"></span>οἱ σφυγμοὶ γίνονται, βραδεῖς δ’ οὐκ ἐσχάτως, ἀλλ’ ἔστιν
<span class="lb" data-page="9.344" data-line="4" id="l9.344.4"></span>ὅτε τοῖς κατὰ φύσιν ὅμοιοι, πυκνότητα δ’ οὐ μόνον ἀποτίθενται
<span class="lb" data-page="9.344" data-line="5" id="l9.344.5"></span>τὴν πρόσθεν, ἀλλὰ καὶ προσαυξάνουσι. ἐπειδὰν μέντοι
<span class="lb" data-page="9.344" data-line="6" id="l9.344.6"></span>τὰ τῆς δυνάμεως ἐπ’ ὀλίγον ἀῤῥωστῇ, τὰ δὲ τῆς ψύξεως
<span class="lb" data-page="9.344" data-line="7" id="l9.344.7"></span>ἐπὶ πλεῖστον κρατῇ, μακροτάτη μὲν ἡ εἰς ἀραιότητα τροπὴ
<span class="lb" data-page="9.344" data-line="8" id="l9.344.8"></span>γίνεται τῶν σφυγμῶν, βραχυτάτη δ’ ἡ εἰς μικρότητα, μέση
<span class="lb" data-page="9.344" data-line="9" id="l9.344.9"></span>δ’ ἀμφοῖν ἡ εἰς βραδύτητα. τὴν αὐτὴν δὲ δηλονότι καὶ αἱ
<span class="lb" data-page="9.344" data-line="10" id="l9.344.10"></span>ἀρτηρίαι πᾶσαι κινηθήσονται κίνησιν, ἂν τῇ κράσει φύσιν
<span class="lb" data-page="9.344" data-line="11" id="l9.344.11"></span>ἔχωσιν· <span class="milestone ed2page" data-n="8.282" data-unit="ed2page" id="ed2page.8.282"></span>ἂν δὲ τῆς καρδίας ψυχροτέρας γεγενημένης
<span class="lb" data-page="9.344" data-line="12" id="l9.344.12"></span>αὗται θερμότεραι τοῦ κατὰ φύσιν ὦσιν, ἀλλοιώσουσι τὸν τῆς
<span class="lb" data-page="9.344" data-line="13" id="l9.344.13"></span>καρδίας σφυγμὸν εἰς τοσοῦτον εἰς ὅσον ἂν ἐκστῶσι τοῦ κατὰ
<span class="lb" data-page="9.344" data-line="14" id="l9.344.14"></span>φύσιν. ὥστε ποτὲ καὶ ἀκριβῶς ὅμοιος ἔσται τῷ κατὰ φύσιν
<span class="lb" data-page="9.344" data-line="15" id="l9.344.15"></span>ὁ κατὰ τὰς ἀρτηρίας, ὅσον γε ἐπὶ μεγέθει καὶ τάχει, τοῦ
<span class="lb" data-page="9.344" data-line="16" id="l9.344.16"></span>κατὰ τὴν καρδίαν ἐλάττονός τε καὶ βραδυτέρου γιγνομένου.
<span class="lb" data-page="9.344" data-line="17" id="l9.344.17"></span>εὔδηλον δ’ ὡς αἱ τοιαῦται διαθέσεις ἄνευ πυρετῶν εἰσιν αὐτῆς
<span class="lb" data-page="9.344" data-line="18" id="l9.344.18"></span>τῆς καρδίας μόνης ψυχθείσης ὑπὸ χυμῶν ψυχρῶν τε ἅμα
<span class="lb" data-page="9.344" data-line="19" id="l9.344.19"></span>καὶ γλίσχρων καὶ παχέων. σπανίως μὲν οὖν ἐστιν ἡ τοιαύτη ﻿
<span class="pb" data-page="9.345" id="p9.345"></span>
<span class="lb" data-page="9.345" data-line="1" id="l9.345.1"></span>διάθεσις, ἀλλὰ γιγνομένη ποτὲ, καὶ μάλισθ’ ὅταν ἐν πνεύμονι
<span class="lb" data-page="9.345" data-line="2" id="l9.345.2"></span>τοιοῦτοι περιέχωνται χυμοί. συμβαίνει δ’ ὡς τὰ πολλὰ
<span class="lb" data-page="9.345" data-line="3" id="l9.345.3"></span>τοῖς ἐπὶ τῇ τοιαύτῃ διαθέσει σφυγμοῖς εὐθὺς καὶ ἀνωμάλοις
<span class="lb" data-page="9.345" data-line="4" id="l9.345.4"></span>εἶναι διὰ τὰς ἐμφράξεις, ἃς οἳ προειρημένοι χυμοὶ κατὰ τὰ
<span class="lb" data-page="9.345" data-line="5" id="l9.345.5"></span>στόματα τῶν ἐκφυομένων τῆς καρδίας ἀγγείων ποιοῦσιν. εἰ
<span class="lb" data-page="9.345" data-line="6" id="l9.345.6"></span>μέντοι συμβαίη ποτὲ καὶ τὰς ἀρτηρίας ὁμοίως τῇ καρδίᾳ
<span class="lb" data-page="9.345" data-line="7" id="l9.345.7"></span>ψυχροτέρας γενέσθαι τοῦ κατὰ φύσιν, αὐξήσουσι τὴν ἀτονίαν
<span class="lb" data-page="9.345" data-line="8" id="l9.345.8"></span>τῶν κινήσεων αὐτῆς, ἐν ταὐτῷ φυλάττουσαι γένει, ὥστε τῆς
<span class="lb" data-page="9.345" data-line="9" id="l9.345.9"></span>καρδίας βραδύτερόν τε καὶ μικρότερον καὶ ἀραιότερον τοῦ
<span class="lb" data-page="9.345" data-line="10" id="l9.345.10"></span>κατὰ φύσιν σφυζούσης αὐτὰς ἔτι δὴ καὶ μᾶλλον ἐκείνης καὶ
<span class="lb" data-page="9.345" data-line="11" id="l9.345.11"></span>βραδύτερον καὶ μικρότερον σφύζειν, εὐθὺς δὲ δήπου καὶ ἀμυδρότερον.
<span class="lb" data-page="9.345" data-line="12" id="l9.345.12"></span>συμβαίνει δέ ποτε ψυχροτέραν τε ἅμα τοῦ κατὰ
<span class="lb" data-page="9.345" data-line="13" id="l9.345.13"></span>φύσιν εἶναι τὴν καρδίαν καὶ πλήρη περιττωμάτων δακνωδῶν,
<span class="lb" data-page="9.345" data-line="14" id="l9.345.14"></span>ἐν ᾧ καιρῷ τὴν μὲν διαστολὴν μικροτέραν τε ἅμα καὶ βραδυτέραν
<span class="lb" data-page="9.345" data-line="15" id="l9.345.15"></span>γίγνεσθαι συμβαίνει, τὴν δὲ συστολὴν ὠκυτέραν. ἐφαίνετο
<span class="lb" data-page="9.345" data-line="16" id="l9.345.16"></span>δ’ ἂν καὶ μέχρι πλείονος ἔσω χωρεῖν ἡ ἀρτηρία, εἰ μέχρι
<span class="lb" data-page="9.345" data-line="17" id="l9.345.17"></span>παντὸς αἰσθητὴν εἶχε τὴν κίνησιν, νυνὶ δὲ τοῦτο μὲν ἀδιάγνωστον
<span class="lb" data-page="9.345" data-line="18" id="l9.345.18"></span>αἰσθήσει. τὸ δὲ τὸν τῆς ἐντὸς ἡσυχίας χρόνον ἐπιμηκέστερον
<span class="lb" data-page="9.345" data-line="19" id="l9.345.19"></span>τοῦ κατὰ φύσιν γίγνεσθαι πρόδηλον καὶ ἁπτομένοις
<span class="pb" data-page="9.346" id="p9.346"></span>
<span class="lb" data-page="9.346" data-line="1" id="l9.346.1"></span>ἐστί. σύνθετος δ’ ὁ χρόνος οὗτος ἅπας ἐκ τριῶν ἐδείκνυτο
<span class="lb" data-page="9.346" data-line="2" id="l9.346.2"></span>χρόνων, πρώτου μὲν τῶν ἐσχάτων τῆς συστολῆς, δευτέρου
<span class="lb" data-page="9.346" data-line="3" id="l9.346.3"></span>δὲ τῆς ἐντὸς ἠρεμίας, καὶ τρίτου τῶν πρώτων τῆς διαστολῆς.
<span class="lb" data-page="9.346" data-line="4" id="l9.346.4"></span>οὗτος μὲν ὁ χρόνος ἱκανῶς ἐκταθήσεται κατὰ τὴν
<span class="lb" data-page="9.346" data-line="5" id="l9.346.5"></span>εἰρημένην διάθεσιν, ὁ δὲ τῆς ἐκτὸς ἡσυχίας ἤτοι βραχύτερος
<span class="lb" data-page="9.346" data-line="6" id="l9.346.6"></span>ἔσται τοῦ κατὰ φύσιν ἢ παραπλήσιος. ἐπειγομένης γὰρ ἀεὶ
<span class="lb" data-page="9.346" data-line="7" id="l9.346.7"></span>τῆς τοὺς σφυγμοὺς ἐργαζομένης δυνάμεως ἀποκρίνειν τὰ περιττώματα,
<span class="lb" data-page="9.346" data-line="8" id="l9.346.8"></span>καὶ σπευδούσης ἐπὶ τὴν ἐνέργειαν ἐκείνην δι’ ἧς
<span class="lb" data-page="9.346" data-line="9" id="l9.346.9"></span>ὑπάρχει τοῦτο πράττειν αὐτῇ, τὴν πρὸ τῆς ἐνεργείας ἡσυχίαν
<span class="lb" data-page="9.346" data-line="10" id="l9.346.10"></span>ὀλιγοχρονιωτέραν γίνεσθαι συμβαίνει, καθάπερ καὶ τὴν πρὸ
<span class="lb" data-page="9.346" data-line="11" id="l9.346.11"></span>τῆς ἑτέρας ἐνεργείας, λέγω δὲ τῆς διαστολῆς, μακροτέραν, τῷ
<span class="lb" data-page="9.346" data-line="12" id="l9.346.12"></span>ψυχροτέραν οὖσαν τὴν καρδίαν ἐκλελυμένως ἐπὶ τὴν ἐνέργειαν
<span class="lb" data-page="9.346" data-line="13" id="l9.346.13"></span>ἰέναι, διὰ μίαν ἔτι μόνην χρείαν τὴν τῆς ῥιπίσεως ἀπολωλεκυῖαν
<span class="lb" data-page="9.346" data-line="14" id="l9.346.14"></span>ἤδη τὴν ἑτέραν τὴν μείζονα, τὴν τῆς ἐμψύξεως. ἡ μὲν
<span class="lb" data-page="9.346" data-line="15" id="l9.346.15"></span>γὰρ ὑπόλοιπος ἡ τρίτη κατ’ ἐκείνας μόνας τὰς διαθέσεις
<span class="lb" data-page="9.346" data-line="16" id="l9.346.16"></span>ἐπεγείρει τὴν καρδίαν εἰς τὴν ἐνέργειαν, ὅταν ἤτοι κίνησίν τινα
<span class="lb" data-page="9.346" data-line="17" id="l9.346.17"></span>κινῆται τὸ ζῶον ἀξιόλογον ἢ κένωσις πολλὴ ἐμπίπτῃ, τῶν
<span class="lb" data-page="9.346" data-line="18" id="l9.346.18"></span>ἀρτηριῶν ἐπὶ πλέον ἀνεστομωμένων μὲν εἰς τὰ ἐκτὸς, ἔν γε
<span class="pb" data-page="9.347" id="p9.347"></span>
<span class="lb" data-page="9.347" data-line="1" id="l9.347.1"></span>τοῖς βαλανείοις, καὶ εἰ δή τινες ἄλλοι καθ’ ἡντιναοῦν αἰτίαν
<span class="lb" data-page="9.347" data-line="2" id="l9.347.2"></span>ἱδρῶτες ἐκχέονται πολλοί· εἰ δὲ τἀντὸς, ἔν τε ταῖς καθάρσεσι
<span class="lb" data-page="9.347" data-line="3" id="l9.347.3"></span>καὶ τῶν παθῶν ἐν χολέραις καὶ δυσεντερίαις καὶ ἰσχυραῖς
<span class="lb" data-page="9.347" data-line="4" id="l9.347.4"></span>δήξεσι τῶν ἐντέρων. ἐπειδὰν μέντοι συμβῇ καὶ αὐτὸ
<span class="lb" data-page="9.347" data-line="5" id="l9.347.5"></span>τὸ σῶμα τῆς καρδίας ἐν ἑαυτῷ τινα δυσκρασίαν ἀνώμαλον
<span class="lb" data-page="9.347" data-line="6" id="l9.347.6"></span><span class="milestone ed1page" data-n="3.141" data-unit="ed1page" id="ed1page.3.141"></span>ἔχειν, ἀναγκαῖον ἔσται καὶ τοὺς σφυγμοὺς αὐτῆς τε
<span class="lb" data-page="9.347" data-line="7" id="l9.347.7"></span>τῆς καρδίας καὶ τῶν ἐν τῷ ζώῳ πασῶν ἀρτηριῶν εἰς ἀνωμαλίαν
<span class="lb" data-page="9.347" data-line="8" id="l9.347.8"></span>ἐκτραπῆναι πολυειδῆ. καὶ γὰρ καὶ ἡ συστηματικὴ
<span class="lb" data-page="9.347" data-line="9" id="l9.347.9"></span>καλουμένη καὶ ἡ καθ’ ἕνα σφυγμὸν ἁπάντων ἔσται τῶν
<span class="lb" data-page="9.347" data-line="10" id="l9.347.10"></span>γενῶν, εἰς μέγεθος καὶ μικρότητα καὶ τάχος καὶ βραδύτητα
<span class="lb" data-page="9.347" data-line="11" id="l9.347.11"></span>καὶ ἀμυδρότητα καὶ πυκνότητα καὶ ἀραιότητα συνεχοῦς τῆς
<span class="lb" data-page="9.347" data-line="12" id="l9.347.12"></span>μεταπτώσεως γινομένης. εἰς μέντοι σκληρότητα καὶ μαλακότητα
<span class="lb" data-page="9.347" data-line="13" id="l9.347.13"></span>μεταβολὴ συνεχὴς οὐκ ἄν ποτε γένοιτο. δέδεικται γὰρ
<span class="lb" data-page="9.347" data-line="14" id="l9.347.14"></span>ὑπὲρ τούτου πολλάκις. ἄκλονος μέντοι ποτὲ καὶ κλονώδης
<span class="lb" data-page="9.347" data-line="15" id="l9.347.15"></span>ἐν ταῖς τοιαύταις διαθέσεσι συνεχῶς ἀλλήλους διαδέχονται,
<span class="lb" data-page="9.347" data-line="16" id="l9.347.16"></span>συνελθούσης τῇ δυσκρασίᾳ τῆς καρδίας τῆς σκληρότητος,
<span class="lb" data-page="9.347" data-line="17" id="l9.347.17"></span><span class="milestone ed2page" data-n="8.283" data-unit="ed2page" id="ed2page.8.283"></span>ἢ τάσεως ἀρτηριῶν. ἐδείκνυτο γὰρ, εἴ τι μεμνήμεθα,
<span class="lb" data-page="9.347" data-line="18" id="l9.347.18"></span>κατὰ τὰς τοιαύτας διαθέσεις, ὅταν ἐπιπλέον ὁρμήσῃ διαστεῖλαι
<span class="lb" data-page="9.347" data-line="19" id="l9.347.19"></span>τὰς ἀρτηρίας ἡ καρδία, κλόνος ἐμπίπτων τῇ κινήσει.
<span class="pb" data-page="9.348" id="p9.348"></span>
<span class="lb" data-page="9.348" data-line="1" id="l9.348.1"></span>τούτου δὲ συμβαίνοντος ἕτοιμον δικρότῳ γενέσθαι τῷ
<span class="lb" data-page="9.348" data-line="2" id="l9.348.2"></span>σφυγμῷ. καὶ γίνεται δύσκολον ἐν ταύτῃ τῇ διαστάσει τὴν
<span class="lb" data-page="9.348" data-line="3" id="l9.348.3"></span>διάθεσιν ἀκριβῶς ἐξευρεῖν, ὡς ἂν τῆς εἰρημένης ἀνωμαλίας
<span class="lb" data-page="9.348" data-line="4" id="l9.348.4"></span>οὐκ ἐπὶ δυσκρασίᾳ μόνῃ καρδίας, ἀλλὰ καὶ κακώσει τῶν ὀργάνων
<span class="lb" data-page="9.348" data-line="5" id="l9.348.5"></span>καὶ πλήθει συνισταμένης. ἐπειδὴ γὰρ αἱ τοιαῦται
<span class="lb" data-page="9.348" data-line="6" id="l9.348.6"></span>τῶν ἀνωμαλιῶν ἐπ’ ἐμφράξεσι γίνονται τῶν κατὰ τὴν καρδίαν
<span class="lb" data-page="9.348" data-line="7" id="l9.348.7"></span>στομάτων, ἕπονται δὲ καὶ ταῖς ἀνωμάλοις αὐτῆς δυσκρασίαις,
<span class="lb" data-page="9.348" data-line="8" id="l9.348.8"></span>οὐκ ἔστι διαγνῶναι ῥᾳδίως τὴν διάθεσιν. ὁ μὲν οὖν
<span class="lb" data-page="9.348" data-line="9" id="l9.348.9"></span>δὶς πλήττων σφυγμὸς ἴδιόν ἐστι σύμπτωμα τῆς κατὰ τὸ
<span class="lb" data-page="9.348" data-line="10" id="l9.348.10"></span>σῶμα τοῦ σπλάγχνου δυσκρασίας, ὡς ἐν τῷ πρὸ τούτου δέδεικται
<span class="lb" data-page="9.348" data-line="11" id="l9.348.11"></span>λόγῳ, διαφέρων τοῦ δικρότου μαλακότητι. σκληρότητος
<span class="lb" data-page="9.348" data-line="12" id="l9.348.12"></span>δὲ προσγενομένης ἀπόλλυται καὶ ἡ παρὰ τοῦδε διάγνωσις,
<span class="lb" data-page="9.348" data-line="13" id="l9.348.13"></span>εἰς γὰρ τὸν δίκροτον μεταπίπτει κοινὸν ὄντα πλειόνων
<span class="lb" data-page="9.348" data-line="14" id="l9.348.14"></span>διαθέσεων. ὁ μέντοι κλονώδης δίκροτος ἐδείκνυτο τὴν γένεσιν
<span class="lb" data-page="9.348" data-line="15" id="l9.348.15"></span>ἴσχων, ἐπειδὰν ὁ κλονώδης ἁπλῶς σφυγμὸς βραχὺς τῷ
<span class="lb" data-page="9.348" data-line="16" id="l9.348.16"></span>μήκει γενήσεται, ὁ δὲ ἄκλονος δίκροτος ὁμοίως μὲν τῷ κλονώδει
<span class="lb" data-page="9.348" data-line="17" id="l9.348.17"></span>σκληρὸς ὢν, ἀλλὰ διὰ τὴν αὐτοῦ βραδύτητα καὶ τὸ
<span class="lb" data-page="9.348" data-line="18" id="l9.348.18"></span>βάρος τῶν ἐπικειμένων σωμάτων ἀποτελούμενος τοιοῦτος.
<span class="lb" data-page="9.348" data-line="19" id="l9.348.19"></span>ὥσθ’ ἑκάτερος μὲν αὐτῶν ἀκολουθήσει πλείοσιν αἰτίοις, διοίσουσι
<span class="pb" data-page="9.349" id="p9.349"></span>
<span class="lb" data-page="9.349" data-line="1" id="l9.349.1"></span>δ’ ἀλλήλων τῷ πλήθει τῶν ἐργαζομένων αὐτοὺς δυνάμεων
<span class="lb" data-page="9.349" data-line="2" id="l9.349.2"></span>καὶ προφάσεων. παμπόλλοις μὲν γὰρ ὁ κλονώδης δίκροτος,
<span class="lb" data-page="9.349" data-line="3" id="l9.349.3"></span>ἐλάττοσι δὲ ὁ ἄκλονος ἕπεται. χρὴ δ’ ἀναμνησθῆναι
<span class="lb" data-page="9.349" data-line="4" id="l9.349.4"></span>πρῶτον μὲν ὅσοις αἰτίοις ὁ κλονώδης ἁπλῶς ἀκολουθεῖ· πᾶσαι
<span class="lb" data-page="9.349" data-line="5" id="l9.349.5"></span>γὰρ εἴρηνται πρόσθεν· ἑξῆς δὲ τὴν οἷον συνεκτικὴν αἰτίαν
<span class="lb" data-page="9.349" data-line="6" id="l9.349.6"></span>αὐτοῦ. γίγνεται γὰρ ἐπειδὰν ἐπιπλέον ἀναγκάζηται διαστέλλεσθαι
<span class="lb" data-page="9.349" data-line="7" id="l9.349.7"></span>σκληρὸν, ἢ τεταμένον ἀρτηρίας σῶμα. τρίτον ἐπὶ
<span class="lb" data-page="9.349" data-line="8" id="l9.349.8"></span>τούτοις, ὅτι προσελθούσης τῷδε δυνάμεως ἀῤῥωστίας, ἢ φυσικῆς
<span class="lb" data-page="9.349" data-line="9" id="l9.349.9"></span>διαπλάσεως, ὁ κλονώδης δίκροτος ἐδείκνυτο γίγνεσθαι.
<span class="lb" data-page="9.349" data-line="10" id="l9.349.10"></span>καὶ πρὸς τούτοις ὁ δίκροτος ἄκλονος ἐγένετο διὰ σκληρότητα
<span class="lb" data-page="9.349" data-line="11" id="l9.349.11"></span>μὲν ἀρτηρίας, βραδύτητα δὲ τοῦ σφυγμοῦ, βάρος δὲ τῶν ἐπικειμένων
<span class="lb" data-page="9.349" data-line="12" id="l9.349.12"></span>ἄνωθεν ἑκατέρωθεν τῆς αἰσθητῆς κινήσεως. ἐν γὰρ
<span class="lb" data-page="9.349" data-line="13" id="l9.349.13"></span>ταῖς τοιαύταις καταστάσεσιν, ὅταν ὑπὸ τῶν ἑκατέρωθεν μερῶν
<span class="lb" data-page="9.349" data-line="14" id="l9.349.14"></span>ἀντισπασθῇ τὸ μέσον ἀναφερόμενον ἔτι, κᾄπειτ’ αὖθις
<span class="lb" data-page="9.349" data-line="15" id="l9.349.15"></span>αὐτοῖς συνέρχηται, δίκροτος ὁ σφυγμὸς γίγνεται. αὗται μὲν
<span class="lb" data-page="9.349" data-line="16" id="l9.349.16"></span>οὖν αὐτῶν εἰσιν οἷον συνεκτικαί τινες αἰτίαι, προηγούμεναι
<span class="lb" data-page="9.349" data-line="17" id="l9.349.17"></span>δ’ ἑκάστου πολλαί. καὶ χρὴ κᾀκείνας προχείρους ἔχειν τῇ
<span class="lb" data-page="9.349" data-line="18" id="l9.349.18"></span>μνήμῃ τὸν μέλλοντά τι τῶν προηγησαμένων ἐξευρήσειν. ὁ μὲν ﻿
<span class="pb" data-page="9.350" id="p9.350"></span>
<span class="lb" data-page="9.350" data-line="1" id="l9.350.1"></span>οὖν δὶς παίων σφυγμὸς ἀνωμάλοις τε ἕπεται δυσκρασίαις αὐτοῦ
<span class="lb" data-page="9.350" data-line="2" id="l9.350.2"></span>τοῦ σώματος τῆς καρδίας, ἠσκημένης δ’ ἀκριβῶς ἁφῆς
<span class="lb" data-page="9.350" data-line="3" id="l9.350.3"></span>δεῖται διαγινώσκειν τὴν συστολὴν, ὡς εἴ τις κᾀνάσκητός ἐστι
<span class="lb" data-page="9.350" data-line="4" id="l9.350.4"></span>τῆς τοιαύτης διαγνώσεως, οὐδὲν ὁ τοιοῦτος σφυγμὸς αὐτῷ
<span class="lb" data-page="9.350" data-line="5" id="l9.350.5"></span>διαφέρειν δόξει τοῦ κατὰ τὴν ἄνοδον ἱσταμένου τε καὶ ἡσυχάζοντος
<span class="lb" data-page="9.350" data-line="6" id="l9.350.6"></span>ὀλίγον. διαγνωσθήσεται δὲ βραχύ τι μετασχὼν εὐτονίας.
<span class="lb" data-page="9.350" data-line="7" id="l9.350.7"></span>ὡς ὅ γε παντάπασιν ἄτονος ἀδιάγνωστον ἔχει τὴν
<span class="lb" data-page="9.350" data-line="8" id="l9.350.8"></span>συστολήν. ὑπάρχει δ’ ὡς τὰ πολλὰ τόνος ἅπασι τοῖς δὶς
<span class="lb" data-page="9.350" data-line="9" id="l9.350.9"></span>παίουσι σφυγμοῖς. οὐ γὰρ ἂν ἐπὶ τοσοῦτον ὕψος ἀνῄεσαν,
<span class="lb" data-page="9.350" data-line="10" id="l9.350.10"></span>εἰ μὴ μετεῖχον εὐτονίας τινὸς, ἢ πολὺ μαλακωτέρους ἀναγκαῖον
<span class="lb" data-page="9.350" data-line="11" id="l9.350.11"></span>αὐτοὺς γενέσθαι τοῦ κατὰ φύσιν, ἵν’ ἀμυδροί τε ἅμα
<span class="lb" data-page="9.350" data-line="12" id="l9.350.12"></span>καὶ μικροὶ φαίνωνται. γίγνονται μὲν καὶ οὗτοι κατὰ τὰς ληθαργώδεις
<span class="lb" data-page="9.350" data-line="13" id="l9.350.13"></span>διαθέσεις, ἀλλ’ οὐκ ἔστι διακρῖναι τηνικαῦτα τὸν
<span class="lb" data-page="9.350" data-line="14" id="l9.350.14"></span>ἡσυχάζοντα βραχὺ τοῦ δὶς παίοντος, ὥστε οὐδὲ τὰς διαθέσεις
<span class="lb" data-page="9.350" data-line="15" id="l9.350.15"></span>οἷόν τε διακρῖναι κατὰ γε τοῦτο. δι’ ἄλλου μέντοι γνωρίσματος
<span class="lb" data-page="9.350" data-line="16" id="l9.350.16"></span>ἐγχωρεῖ. ἴδιον δ’ ἐστὶ τοῦτο τὸ γνώρισμα τοῦ κεκρᾶσθαι
<span class="lb" data-page="9.350" data-line="17" id="l9.350.17"></span>κακῶς τὸ τῆς καρδίας σῶμα. καὶ οὐδέν γε χεῖρόν ἐστιν
<span class="lb" data-page="9.350" data-line="18" id="l9.350.18"></span>ὡς πυρετόν τινα καὶ σφυγμὸν ἑκτικὸν, οὕτω καὶ ἀνωμαλίαν
<span class="pb" data-page="9.351" id="p9.351"></span>
<span class="lb" data-page="9.351" data-line="1" id="l9.351.1"></span>ἡμᾶς ὀνομάζειν ἑκτικὴν, ἕνεκα συντόμου διδασκαλίας. ὅστις
<span class="lb" data-page="9.351" data-line="2" id="l9.351.2"></span>δ’ οὐ χαίρει τῷ ὀνόματι, μόνιμον αὐτὴν καλείτω. μόνιμος δ’
<span class="lb" data-page="9.351" data-line="3" id="l9.351.3"></span>ἐστὶν, ὅταν ἑξῆς ἴση διαφυλάττηται. ἂν δὲ δὴ καὶ τἄλλα
<span class="lb" data-page="9.351" data-line="4" id="l9.351.4"></span>σύμπαντα <span class="milestone ed2page" data-n="8.284" data-unit="ed2page" id="ed2page.8.284"></span>γνωρίσματα τὸν πυρετὸν ἑκτικὸν εἶναι σημαίνει,
<span class="lb" data-page="9.351" data-line="5" id="l9.351.5"></span>πολὺ μᾶλλον, οἶμαι, βεβαίως διαγνώσῃ κατὰ τὸ τοῦ
<span class="lb" data-page="9.351" data-line="6" id="l9.351.6"></span>σπλάγχνου σῶμα τὴν ἀνώμαλον εἶναι δυσκρασίαν. εἴρηται δ’
<span class="lb" data-page="9.351" data-line="7" id="l9.351.7"></span>ὑπὲρ αὐτῶν ἐν ταῖς διαφοραῖς τῶν πυρετῶν. ἐπιβλέπειν δὲ
<span class="lb" data-page="9.351" data-line="8" id="l9.351.8"></span>δήπου σε χρὴ καὶ τἄλλα σύμπαντα, τά τε παρόντα καὶ τὰ
<span class="lb" data-page="9.351" data-line="9" id="l9.351.9"></span>προηγησάμενα καὶ τὰ προκατάρξαντα. περιπνευμονίας μὲν
<span class="lb" data-page="9.351" data-line="10" id="l9.351.10"></span>γὰρ, ἢ ἐμπυήματος, ἢ πλευρίτιδος, ἢ φθόης, ἤ τινος ὅλως
<span class="lb" data-page="9.351" data-line="11" id="l9.351.11"></span>ἀποστήματος αὐτόθι γεγονότος, ἢ ἄσθματος, ἢ καταῤῥοικοῦ
<span class="lb" data-page="9.351" data-line="12" id="l9.351.12"></span>νοσήματος, ἢ αἵματος πτύσεως, ἢ πνευμονώδους τινὸς, ἢ
<span class="lb" data-page="9.351" data-line="13" id="l9.351.13"></span>συλλήβδην εἰπεῖν, ἐφ’ οὗ πλῆθος, ἢ πάχος, ἢ γλισχρότης χυμῶν
<span class="lb" data-page="9.351" data-line="14" id="l9.351.14"></span>ἐν τῷ πνεύμονι περιέχεται, προσέχειν ἀκριβῶς χρὴ, μή
<span class="lb" data-page="9.351" data-line="15" id="l9.351.15"></span>τι δι’ ἔμφραξιν ἀρτηριῶν ὁ σφυγμὸς ἀνώμαλος γίνεται· μηδενὸς
<span class="lb" data-page="9.351" data-line="16" id="l9.351.16"></span>δὲ τούτων παρόντος τὰ κατὰ τὸ σπλάγχνον αὐτὸ διασκέπτεσθαι,
<span class="lb" data-page="9.351" data-line="17" id="l9.351.17"></span>καὶ πολὺ δὲ μᾶλλον, ὅταν ὁ πρόσθεν βίος ὃν ὁ
<span class="lb" data-page="9.351" data-line="18" id="l9.351.18"></span>κάμνων ἐβίου, μήτε παχεῖς ἠθροῖσθαι κατὰ τὸ σῶμα μήτε
<span class="lb" data-page="9.351" data-line="19" id="l9.351.19"></span>γλίσχρους ἐμφαίνῃ χυμοὺς, ὑφ’ ὧν ἤτοι περιχυθέντων ἔξωθεν
<span class="pb" data-page="9.352" id="p9.352"></span>
<span class="lb" data-page="9.352" data-line="1" id="l9.352.1"></span>ἢ φραξάντων τὰ στόματα τῶν ἀρτηριῶν ἡ ἀνωμαλία συνίσταται.
<span class="lb" data-page="9.352" data-line="2" id="l9.352.2"></span>δέδεικται γὰρ ὡς ἤτοι τούτων τινὸς, ἢ φλεγμονῆς,
<span class="lb" data-page="9.352" data-line="3" id="l9.352.3"></span>ἢ ἁπλῶς ὄγκου παρὰ φύσιν αὐτόθι συνιστάντος, ἢ πλήθους
<span class="lb" data-page="9.352" data-line="4" id="l9.352.4"></span>βαρύνοντος τὴν δύναμιν, ἀνωμαλίαι συμπίπτουσι τοῖς σφυγμοῖς.
<span class="lb" data-page="9.352" data-line="5" id="l9.352.5"></span>ἐὰν τοίνυν μήτε δι’ ὧν τὰ τοιαῦτα πάθη γνωρίζεται
<span class="lb" data-page="9.352" data-line="6" id="l9.352.6"></span>παρῇ, μηδὲ ἑκτική τε καὶ μόνιμος ἀνωμαλία διαμένῃ, δυσκρασίαν
<span class="lb" data-page="9.352" data-line="7" id="l9.352.7"></span>ἡγητέον ἀνώμαλον ἐν τῷ σώματι τῆς καρδίας εἶναι.
<span class="lb" data-page="9.352" data-line="8" id="l9.352.8"></span>οὔσης δὲ καὶ αὐτῆς ταύτης διττῆς, ἑτέρας μὲν ἐν τοῖς ὑγροῖς
<span class="lb" data-page="9.352" data-line="9" id="l9.352.9"></span>οἰκείοις αὐτῆς, ἑτέρας δὲ ἐν τοῖς στερεοῖς, ἡ μὲν ἐκ τῶν
<span class="lb" data-page="9.352" data-line="10" id="l9.352.10"></span>ὑγρῶν ὁρμωμένη μετὰ παλμοῦ γίνεται τῆς ὅλης καρδίας, ἡ δὲ
<span class="lb" data-page="9.352" data-line="11" id="l9.352.11"></span>ἐκ τῶν στερεῶν ἄνευ παλμοῦ. ὅστις δ’ ἐπιστημονικῶς ἐκμαθεῖν
<span class="lb" data-page="9.352" data-line="12" id="l9.352.12"></span>βούλεται τὰ νῦν λεγόμενα, τὸν περὶ τῶν ἑκτικῶν πυρετῶν
<span class="lb" data-page="9.352" data-line="13" id="l9.352.13"></span>ἀναλεξάσθω λόγον ἀκριβῶς ἔκ τε τῆς περὶ τῶν πυρετῶν
<span class="lb" data-page="9.352" data-line="14" id="l9.352.14"></span>πραγματείας κᾀκ τοῦ περὶ τοῦ μαρασμοῦ γράμματος. ἡ μὲν
<span class="lb" data-page="9.352" data-line="15" id="l9.352.15"></span>δὴ τῆς καρδίας ἀνώμαλος δυσκρασία διαγινώσκεταί τε καὶ
<span class="lb" data-page="9.352" data-line="16" id="l9.352.16"></span>χωρίζεται τῶν παρακειμένων διαθέσεων ἐξ ὧν εἴρηκα σημείων·
<span class="lb" data-page="9.352" data-line="17" id="l9.352.17"></span>ἡ δ’ ἄλλη πᾶσα δυσκρασία κατὰ τὸ σπλάγχνον,
<span class="lb" data-page="9.352" data-line="18" id="l9.352.18"></span>ὅταν ἑτέρως μὲν ἔχῃ τὸ σῶμα αὐτὸ κράσεως, ἑτέρως δὲ τὸ
<span class="lb" data-page="9.352" data-line="19" id="l9.352.19"></span>κατὰ τὰς κοιλίας αὐτῆς αἷμα καὶ πνεῦμα τοὺς ἀνωμάλους
<span class="pb" data-page="9.353" id="p9.353"></span>
<span class="lb" data-page="9.353" data-line="1" id="l9.353.1"></span>σφυγμοὺς οὐδέποτε ἐργάζεται, ἀλλ’, ὡς εἴρηται πρόσθεν, ἐκ
<span class="lb" data-page="9.353" data-line="2" id="l9.353.2"></span>τῆς τῶν διαθέσεων ἐπιμιξίαν εἰς μέσην τινὰ κατάστασιν οἱ
<span class="lb" data-page="9.353" data-line="3" id="l9.353.3"></span>σφυγμοὶ παραγίνονται. εἰσὶ δ’ αἱ μίξεις τῶν διαθέσεων ἔστιν
<span class="lb" data-page="9.353" data-line="4" id="l9.353.4"></span>ὅτε μὲν ἀκριβῶς ἀλλήλαις ἐναντίαι, ἔστιν ὅτε δ’ οὐκ ἀκριβῶς.
<span class="lb" data-page="9.353" data-line="5" id="l9.353.5"></span>λέγω δ’ ἀκριβῶς μὲν ἐναντίας ἀλλήλαις διαθέσεις κατὰ τὴν
<span class="lb" data-page="9.353" data-line="6" id="l9.353.6"></span>κρᾶσιν, ὅταν ὅσῳ θερμοτέρα τοῦ κατὰ φύσιν ἡ ἑτέρα τοσούτῳ
<span class="lb" data-page="9.353" data-line="7" id="l9.353.7"></span>συμβῇ τὴν ἑτέραν εἶναι ψυχροτέραν· οὐκ ἀκριβῶς δὲ,
<span class="lb" data-page="9.353" data-line="8" id="l9.353.8"></span>ὅταν ἡ ἑτέρα τῆς ἑτέρας ἐξίστηται πλέον. ἐγχωρεῖ δέ ποτε
<span class="lb" data-page="9.353" data-line="9" id="l9.353.9"></span>ὁμογενῶν οὐσῶν ἀμφοτέρων ἐν τῷ ποσῷ γίγνεσθαι τὴν διαφορὰν,
<span class="lb" data-page="9.353" data-line="10" id="l9.353.10"></span>ἤτοι τῆς καρδίας <span class="milestone ed1page" data-n="3.142" data-unit="ed1page" id="ed1page.3.142"></span>αὐτῆς ἐπιπλέον οὔσης θερμοτέρας
<span class="lb" data-page="9.353" data-line="11" id="l9.353.11"></span>τῶν κατὰ τὰς κοιλίας ὑλῶν, ἢ τούτων μὲν ἐπιπλέον
<span class="lb" data-page="9.353" data-line="12" id="l9.353.12"></span>ἐξεστηκυιῶν τοῦ κατὰ φύσιν, ἔλαττον δὲ τῆς καρδίας.
<span class="lb" data-page="9.353" data-line="13" id="l9.353.13"></span>οὕτω δὲ καὶ ψυχρότερον ἤτοι τὸ σῶμα τῆς καρδίας, ἢ
<span class="lb" data-page="9.353" data-line="14" id="l9.353.14"></span>τὰς ὕλας ἐγχωρεῖ γενέσθαι. διάγνωσις δὲ τῶν εἰρημένων ἐπιπλοκῶν
<span class="lb" data-page="9.353" data-line="15" id="l9.353.15"></span>οὐχ ὁμοίως ἁπασῶν ἐναργὴς, ἀλλ’ ἐνίοτε καὶ τὰς
<span class="lb" data-page="9.353" data-line="16" id="l9.353.16"></span>οὐκ ἐναργεῖς ἐξ ἄλλων ἐστὶ ποιήσασθαι συλλογιστικῶς. ἡ μὲν
<span class="lb" data-page="9.353" data-line="17" id="l9.353.17"></span>οὖν πρώτη ῥηθεῖσα μίξις, ἐν ᾗ τὸ μὲν σῶμα τῆς καρδίας θερμότερόν
<span class="lb" data-page="9.353" data-line="18" id="l9.353.18"></span>ἐστι τοῦ κατὰ φύσιν, αἱ δ’ ὗλαι ψυχρότεραι, τρεῖς
<span class="lb" data-page="9.353" data-line="19" id="l9.353.19"></span>ἔχει τὰς διαφοράς. ἤτοι γὰρ τοσούτῳ θερμότερόν ἐστιν ὅσῳ
<span class="pb" data-page="9.354" id="p9.354"></span>
<span class="lb" data-page="9.354" data-line="1" id="l9.354.1"></span>περ ἐκεῖναι ψυχρότεραι, ἢ πλέονι τοῦτο θερμότερον ἤπερ
<span class="lb" data-page="9.354" data-line="2" id="l9.354.2"></span>ἐκεῖναι ψυχρότεραι, ἢ ἔλαττον θερμότερον ἤπερ ἐκεῖναι ψυχρότεραι.
<span class="lb" data-page="9.354" data-line="3" id="l9.354.3"></span>κατὰ μὲν οὖν τὴν πρώτην διαφορὰν ὁ σφυγμὸς
<span class="lb" data-page="9.354" data-line="4" id="l9.354.4"></span>ὅμοιος ἀκριβῶς φαίνεται τοῦ κατὰ φύσιν, ἔν τε μεγέθει καὶ
<span class="lb" data-page="9.354" data-line="5" id="l9.354.5"></span>τάχει καὶ πυκνότητι. παραλλάττει δὲ τοσοῦτον εἰς ἀτονίαν
<span class="lb" data-page="9.354" data-line="6" id="l9.354.6"></span>ὅσον ἐξέστη τὸ σπλάγχνον ἐκ τῆς κατὰ φύσιν εὐκρασίας. ἐμοὶ
<span class="lb" data-page="9.354" data-line="7" id="l9.354.7"></span>δ’ ἐφάνη πολλάκις ἐν ταῖς τοιαύταις διαθέσεσι καὶ τῷ τάχει
<span class="lb" data-page="9.354" data-line="8" id="l9.354.8"></span>προσεληλυθέναι τι σαφὲς, οὐ μὴν <span class="milestone ed2page" data-n="8.285" data-unit="ed2page" id="ed2page.8.285"></span>ἀεί γε φαίνεται τοῦτ’
<span class="lb" data-page="9.354" data-line="9" id="l9.354.9"></span>ἐναργῶς, καί μοι δοκεῖ κᾀκ τούτου τις ἂν ἑτέρου μείζονος
<span class="lb" data-page="9.354" data-line="10" id="l9.354.10"></span>εὐπορῆσαι γνωρίσματος. εἰς ὅσον γὰρ ἐξέστηκε τὸ σῶμα τῆς
<span class="lb" data-page="9.354" data-line="11" id="l9.354.11"></span>καρδίας αὐτὸ τῆς κατὰ φύσιν εὐκρασίας, ἐκ τοῦ τάχους
<span class="lb" data-page="9.354" data-line="12" id="l9.354.12"></span>ἔνεστι τεκμήρασθαι. πρὸς γὰρ τὴν κίνησιν ἑτοιμότερόν ἐστιν
<span class="lb" data-page="9.354" data-line="13" id="l9.354.13"></span>ἀεὶ τὸ θερμότερον σῶμα τῶν ἄλλων ἴσων ὑπαρχόντων. ἐπειδὰν
<span class="lb" data-page="9.354" data-line="14" id="l9.354.14"></span>μὲν οὖν αὐτὸ τῆς καρδίας τὸ σῶμα κατὰ φύσιν ἔχον
<span class="lb" data-page="9.354" data-line="15" id="l9.354.15"></span>ἤτοι πρὸς τῶν ἐν ταῖς κοιλίαις ὑλῶν, ἢ καὶ τῇ τοῦ πνεύμονος
<span class="lb" data-page="9.354" data-line="16" id="l9.354.16"></span>ὁμιλίᾳ φλεγμαίνοντος, ἢ καὶ ἔκ τινος ἄλλου τῶν πλησιαζόντων
<span class="lb" data-page="9.354" data-line="17" id="l9.354.17"></span>μορίων θερμαινόμενον, ἀναψύξεως ἕνεκεν εἰς μέγεθος καὶ
<span class="lb" data-page="9.354" data-line="18" id="l9.354.18"></span>τάχος καὶ πυκνότητα τοὺς σφυγμοὺς ἀλλοιώσῃ, τηνικαῦτα
<span class="lb" data-page="9.354" data-line="19" id="l9.354.19"></span>πρώτη μὲν ἡ εἰς τὸ μέγεθος ἐκτροπὴ, δευτέρα δ’ ἡ εἰς τὸ ﻿
<span class="pb" data-page="9.355" id="p9.355"></span>
<span class="lb" data-page="9.355" data-line="1" id="l9.355.1"></span>τάχος, ἐφεξῆς δὲ ἡ εἰς πυκνότητα γίνεται· ἐπειδὰν δὲ θερμότερον
<span class="lb" data-page="9.355" data-line="2" id="l9.355.2"></span>γένηται τῶν ψαυόντων αὐτοῦ κατὰ φύσιν ἐχόντων, εἰς
<span class="lb" data-page="9.355" data-line="3" id="l9.355.3"></span>τὸ τάχος μὲν πρῶτον ἡ κίνησις ἐπιδίδωσιν, εἰς μέγεθος δὲ
<span class="lb" data-page="9.355" data-line="4" id="l9.355.4"></span>δεύτερον. ὥσθ’ ὅταν εὕρωμεν εἰς τὸ τάχος μὲν ἐναργῶς ἐπιδεδωκότα
<span class="lb" data-page="9.355" data-line="5" id="l9.355.5"></span>τὸν σφυγμὸν, εἰς μέγεθος δὲ καὶ πυκνότητα μηδεμίαν
<span class="lb" data-page="9.355" data-line="6" id="l9.355.6"></span>ἀλλοίωσιν ἐσχηκότα, πολλὴν ἐν τῷ τοιούτῳ σώματι λογιούμεθα
<span class="lb" data-page="9.355" data-line="7" id="l9.355.7"></span>τήν τ’ εἰς θερμότητα τῇ καρδίᾳ γεγονέναι μεταβολὴν
<span class="lb" data-page="9.355" data-line="8" id="l9.355.8"></span>καὶ τὴν εἰς ψυχρότητα τῶν ψαυόντων αὐτῆς. εὐθὺς δὲ
<span class="lb" data-page="9.355" data-line="9" id="l9.355.9"></span>δή που καὶ ἡ ἀμυδρότης τῶν σφυγμῶν ἐναργὴς καὶ ἀξιόλογος
<span class="lb" data-page="9.355" data-line="10" id="l9.355.10"></span>ἐν τοῖς τοιούτοις φαίνεται σώμασι. εἰ δὲ μὴ τὸ τάχος
<span class="lb" data-page="9.355" data-line="11" id="l9.355.11"></span>ἐναργὲς εἴη μήθ’ ἡ ἀμυδρότης, ὀλίγην ἔλπιζε προσγεγενῆσθαι
<span class="lb" data-page="9.355" data-line="12" id="l9.355.12"></span>τῷ σώματι τοῦ σπλάγχνου θερμασίαν. οἱ τοιοῦτοι πυρετοὶ
<span class="lb" data-page="9.355" data-line="13" id="l9.355.13"></span>τοὺς πολλοὺς τῶν ἰατρῶν ἐξαπατῶσιν, ἅτε καὶ τῶν καμνόντων
<span class="lb" data-page="9.355" data-line="14" id="l9.355.14"></span>αὐτῶν ἀπυρέτους εἶναι λεγόντων· οὐ γὰρ αἰσθάνονται
<span class="lb" data-page="9.355" data-line="15" id="l9.355.15"></span>τοῦ πυρετοῦ διά τε τὴν μικρότητα καὶ τὴν τοῦ σπλάγχνου
<span class="lb" data-page="9.355" data-line="16" id="l9.355.16"></span>θερμασίαν, καὶ ὅτι τοῦ σπλάγχνου τὸ σῶμα κατείληφεν. εἴρηται
<span class="lb" data-page="9.355" data-line="17" id="l9.355.17"></span>γὰρ ὑπὲρ τούτου πολλάκις. ὅλως μὲν οὖν οὐδὲ γίγνεται
<span class="lb" data-page="9.355" data-line="18" id="l9.355.18"></span>μέγας πυρετὸς οὐδεὶς τῶν ἑκτικῶν· ἔτι δὲ καὶ μᾶλλον, ὅταν
<span class="lb" data-page="9.355" data-line="19" id="l9.355.19"></span>ὀλίγη τις εἴη κατὰ τὸ σπλάγχνον ἡ θερμότης. ὅσον οὖν ἀπὸ
<span class="pb" data-page="9.356" id="p9.356"></span>
<span class="lb" data-page="9.356" data-line="1" id="l9.356.1"></span>τῆς καρδίας ἐπιῤῥεῖ τῷ παντὶ σώματι θερμασίας, τοῦτο μόνον
<span class="lb" data-page="9.356" data-line="2" id="l9.356.2"></span>αἴσθησιν αὐτῆς ἀνωμαλίας ἀσώδους φέρει, δι’ ἣν καὶ λουτρῶν
<span class="lb" data-page="9.356" data-line="3" id="l9.356.3"></span>ἐπιθυμοῦσιν, ὥσπερ καὶ οἱ ἄλλοι ἀσώδεις τε καὶ ἀνώμαλοι,
<span class="lb" data-page="9.356" data-line="4" id="l9.356.4"></span>διὰ κόπον, ἢ ἔγκαυσιν, ἢ ἀλουσίαν, ἢ ἀγυμνασίαν. καὶ
<span class="lb" data-page="9.356" data-line="5" id="l9.356.5"></span>χαίρουσί γε οἱ πλεῖστοι τῷ λουτρῷ καὶ βελτίους γίγνεσθαί
<span class="lb" data-page="9.356" data-line="6" id="l9.356.6"></span>φασιν. ἅτε γὰρ ἀποθέμενοι μὲν ἀπὸ παντὸς τοῦ σώματος τὴν
<span class="lb" data-page="9.356" data-line="7" id="l9.356.7"></span>ἀνωμαλίαν, οὐδὲν δὲ ἀξιόλογον εἴς τε τὸ παραυτίκα βλαπτόμενοι,
<span class="lb" data-page="9.356" data-line="8" id="l9.356.8"></span>χάριν τοῦ λουτροῦ γινώσκουσιν. ἴσως δὲ οὐδὲ βλάπτονταί
<span class="lb" data-page="9.356" data-line="9" id="l9.356.9"></span>τινες αὐτῶν ὅλως. ἀλλ’ οὐ τοῦ νῦν ἐνεστῶτος καιροῦ
<span class="lb" data-page="9.356" data-line="10" id="l9.356.10"></span>τὰ τοιαῦτα σκοπεῖσθαι. διοριούμεθα γὰρ ὑπὲρ ἁπάντων τούτων
<span class="lb" data-page="9.356" data-line="11" id="l9.356.11"></span>ἐν ταῖς τῶν πυρετῶν θεραπείαις, εἴτε ἰδίᾳ δόξειε γράφειν
<span class="lb" data-page="9.356" data-line="12" id="l9.356.12"></span>αὐτὰς, εἴτ’ ἐν τοῖς τῆς θεραπευτικῆς μεθόδου γράμμασιν. εἰς
<span class="lb" data-page="9.356" data-line="13" id="l9.356.13"></span>δὲ τὴν ἐνεστῶσαν ὑπόθεσιν ἡ διάγνωσις μόνη προχειριζέσθω.
<span class="lb" data-page="9.356" data-line="14" id="l9.356.14"></span>καὶ γὰρ καὶ δόξει τισὶν ἴσως ἄπορός τε καὶ ἄγνωστος ὑπάρχειν,
<span class="lb" data-page="9.356" data-line="15" id="l9.356.15"></span>ὅταν γε μήτε διαφορά τις σφυγμῶν ἐξαλλάττηται τοῦ
<span class="lb" data-page="9.356" data-line="16" id="l9.356.16"></span>κατὰ φύσιν, ὅ τε κάμνων αὐτὸς ἀναίσθητος μὲν εἶναι λέγῃ
<span class="lb" data-page="9.356" data-line="17" id="l9.356.17"></span>τοῦ πυρετοῦ, τὴν ἀνωμαλίαν δ’ ἣν ἐμέμφετο μόνην ἐκ τῶν
<span class="lb" data-page="9.356" data-line="18" id="l9.356.18"></span>βαλανείων ἐκθεραπεύηται. ἵνα δ’ ἀπορώτερον ἔτι ποιήσω τὸν
<span class="lb" data-page="9.356" data-line="19" id="l9.356.19"></span>λόγον, οὐδ’ ἐκ τῶν οὔρων ἔνεστιν ἀκριβῆ διάγνωσιν ἐν ταῖς
<span class="lb" data-page="9.356" data-line="20" id="l9.356.20"></span>τοιαύταις διαθέσεσιν ἀεὶ λαμβάνειν, ἀλλ’ ἐστὶν ἀμφίβολα καὶ
<span class="pb" data-page="9.357" id="p9.357"></span>
<span class="lb" data-page="9.357" data-line="1" id="l9.357.1"></span>ταῦτα τοῖς πλείστοις αὐτῶν, καὶ χροιᾷ καὶ συστάσει τοῖς
<span class="lb" data-page="9.357" data-line="2" id="l9.357.2"></span>κατὰ φύσιν ἐοικότα. μύριοι τοιοῦτοι κατὰ τὸν πολυχρόνιον
<span class="lb" data-page="9.357" data-line="3" id="l9.357.3"></span>λοιμὸν ὤφθησαν ἡμῖν, ἐφ’ ὧν ἦν θεάσασθαι τοὺς ἰατροὺς
<span class="lb" data-page="9.357" data-line="4" id="l9.357.4"></span>ἰδιώταις ὁμοίους, ἐνίους δὲ καὶ πολὺ χείρους ἰδιώτου συνετοῦ.
<span class="lb" data-page="9.357" data-line="5" id="l9.357.5"></span>καὶ πολλούς γ’ οὖν τῶν ἰδιωτῶν εἰ καὶ μηδὲν ἄλλο, τὴν γοῦν
<span class="lb" data-page="9.357" data-line="6" id="l9.357.6"></span>ἐκπνοὴν τῶν καμνόντων ἐστὶν ἰδεῖν ἐπισκοπουμένους, καὶ εἰ
<span class="lb" data-page="9.357" data-line="7" id="l9.357.7"></span>δυσώδης φαίνοιτο τὰ χείρω προσδοκῶντας. ἐκείνοις μὲν οὖν
<span class="lb" data-page="9.357" data-line="8" id="l9.357.8"></span>ἐκ πείρας εὕρηται κατὰ τοὺς λοιμώδεις πυρετοὺς τὸ τοιοῦτον
<span class="lb" data-page="9.357" data-line="9" id="l9.357.9"></span>γνώρισμα· σοὶ δ’ οὐκ ἐκ τῆς πείρας μόνον, ἀλλὰ κᾀκ τοῦ
<span class="lb" data-page="9.357" data-line="10" id="l9.357.10"></span>λόγου φαινέσθω. συνεπισκοποῦνται δὲ δή που καὶ τὰ κατὰ
<span class="lb" data-page="9.357" data-line="11" id="l9.357.11"></span>τὸ στόμα μόρια, καὶ εἰ βραχύ τι τῆς λοιμώδους ἐμφαίνοιτο
<span class="lb" data-page="9.357" data-line="12" id="l9.357.12"></span>χρόας <span class="milestone ed2page" data-n="8.286" data-unit="ed2page" id="ed2page.8.286"></span>αὐτοῖς, ἀποφαίνονται λοιμώττειν τοὺς οὕτως
<span class="lb" data-page="9.357" data-line="13" id="l9.357.13"></span>ἔχοντας. ἰατρῷ δέ γ’ οἶμαι μᾶλλον ἰδιώτου φαίνεσθαι καὶ
<span class="lb" data-page="9.357" data-line="14" id="l9.357.14"></span>ταῦτα, τοῖς μὲν γὰρ ἐρυσιπελατώδης, τοῖς δ’ ὁμοία τοῖς
<span class="lb" data-page="9.357" data-line="15" id="l9.357.15"></span>ἐσθιομένοις ἕρπησιν ἡ χρόα φανεῖται, διεσπαρμένη κατὰ
<span class="lb" data-page="9.357" data-line="16" id="l9.357.16"></span>πλείονα μόρια τῆς κατ’ ἀρχὰς, ὡς οἶμαι. καὶ εἰ ἐπιβάλοι
<span class="lb" data-page="9.357" data-line="17" id="l9.357.17"></span>τῷ θώρακι τὴν χεῖρα πεπειραμένος ἰατρὸς ἐν διαγνώσει
<span class="lb" data-page="9.357" data-line="18" id="l9.357.18"></span>πυρετώδους θερμασίας, οὐδὲ αὐτὸν λαθεῖν ἐάσει
<span class="lb" data-page="9.357" data-line="19" id="l9.357.19"></span>τὴν διάθεσιν. ἐπισκεπτέον δ’ οὐχ ἥκιστα καὶ τὰ οὖρα.
<span class="pb" data-page="9.358" id="p9.358"></span>
<span class="lb" data-page="9.358" data-line="1" id="l9.358.1"></span>καὶ γὰρ ἀνατεταραγμένα τισὶν αὐτῶν φαίνεται καὶ ὑδατωδέστερα
<span class="lb" data-page="9.358" data-line="2" id="l9.358.2"></span>καὶ λεπτότερα πολὺ τοῦ κατὰ φύσιν ἐνίοις. ταῦτα
<span class="lb" data-page="9.358" data-line="3" id="l9.358.3"></span>μὲν οὖν ἀναμφισβήτητα, καθάπερ καὶ ὅσα τοῖς κατὰ φύσιν
<span class="lb" data-page="9.358" data-line="4" id="l9.358.4"></span>ἐοίκασιν ἀκριβῶς, κατά τε χρόαν καὶ κατὰ πάχος, ἀναμφισβήτητα
<span class="lb" data-page="9.358" data-line="5" id="l9.358.5"></span>καὶ ταῦτα πρὸς τὴν δευτέραν ἐλπίδα, καὶ εἰ ἐναιώρημά
<span class="lb" data-page="9.358" data-line="6" id="l9.358.6"></span>γε ποιήσαιτο χρηστὸν, ἔτι καὶ μᾶλλον ἀναμφισβήτητα, τήν
<span class="lb" data-page="9.358" data-line="7" id="l9.358.7"></span>γε ὑπόστασιν ἔχοντα λευκὴν καὶ λείαν καὶ ὁμαλήν. τοῖς δ’
<span class="lb" data-page="9.358" data-line="8" id="l9.358.8"></span>ἐναιωρήμασι μάλιστα προσεκτέον τὸν νοῦν. ἔνια γὰρ αὐτῶν
<span class="lb" data-page="9.358" data-line="9" id="l9.358.9"></span>ὑποπέλιδνά πως ὄντα λανθάνει, καθάπερ ἄλλα πλατείαις
<span class="lb" data-page="9.358" data-line="10" id="l9.358.10"></span>ἀράχναις ἐοικότα, δίκην ἐρίων ἐπιβεβλημένων ἀλλήλαις. εἰ
<span class="lb" data-page="9.358" data-line="11" id="l9.358.11"></span>μὲν οὖν τι τοιοῦτον εὑρίσκοις, ἢ ὅλως μηδὲν ἐμφερόμενον
<span class="lb" data-page="9.358" data-line="12" id="l9.358.12"></span>ἐναιώρημα τοῖς οὔροις, ἐν τῇ χείρονι μερίδι ταῦτα πάντα
<span class="lb" data-page="9.358" data-line="13" id="l9.358.13"></span>τίθεσο. τῶν δ’ ἐναντίων φανέντων ὁποῖα διῆλθον ἀρτίως,
<span class="lb" data-page="9.358" data-line="14" id="l9.358.14"></span>ἀδύνατόν ἐστιν ἐν κακῇ διαθέσει τὸν ἄνθρωπον εἶναι. ἔκ τε
<span class="lb" data-page="9.358" data-line="15" id="l9.358.15"></span>οὖν τούτων διορίζεσθαι, πότερον ἀνωμαλία τίς ἐστι περὶ αὐτὸν,
<span class="lb" data-page="9.358" data-line="16" id="l9.358.16"></span>ἢ λοιμώδης εἰσβολὴ νοσήματος ὀλεθρίου πυρετὸν ἑκτικὸν
<span class="lb" data-page="9.358" data-line="17" id="l9.358.17"></span>ἔχοντος, ἐπί τε τοῖς μετὰ τὸ λουτρὸν, ἀπόσιτοί τε γάρ
<span class="lb" data-page="9.358" data-line="18" id="l9.358.18"></span>εἰσι καὶ διψῶσι πλέον ἢ προσῆκεν, ἐπιθυμοῦσί τε ψυχροῦ.
<span class="pb" data-page="9.359" id="p9.359"></span>
<span class="lb" data-page="9.359" data-line="1" id="l9.359.1"></span>προσεπιθεωρεῖν δὲ ἀκριβῶς αὐτῶν προσήκει καὶ τοὺς ὀφθαλμούς.
<span class="lb" data-page="9.359" data-line="2" id="l9.359.2"></span>ἐν γὰρ τῷ λούεσθαι μάλιστα γίνονται κατάδηλοι, θερμοὶ
<span class="lb" data-page="9.359" data-line="3" id="l9.359.3"></span>καὶ φλογώδεις ἀποτελούμενοι, ἔνιοι δ’ ἐντεῦθεν ἀρξάμενοι
<span class="lb" data-page="9.359" data-line="4" id="l9.359.4"></span>διαμένουσιν, οὓς δὴ σαφῶς γνωριοῦμεν ὅτι λοιμώττουσι.
<span class="lb" data-page="9.359" data-line="5" id="l9.359.5"></span>ἀλλὰ λοιμοῦ μὲν ὁποῖος ἡμῖν ἐγένετο καί ἐστιν ἔτι μηδέποτ’
<span class="lb" data-page="9.359" data-line="6" id="l9.359.6"></span>εἴη πειραθῆναι τοῖς ἀνθρώποις. εἰδέναι μέντοι χρὴ καὶ
<span class="lb" data-page="9.359" data-line="7" id="l9.359.7"></span>ἄλλως γινομένους ἄνευ λοιμῶν τοὺς αὐτοὺς τούτους πυρετοὺς,
<span class="lb" data-page="9.359" data-line="8" id="l9.359.8"></span>ὥσπερ καὶ γέγραπται<span class="milestone ed1page" data-n="3.143" data-unit="ed1page" id="ed1page.3.143"></span> περὶ αὐτῶν ἅπασι τοῖς
<span class="lb" data-page="9.359" data-line="9" id="l9.359.9"></span>ἀξιολόγοις ἰατροῖς, καὶ καλοῦσί γε λοιμώδεις αὐτοὺς, ὑπὲρ ὧν
<span class="lb" data-page="9.359" data-line="10" id="l9.359.10"></span>τῆς ἰδέας ἁπάσης ἐν ταῖς τῶν πυρετῶν διαφοραῖς ἐπὶ πλέον
<span class="lb" data-page="9.359" data-line="11" id="l9.359.11"></span>εἴρηται. νυνὶ μὲν γὰρ οὐχ ὡς ἄν τις κάλλιστα διαγινώσκοι
<span class="lb" data-page="9.359" data-line="12" id="l9.359.12"></span>πυρετοὺς ὁ λόγος, ἀλλ’ ὡς ἂν ἐκ σφυγμοῦ κάλλιστα. καὶ
<span class="lb" data-page="9.359" data-line="13" id="l9.359.13"></span>ἴσως καὶ πλείω τοῦ δέοντος εἴρηται περὶ τῶν ἀπὸ τοῦ σώματος
<span class="lb" data-page="9.359" data-line="14" id="l9.359.14"></span>αὐτοῦ τῆς καρδίας ἀναπτομένων πυρετῶν, αὖθις οὖν
<span class="lb" data-page="9.359" data-line="15" id="l9.359.15"></span>ἀνάγωμεν ἐπὶ τοὺς σφυγμοὺς τὸν λόγον, ὅσον ὑπόλοιπόν
<span class="lb" data-page="9.359" data-line="16" id="l9.359.16"></span>ἐστι τῶν ἑκτικῶν πυρετῶν ἐξηγούμενοι. γίνονται μὲν γὰρ, ὡς
<span class="lb" data-page="9.359" data-line="17" id="l9.359.17"></span>εἴρηται, καὶ τῶν λοιμωδῶν οὐκ ὀλίγοι καταρχὰς εὐθέως ἑκτικοὶ,
<span class="lb" data-page="9.359" data-line="18" id="l9.359.18"></span>διαφέροντες ἁπάντων τῶν ἄλλων πυρετῶν, οἳ ἐν
<span class="lb" data-page="9.359" data-line="19" id="l9.359.19"></span>ἰσχυρᾷ σηπεδόνι. γίνονται δὲ καὶ διὰ λύπην ἐνίοτε καὶ ﻿
<span class="pb" data-page="9.360" id="p9.360"></span>
<span class="lb" data-page="9.360" data-line="1" id="l9.360.1"></span>θυμὸν ἐξ ἀρχῆς ἔνιοι τῶν ἑκτικῶν, ἄλλως δ’ οὐκ εἶδον γιγνόμενον
<span class="lb" data-page="9.360" data-line="2" id="l9.360.2"></span>οὐδένα πυρετὸν ἑκτικὸν εὐθέως ἀπὸ τῆς ἀρχῆς,
<span class="lb" data-page="9.360" data-line="3" id="l9.360.3"></span>ἀλλ’ ἐπὶ προήκοντι τῷ χρόνῳ πολλοῖς τῶν ἄλλων ἐπιγίγνονται.
<span class="lb" data-page="9.360" data-line="4" id="l9.360.4"></span>καὶ διορίζει σαφῶς αὐτοὺς ἥ τε μόνιμος ἰσότης, εἰ καὶ
<span class="lb" data-page="9.360" data-line="5" id="l9.360.5"></span>τινι τῶν ἄλλων ἐπιπλέκοιντο, καθάπερ ἐδείξαμεν, ὅσα τ’ ἄλλα
<span class="lb" data-page="9.360" data-line="6" id="l9.360.6"></span>κατὰ τὴν περὶ τῆς διαφορᾶς τῶν πυρετῶν εἴρηται πραγματείαν.
<span class="lb" data-page="9.360" data-line="7" id="l9.360.7"></span>ἡ δ’ ἀπὸ τῶν σφυγμῶν διάγνωσις, ὡς ὀλίγον πρόσθεν
<span class="lb" data-page="9.360" data-line="8" id="l9.360.8"></span>εἶπον, ἐν ἀρχῇ μὲν ἔτι καὶ περὶ τὰς πρώτας ἡμέρας δύσγνωστός
<span class="lb" data-page="9.360" data-line="9" id="l9.360.9"></span>ἐστιν, ὁπόταν κοινὴν ἔχωσιν ἔτι τοῖς ἐφημέροις τὴν
<span class="lb" data-page="9.360" data-line="10" id="l9.360.10"></span>ἰδέαν, μετὰ δὲ τὴν τρίτην ἤδη σαφέστεροι γίνονται καὶ τῇ
<span class="lb" data-page="9.360" data-line="11" id="l9.360.11"></span>διὰ τῶν σφυγμῶν διαγνώσει. καὶ γὰρ θάττους οὗτοί γε σαφῶς
<span class="lb" data-page="9.360" data-line="12" id="l9.360.12"></span>ἔχουσι τοὺς σφυγμοὺς τῶν κατὰ φύσιν, εἰ καὶ τἄλλα
<span class="lb" data-page="9.360" data-line="13" id="l9.360.13"></span>μηδὲν διαφέροιεν, ἥ τε θερμασία κατὰ τὸν θώρακα καὶ σαφῶς
<span class="lb" data-page="9.360" data-line="14" id="l9.360.14"></span>ἐστι πυρετώδης αὐτοῖς, ἀμυδρότεροί τε τοσοῦτον οἱ σφυγμοὶ
<span class="lb" data-page="9.360" data-line="15" id="l9.360.15"></span>τῶν κατὰ φύσιν εἰσὶν εἰς ὅσον ἡ θερμασία παραύξηται.
<span class="lb" data-page="9.360" data-line="16" id="l9.360.16"></span>ταῦτα μὲν οὖν ἱκανὰ περὶ τῶν πυρετῶν, ὅσοις ἡ καρδία γέγονε
<span class="lb" data-page="9.360" data-line="17" id="l9.360.17"></span>θερμοτέρα τοσοῦτον τοῦ κατὰ φύσιν ὅσον αἱ κατ’ αὐτὴν
<span class="lb" data-page="9.360" data-line="18" id="l9.360.18"></span><span class="milestone ed2page" data-n="8.287" data-unit="ed2page" id="ed2page.8.287"></span>ὗλαι ψυχρότεραι. προσκείσθω δ’ ἀσφαλείας ἕνεκα ταῖς
<span class="lb" data-page="9.360" data-line="19" id="l9.360.19"></span>ὕλαις ἐκεῖνα τὰ σώματα σύμπαντα τὰ ψαύοντα τῆς καρδίας,
<span class="pb" data-page="9.361" id="p9.361"></span>
<span class="lb" data-page="9.361" data-line="1" id="l9.361.1"></span>εἴη δ’ ἂν ταῦτα τῶν μὲν σπλάγχνων ὁ πνεύμων, ὑμένων
<span class="lb" data-page="9.361" data-line="2" id="l9.361.2"></span>δὲ ὅ τε περικάρδιος ὀνομαζόμενος, ὅσον τε τῶν διαφραττόντων
<span class="lb" data-page="9.361" data-line="3" id="l9.361.3"></span>τὸν θώρακα τῆς καρδίας ἐγγύς. ὁμιλεῖ δὲ δή που τῷ
<span class="lb" data-page="9.361" data-line="4" id="l9.361.4"></span>σπλάγχνῳ τούτῳ καὶ ὁ περιεχόμενος ἀὴρ ὑπὸ τοῦ περικαρδίου
<span class="lb" data-page="9.361" data-line="5" id="l9.361.5"></span>σκεπάσματος, ὥσπερ γε καὶ ἀρτηρίαι καὶ αἱ φλέβες, ὧν
<span class="lb" data-page="9.361" data-line="6" id="l9.361.6"></span>ἐν ταῖς κοιλίαις αὐτῆς φαίνεται μέγιστα στόματα. ταυτὶ γὰρ
<span class="lb" data-page="9.361" data-line="7" id="l9.361.7"></span>ἅπαντα ταῖς ὕλαις ἀνάλογον ἀλλοιοῖ τῆς καρδίας τὸν σφυγμὸν,
<span class="lb" data-page="9.361" data-line="8" id="l9.361.8"></span>καὶ καλείσθω συντόμου διδασκαλίας ἕνεκεν ἅπαντα τὰ
<span class="lb" data-page="9.361" data-line="9" id="l9.361.9"></span>κατειλεγμένα ψαύοντα τῆς καρδίας.
</p>
          </article>

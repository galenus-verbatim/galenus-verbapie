<article xmlns="http://www.w3.org/1999/xhtml" id="urn:cts:greekLit:tlg0057.tlg062.1st1K-grc1:4.10">
<span class="pb page1" data-page="9.416" id="p9.416"></span>
<span class="milestone ed1page page1" data-n="3.152" data-unit="ed1page" id="ed1page.3.152"></span>
<span class="milestone ed2page page1" data-n="8.304" data-unit="ed2page" id="ed2page.8.304"></span>
            <p>
<span class="lb" data-page="9.416" data-line="10" id="l9.416.10"></span>Λοιπὸν οὖν ἔτι περὶ τῶν κατὰ τοὺς ὄρχεις
<span class="lb" data-page="9.416" data-line="11" id="l9.416.11"></span>μνημονεῦσαι προσήκει. ταυτὶ γὰρ τὰ μόρια καίτοι γ’ οὖν
<span class="lb" data-page="9.416" data-line="12" id="l9.416.12"></span>ἐκτὸς ὄντα βουβώνων <span class="milestone ed2page" data-n="8.305" data-unit="ed2page" id="ed2page.8.305"></span>αὐτίκα πυρετοὺς ἐπιφέρει φλεγμήναντα
<span class="lb" data-page="9.416" data-line="13" id="l9.416.13"></span>διὰ τὴν τῶν ἀγγείων γειτνίασιν. ἄνωθεν γὰρ ἀπὸ
<span class="lb" data-page="9.416" data-line="14" id="l9.416.14"></span>τῶν κατὰ τοὺς νεφροὺς χωρίων καταφέρεται φλὲψ καὶ ἀρτηρία
<span class="lb" data-page="9.416" data-line="15" id="l9.416.15"></span>διὰ τῶν τοῦ περιτοναίου τρημάτων ἐπὶ τοὺς ὄρχεις,
<span class="lb" data-page="9.416" data-line="16" id="l9.416.16"></span>ἀξιόλογα τὸ μέγεθος ἀγγεῖα. καὶ ὁ ἐλυτροειδὴς δὲ χιτὼν ἀπ’
<span class="lb" data-page="9.416" data-line="17" id="l9.416.17"></span>αὐτοῦ τοῦ περιτοναίου πέφυκεν, ὥστ’ εὐλόγως ἐπὶ τούτῳ μὲν
<span class="lb" data-page="9.416" data-line="18" id="l9.416.18"></span>φλεγμήναντι σκληρὸς ὁ σφυγμὸς γίγνεται, καὶ διὰ τοῦτο
<span class="lb" data-page="9.416" data-line="19" id="l9.416.19"></span>καὶ μικρότερος, ἐπ’ ὄρχεσι δ’ οὔθ’ ὁμοίως σκληρὸς καὶ μέγας
<span class="pb" data-page="9.417" id="p9.417"></span>
<span class="lb" data-page="9.417" data-line="1" id="l9.417.1"></span>διὰ τὸν πυρετόν. ὅσα μὲν γὰρ ἀρτηριώδη τέ ἐστι καὶ φλεβώδη
<span class="lb" data-page="9.417" data-line="2" id="l9.417.2"></span>μόρια, πυρετοὺς ἐγείρει μᾶλλον· ὅσα δὲ νευρώδη, ἢ
<span class="lb" data-page="9.417" data-line="3" id="l9.417.3"></span>οὐδόλως ἢ μικροὺς, τετάνων δ’ ἐστὶ καὶ σπασμῶν γεννητικά.
<span class="lb" data-page="9.417" data-line="4" id="l9.417.4"></span>τὰ μὲν οὖν προτεθέντα πάντα ἤδη τέλος ἔχει, τὰς
<span class="lb" data-page="9.417" data-line="5" id="l9.417.5"></span>γὰρ ἐν ἑκάστῳ μορίῳ διαθέσεις ἁπάσας ὑπελθόντες ἐδηλώσαμεν
<span class="lb" data-page="9.417" data-line="6" id="l9.417.6"></span>ὁποῖόν τινα ἑκάστη τροπὴ ἐργάζεται σφυγμόν.
</p>
          </article>

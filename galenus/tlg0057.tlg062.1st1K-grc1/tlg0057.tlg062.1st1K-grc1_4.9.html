<article xmlns="http://www.w3.org/1999/xhtml" id="urn:cts:greekLit:tlg0057.tlg062.1st1K-grc1:4.9">
<span class="pb page1" data-page="9.412" id="p9.412"></span>
<span class="milestone ed1page page1" data-n="3.151" data-unit="ed1page" id="ed1page.3.151"></span>
<span class="milestone ed2page page1" data-n="8.303" data-unit="ed2page" id="ed2page.8.303"></span>
            <p>
<span class="lb" data-page="9.412" data-line="3" id="l9.412.3"></span>Ἡ λεπτὴ μῆνιγξ ἡ διεζωκυῖα τὸν ἐγκέφαλον
<span class="lb" data-page="9.412" data-line="4" id="l9.412.4"></span>οὔ μοι δοκεῖ δύνασθαι μόνη ποτὲ παθεῖν τῶν εἰρημένων
<span class="lb" data-page="9.412" data-line="5" id="l9.412.5"></span>νοσημάτων οὐδὲν ἐγκεφάλον χωρὶς, ὥσπερ οὐδ’ ἐγκέφαλος
<span class="lb" data-page="9.412" data-line="6" id="l9.412.6"></span>ἄνευ τῆς μήνιγγος. ἀλλ’ εἴτε δυσκρασία χωρὶς ῥεύματος, εἴτε
<span class="lb" data-page="9.412" data-line="7" id="l9.412.7"></span>καὶ ῥεῦμα κατασκήψειεν εἰς ὁπότερον αὐτῶν, εὐθὺς ἀναγκαῖον
<span class="lb" data-page="9.412" data-line="8" id="l9.412.8"></span>εἶναι νομίζω μεταδίδοσθαι τοῦ πάθους εἰς τὸ λοιπόν. ἡ μέντοι
<span class="lb" data-page="9.412" data-line="9" id="l9.412.9"></span>σκληρὰ μῆνιγξ οἵα τ’ ἐστὶ καὶ μόνη πάσχειν ἐπὶ πλεῖστον
<span class="lb" data-page="9.412" data-line="10" id="l9.412.10"></span>ἀφεστῶσα τοῦ ἐγκεφάλου. καὶ εἴπερ ἡ ἐξ αὐτῆς διάθεσις
<span class="lb" data-page="9.412" data-line="11" id="l9.412.11"></span>ἀξιόλογος γενομένη τήν τε καρδίαν εἰς συμπάθειαν ἐπισπάσοιτο
<span class="lb" data-page="9.412" data-line="12" id="l9.412.12"></span>καὶ τὰς ἀρτηρίας, ἀνάλογον ταῖς κατὰ τὸν ἐγκέφαλον
<span class="lb" data-page="9.412" data-line="13" id="l9.412.13"></span>διαθέσεσιν ὁ σφυγμὸς ἀλλοιωθήσεται, τῶν μὲν θερμῶν ἐν
<span class="lb" data-page="9.412" data-line="14" id="l9.412.14"></span>αὐτῇ διαθέσεων τὴν χρείαν αὐξανουσῶν, τῶν δὲ ψυχρῶν
<span class="lb" data-page="9.412" data-line="15" id="l9.412.15"></span>ἐκλυουσῶν τε ἅμα ταύτην καὶ σκληροτέρας ἀτρέμα τὰς ἀρτηρίας
<span class="lb" data-page="9.412" data-line="16" id="l9.412.16"></span>ἐργαζομένων, καὶ μάλισθ’ ὅσαι τῆς καρδίας εἰσὶν ἀνωτέρω,
<span class="lb" data-page="9.412" data-line="17" id="l9.412.17"></span>καὶ τῶν μὲν ξηρῶν σύντονόν τε καὶ σκληρὸν ἐργαζομένων
<span class="lb" data-page="9.412" data-line="18" id="l9.412.18"></span>τὸν σφυγμὸν, τῶν δ’ ὑγρῶν μαλακὸν, οὐ μὴν εἰς
<span class="lb" data-page="9.412" data-line="19" id="l9.412.19"></span>τοσοῦτόν γε μαλακὸν καὶ σκληρὸν εἰς ὅσον ὁ ἐγκέφαλος, ἀλλ’
<span class="pb" data-page="9.413" id="p9.413"></span>
<span class="lb" data-page="9.413" data-line="1" id="l9.413.1"></span>ἐπὶ πλεῖον μὲν σκληρὸν, ἐπ’ ἔλαττον δὲ μαλακόν. ὅσα μὲν
<span class="lb" data-page="9.413" data-line="2" id="l9.413.2"></span>γὰρ φύσει σκληρὰ σώματα σκληρυνούσας ἐδέξατο διαθέσεις,
<span class="lb" data-page="9.413" data-line="3" id="l9.413.3"></span>εἰς μεγίστην ἀφικνεῖται σκληρότητα, καθάπερ γε καὶ τὰ φύσει
<span class="lb" data-page="9.413" data-line="4" id="l9.413.4"></span>μαλακὰ τὰς ὑγραινούσας τε καὶ χεούσας δεξάμενα τελείως
<span class="lb" data-page="9.413" data-line="5" id="l9.413.5"></span>ἔκλυτά τε γίνεται καὶ μαλακά. ὅσα δ’ ἤτοι σκληρὰ τὰς
<span class="lb" data-page="9.413" data-line="6" id="l9.413.6"></span>ὑγραινούσας ἐδέξατο διαθέσεις ἢ μαλακὰ τὰς σκληρυνούσας,
<span class="lb" data-page="9.413" data-line="7" id="l9.413.7"></span>οὐκέτ’ εἰς ἄκραν ἀφικνεῖται τὴν ἐναντίαν αὐτοῖς κατάστασιν.
<span class="lb" data-page="9.413" data-line="8" id="l9.413.8"></span>οὕτως οὖν οὔτ’ ἐπὶ μηνίγγων οἰδήματι γένοιτ’ ἄν ποτε ὁ
<span class="lb" data-page="9.413" data-line="9" id="l9.413.9"></span>σφυγμὸς εἰς τοσοῦτον μαλακὸς εἰς ὅσον ἐπὶ ἐγκεφάλου τε καὶ
<span class="lb" data-page="9.413" data-line="10" id="l9.413.10"></span>πνεύμονος οὔτ’ ἐπ’ ἐγκεφάλῳ τε καὶ πνεύμονι φλεγμήνασιν
<span class="lb" data-page="9.413" data-line="11" id="l9.413.11"></span>οὕτω σκληρὸς ὡς ἐπὶ μήνιγξιν, <span class="milestone ed2page" data-n="8.304" data-unit="ed2page" id="ed2page.8.304"></span>ἀλλὰ τοῖς μὲν ἐπὶ
<span class="lb" data-page="9.413" data-line="12" id="l9.413.12"></span>μήνιγξι σκληροῖς ὅμοιος ὁ ἐπὶ διαφράγματι καὶ ὑπεζωκότι,
<span class="lb" data-page="9.413" data-line="13" id="l9.413.13"></span>τοῖς δὲ ἐπὶ ἐγκεφάλῳ τε καὶ πνεύμονι μαλακὸς μὲν ὁμοίως
<span class="lb" data-page="9.413" data-line="14" id="l9.413.14"></span>οὐδεὶς, ἐγγυτέρω δὲ τῶν ἄλλων ὁ ἐφ’ ἥπατι καὶ σπληνὶ
<span class="lb" data-page="9.413" data-line="15" id="l9.413.15"></span>κατὰ τὰς οἰδηματώδεις διαθέσεις, ὡς σκιῤῥωθέντα γε καὶ
<span class="lb" data-page="9.413" data-line="16" id="l9.413.16"></span>ταῦτα τὰ σπλάγχνα σκληροὺς ἱκανῶς ἀποτελεῖ τοὺς σφυγμοὺς,
<span class="lb" data-page="9.413" data-line="17" id="l9.413.17"></span><span class="milestone ed1page" data-n="3.152" data-unit="ed1page" id="ed1page.3.152"></span>ἧττον δὲ τῶν σκίῤῥων ἐν ταῖς φλεγμοναῖς. ἐγκέφαλος
<span class="lb" data-page="9.413" data-line="18" id="l9.413.18"></span>δὲ καὶ πνεύμων ἴσως ἂν οὐδ’ ἐδέξαντό ποτε διάθεσιν
<span class="pb" data-page="9.414" id="p9.414"></span>
<span class="lb" data-page="9.414" data-line="1" id="l9.414.1"></span>σκιῤῥώδη· σκληροῖς γὰρ καὶ πυκνοῖς σώμασιν, οὐκ ἀραιοῖς
<span class="lb" data-page="9.414" data-line="2" id="l9.414.2"></span>καὶ μαλακοῖς ἡ τοιαύτη διάθεσις οἰκεία. κοινὰ δ΄ ἐπὶ πᾶσι
<span class="lb" data-page="9.414" data-line="3" id="l9.414.3"></span>τοῖς εἰρημένοις ἐπίστασθαι, κᾂν εἰ μὴ λελεγμένα καθ’ ἕκαστον
<span class="lb" data-page="9.414" data-line="4" id="l9.414.4"></span>τύχοι, τό τε τὰς ψυχρὰς διαθέσεις, ὅταν ὑπερβαλλόντως γενηθῶσι
<span class="lb" data-page="9.414" data-line="5" id="l9.414.5"></span>τοιαῦται, σκληροὺς ἐργάζεσθαι τοὺς σφυγμοὺς, ἄλλως
<span class="lb" data-page="9.414" data-line="6" id="l9.414.6"></span>δ’ οὐχὶ, καὶ τὸ τὰς ἀρτηρίας ὅσαι πλησίον ἀλλοιοῦσθαι
<span class="lb" data-page="9.414" data-line="7" id="l9.414.7"></span>μᾶλλον εἰς μαλακότητά τε καὶ σκληρότητα, τὰς δ’ ἤτοι πόῤῥω
<span class="lb" data-page="9.414" data-line="8" id="l9.414.8"></span>τῶν πεπονθότων ἢ διὰ μέσης τῆς καρδίας ἧττον. τοῦτ’
<span class="lb" data-page="9.414" data-line="9" id="l9.414.9"></span>οὖν ἐπιστάμενός τις οὐδὲ περὶ τῶν ἄλλων ὅσα κατὰ πρόσωπον,
<span class="lb" data-page="9.414" data-line="10" id="l9.414.10"></span>ἢ τὸν τράχηλον, ἢ τὰ κῶλα, νοσήματα γίνεται, διδασκαλίας
<span class="lb" data-page="9.414" data-line="11" id="l9.414.11"></span>ἑτέρας δεήσεται. εἰ μὲν γὰρ πυκνὸν καὶ σκληρὸν
<span class="lb" data-page="9.414" data-line="12" id="l9.414.12"></span>εἴη τὸ πεπονθὸς μόριον, σκληροὺς ἐργάσεται τοὺς σφυγμοὺς,
<span class="lb" data-page="9.414" data-line="13" id="l9.414.13"></span>εἴτε φλεγμαῖνον, εἴτε σκιῤῥούμενον, εἴθ’ ὑπερβαλλόντως ψυχόμενον,
<span class="lb" data-page="9.414" data-line="14" id="l9.414.14"></span>εἰς συμπάθειαν ἄγει τὰς ἀρτηρίας· εἰ δὲ σαρκῶδες,
<span class="lb" data-page="9.414" data-line="15" id="l9.414.15"></span>εἰ μὲν ἤτοι φλεγμήνειεν, ἢ σκιῤῥωθείη, σκληροὺς, ἀλλ’ ἧττον
<span class="lb" data-page="9.414" data-line="16" id="l9.414.16"></span>τῶν προειρημένων· εἰ δ’ οἰδήσειε, μαλακούς. συμπαθήσουσί
<span class="lb" data-page="9.414" data-line="17" id="l9.414.17"></span>τε τοῖς μὲν ἀρτηριώδεσι θᾶττον αἵ τ’ ἐγγὺς ἀρτηρίαι
<span class="lb" data-page="9.414" data-line="18" id="l9.414.18"></span>πᾶσαι καὶ ἡ καρδία, τοῖς δὲ φλεβώδεσιν ἐφεξῆς τούτων,
<span class="lb" data-page="9.414" data-line="19" id="l9.414.19"></span>ἥκιστα δὲ τοῖς νευρώδεσιν. ἐν χρόνῳ τε γὰρ ταῦτα καὶ μεγάλως
<span class="pb" data-page="9.415" id="p9.415"></span>
<span class="lb" data-page="9.415" data-line="1" id="l9.415.1"></span>πάσχοντα τὴν κίνησιν τῶν ἀρτηριῶν ἀλλοιοῖ. οὐδὲν οὖν
<span class="lb" data-page="9.415" data-line="2" id="l9.415.2"></span>θαυμαστὸν οὐδὲ διότι τοῖς κατὰ ἐπιγάστριόν τε καὶ θώρακα
<span class="lb" data-page="9.415" data-line="3" id="l9.415.3"></span>μυσὶ φλεγμήνασι πυρετοὶ μὲν ἑτοίμως ἕπονται καὶ διὰ τοῦτο
<span class="lb" data-page="9.415" data-line="4" id="l9.415.4"></span>καὶ οἱ σφυγμοὶ μεγάλοι γίγνονται καὶ ταχεῖς καὶ πυκνοὶ, σκληρὸς
<span class="lb" data-page="9.415" data-line="5" id="l9.415.5"></span>δ’ ἐπ’ αὐτῶν ἱκανῶς ὁ σφυγμὸς ἢ σπασμώδης οὐδέποτε
<span class="lb" data-page="9.415" data-line="6" id="l9.415.6"></span>γίγνεται. τῶν δ’ ἐν πήχει καὶ κνήμῃ μυῶν φλεγμηνάντων,
<span class="lb" data-page="9.415" data-line="7" id="l9.415.7"></span>καὶ μάλιστα καθ’ ὃ μέρος αὐτῶν ἐκπεφύκασιν οἱ τένοντες,
<span class="lb" data-page="9.415" data-line="8" id="l9.415.8"></span>ἕτοιμον μὲν ἁλῶναι καὶ σπασμῷ, ῥᾷστα δ’ οἱ σφυγμοὶ
<span class="lb" data-page="9.415" data-line="9" id="l9.415.9"></span>τείνονταί τε καὶ σκληρύνονται. σαρκώδεις μὲν γὰρ οἱ περὶ
<span class="lb" data-page="9.415" data-line="10" id="l9.415.10"></span>τὸν θώρακά τε καὶ γαστέρα, νευρώδεις δ’ ἱκανῶς οἵ τ’ ἐν
<span class="lb" data-page="9.415" data-line="11" id="l9.415.11"></span>χερσὶ καὶ ποσί· ἔτι δὲ μᾶλλον εἰ τένων φλεγμήνειε τῶν κατὰ
<span class="lb" data-page="9.415" data-line="12" id="l9.415.12"></span>χεῖρας ἄκρας ἢ πόδας, ἑτοίμως μὲν ὁ σφυγμὸς αὐτοῖς γίνεται
<span class="lb" data-page="9.415" data-line="13" id="l9.415.13"></span>σκληρὸς, ἑτοίμως δὲ σπῶνται. γίνονται δ’ ἱκανῶς σκληροὶ
<span class="lb" data-page="9.415" data-line="14" id="l9.415.14"></span>σφυγμοὶ καὶ δι’ ἥπατος ἢ σπληνὸς σκίῤῥον. ἀλλ’ ἐπὶ τοῖς
<span class="lb" data-page="9.415" data-line="15" id="l9.415.15"></span>οὕτω σκληροῖς ἀδεὲς σπασθῆναι. σπληνὶ μὲν οὖν μεγάλως
<span class="lb" data-page="9.415" data-line="16" id="l9.415.16"></span>σκιῤῥωθέντι πολλάκις ἐθεασάμεθα μηδόλως ἐπιγενόμενον
<span class="lb" data-page="9.415" data-line="17" id="l9.415.17"></span>ὕδερον· ἥπατι δ’ ἐξ ἀνάγκης ἕπεται καὶ γίνεται τηνικαῦθ’
<span class="lb" data-page="9.415" data-line="18" id="l9.415.18"></span>ὁ σφυγμὸς θαυμαστὸν ὅπως ἀμφοτέρων τῶν διαθέσεων
<span class="lb" data-page="9.415" data-line="19" id="l9.415.19"></span>ἔχων τὰ σημεῖα, τὸν μὲν χιτῶνα τῶν ἀρτηριῶν αὐτὸν ὑγρότερόν ﻿
<span class="pb" data-page="9.416" id="p9.416"></span>
<span class="lb" data-page="9.416" data-line="1" id="l9.416.1"></span>τε καὶ μαλακώτερον, ἐνδεικνύμενον δὲ σαφῶς τὴν ἐπὶ
<span class="lb" data-page="9.416" data-line="2" id="l9.416.2"></span>τῷ σκίῤῥῳ τάσιν, καὶ διὰ τοῦτο καὶ σκληρότερον. αὐτὸς δὲ
<span class="lb" data-page="9.416" data-line="3" id="l9.416.3"></span>καθ’ ἑαυτὸν ὕδερος ἄνευ σπλάγχνων φλεγμονῆς οὐδεμίαν
<span class="lb" data-page="9.416" data-line="4" id="l9.416.4"></span>ἐργάζεται περὶ τὸν σφυγμὸν τάσιν. συνίστανται δ’ οἱ τοιοῦτοι
<span class="lb" data-page="9.416" data-line="5" id="l9.416.5"></span>δι’ αἱμοῤῥοΐδος ἄμετρον κένωσιν, ἢ ἐπίσχεσιν ἀήθη.
<span class="lb" data-page="9.416" data-line="6" id="l9.416.6"></span>κατὰ δὲ τὸν αὐτὸν τρόπον αἱ τῶν καταμηνίων ἐπισχέσεις τε
<span class="lb" data-page="9.416" data-line="7" id="l9.416.7"></span>καὶ ἄμετροι κενώσεις ὑδέρους ἐπιφέρουσιν. ὅσα δὲ κατὰ
<span class="lb" data-page="9.416" data-line="8" id="l9.416.8"></span>μήτραν πάσχουσι γυναῖκες εἴρηται πρόσθεν ὅπως ἀλλοιοῖ
<span class="lb" data-page="9.416" data-line="9" id="l9.416.9"></span>τοὺς σφυγμοὺς, ἡνίκα παρεβάλλομεν αὐτὴν κύστει.
</p>
          </article>

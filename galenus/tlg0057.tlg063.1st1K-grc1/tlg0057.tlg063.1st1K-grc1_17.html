<article xmlns="http://www.w3.org/1999/xhtml" id="urn:cts:greekLit:tlg0057.tlg063.1st1K-grc1:17">
<span class="pb page1" data-page="9.476" id="p9.476"></span>


          <p>
<span class="lb" data-page="9.476" data-line="9" id="l9.476.9"></span>Δυοῖν δ’ οὐσῶν κατὰ γένος ἀνωμαλιῶν,
<span class="lb" data-page="9.476" data-line="10" id="l9.476.10"></span>τῆς μὲν ἑτέρας κατὰ μίαν διαστολὴν σφυγμοῦ, τῆς δ’ ἑτέρας ἐν
<span class="lb" data-page="9.476" data-line="11" id="l9.476.11"></span>ἀθροίσματι, πολλῶν ἐφεξῆς σφυγμῶν ἀλλήλοις παραβαλλομένων,
<span class="lb" data-page="9.476" data-line="12" id="l9.476.12"></span>περὶ τῆς προτέρας ἐρῶ τῆς ἐν ἀθροίσματι, καλουμένης
<span class="lb" data-page="9.476" data-line="13" id="l9.476.13"></span>δὲ ὑπὸ τῶν πλείστων ἰατρῶν συστηματικῆς· σαφεστέρα γὰρ
<span class="lb" data-page="9.476" data-line="14" id="l9.476.14"></span>ἐστὶ διαγινώσκεσθαι καὶ κατὰ τὰ πλείστα τῶν ἐπισημασιῶν
<span class="lb" data-page="9.476" data-line="15" id="l9.476.15"></span>φαίνεται· τεττάρων δ’ οὐσῶν ἐν τῇ διαστολῇ τῆς ἀρτηρίας
<span class="lb" data-page="9.476" data-line="16" id="l9.476.16"></span>διαφορῶν τοῦ σφυγμοῦ, μιᾶς μὲν τῆς κατὰ μέγεθος καὶ μικρότητα,
<span class="lb" data-page="9.476" data-line="17" id="l9.476.17"></span>δευτέρας δὲ τῆς κατὰ τάχος καὶ βραδυτῆτα, τρίτης
<span class="lb" data-page="9.476" data-line="18" id="l9.476.18"></span>τῆς κατὰ σφοδρότητα καὶ ἀμυδρότητα, καὶ τετάρτης κατὰ
<span class="pb" data-page="9.477" id="p9.477"></span>
<span class="lb" data-page="9.477" data-line="1" id="l9.477.1"></span>σκληρότητα καὶ μαλακότητα, κατὰ μὲν τὴν ὑστάτην εἰρημένην
<span class="lb" data-page="9.477" data-line="2" id="l9.477.2"></span>διαφορὰν οὐδέποτ’ ὤφθη σφυγμὸς ἀνώμαλος, ἐν δὲ ταῖς
<span class="lb" data-page="9.477" data-line="3" id="l9.477.3"></span>ἄλλαις τρισὶν αἱ πλεῖσται τῶν ἐπὶ χυμοῖς σηπομένοις πυρεττόντων
<span class="lb" data-page="9.477" data-line="4" id="l9.477.4"></span>ἀνωμαλίαι συνίστανται. καὶ ἡ κατὰ πυκνότητα δὲ καὶ
<span class="lb" data-page="9.477" data-line="5" id="l9.477.5"></span>ἀραιότητα διαφορὰ σφυγμῶν καὶ αὕτη πάνυ πολλάκις ἐπὶ τῶν
<span class="lb" data-page="9.477" data-line="6" id="l9.477.6"></span>ἀῤῥώστων ὁρᾶται. καὶ μία γ’ αὐτῶν ἰδέα μεταπίπτει ῥᾳδίως
<span class="lb" data-page="9.477" data-line="7" id="l9.477.7"></span>εἰς τὸν διαλείποντα σφυγμὸν, ἐπ’ ἀμφοτέρων οὐδὲν ἧττον
<span class="lb" data-page="9.477" data-line="8" id="l9.477.8"></span>τῶν ἀνωμαλιῶν, ἀτάκτων τε καὶ τεταγμένων. ἔστω γάρ τις
<span class="lb" data-page="9.477" data-line="9" id="l9.477.9"></span>ἀνωμαλία τοῦ κατὰ πυκνότητα καὶ ἀραιότητα γένους, ἐπὶ
<span class="lb" data-page="9.477" data-line="10" id="l9.477.10"></span>τέτταρσι πυκνοῖς ἢ συμμέτροις τὸν πέμπτον ἀραιὸν ἔχουσα·
<span class="lb" data-page="9.477" data-line="11" id="l9.477.11"></span>καὶ τοῦτ’ ἐφεξῆς γιγνέσθω, φυλαττομένης ἀεὶ τῆς τάξεως,
<span class="lb" data-page="9.477" data-line="12" id="l9.477.12"></span>αὐξανομένου δὲ τοῦ χρόνου τῆς ἀραιότητος. ὁ τοιοῦτος
<span class="lb" data-page="9.477" data-line="13" id="l9.477.13"></span>σφυγμὸς ἄτακτος μὲν ἢ τεταγμένος ὢν, οὐ μετὰ πολλὰς περιόδους
<span class="lb" data-page="9.477" data-line="14" id="l9.477.14"></span>ἐστὶ διαλείπων, οὐ πολλῷ δέ τινι διαφέρει τὸ τετάχθαι
<span class="lb" data-page="9.477" data-line="15" id="l9.477.15"></span>τὴν ἀνωμαλίαν ἢ ἄτακτον εἶναι πρὸς τὸ σωθῆναι τὸν
<span class="lb" data-page="9.477" data-line="16" id="l9.477.16"></span>ἄνθρωπον ἢ ἀπολέσθαι. πολλάκις γοῦν ἐθεασάμεθα μετὰ
<span class="lb" data-page="9.477" data-line="17" id="l9.477.17"></span>τέσσαρας σφυγμοὺς ἤτοι πυκνοὺς ἢ μέσους ἀραιοῦ καὶ πυκνοῦ
<span class="lb" data-page="9.477" data-line="18" id="l9.477.18"></span>τὸν πέμπτον ἀραιὸν γιγνόμενον, εἶτ’ ἐφεξῆς κατὰ τὴν αὐτὴν
<span class="pb" data-page="9.478" id="p9.478"></span>
<span class="lb" data-page="9.478" data-line="1" id="l9.478.1"></span>περίοδον τὸν δέκατόν τε καὶ ιε΄ καὶ κ΄. ἔτι δὲ μᾶλλον τοῦ ε΄
<span class="lb" data-page="9.478" data-line="2" id="l9.478.2"></span>γεννηθέντος ἀραιοῦ, τὸν θ΄ εἴδομεν ἀραιὸν ἢ τὸν ιδ΄ ἤ τινα
<span class="lb" data-page="9.478" data-line="3" id="l9.478.3"></span>ἄλλον, οὐ διασωζομένης τῆς κατὰ τὴν περίοδον ἰσότητος,
<span class="lb" data-page="9.478" data-line="4" id="l9.478.4"></span>ἀλλ’ ἀτάκτως παρεμπίπτοντος τοῦ ἀραιοῦ· τοῖς οὖν τοιούτοις
<span class="lb" data-page="9.478" data-line="5" id="l9.478.5"></span>οὔθ’ ἡ πεῖρα σαφῆ διαφορὰν εἰς σωτηρίαν ἢ θάνατον ἢ
<span class="lb" data-page="9.478" data-line="6" id="l9.478.6"></span>νόσου μῆκος ἢ βραχύτητα κατὰ τὰς ἀτάκτους τε καὶ τεταγμένας
<span class="lb" data-page="9.478" data-line="7" id="l9.478.7"></span>ἀνωμαλίας ἐδίδαξεν, οὔθ’ ὁ λόγος. ἐπὶ μέντοι τῶν ὁμαλῶν
<span class="lb" data-page="9.478" data-line="8" id="l9.478.8"></span>οὐ σμικρὰ διαφορὰ πρὸς τοὺς ἀνωμάλους ἐστὶ σωτηρίας
<span class="lb" data-page="9.478" data-line="9" id="l9.478.9"></span>ἕνεκα. μᾶλλον δ’ οὐ παραβάλλειν χρὴ τὰς τηλικαύτας διαφοράς·
<span class="lb" data-page="9.478" data-line="10" id="l9.478.10"></span>ὁ μὲν γὰρ ὁμαλὸς κατὰ φύσιν ἐστὶν, ὁ δὲ ἀνώμαλος οὐ
<span class="lb" data-page="9.478" data-line="11" id="l9.478.11"></span>μόνον παρὰ φύσιν, ἀλλ’ ἤδη καὶ χαλεπός. ἐν μὲν οὖν ταῖς
<span class="lb" data-page="9.478" data-line="12" id="l9.478.12"></span>ἐπιδόσεσι μᾶλλον· ἔτι δὲ μᾶλλον ἐν ταῖς ἀκμαῖς τῶν παραξυσμῶν,
<span class="lb" data-page="9.478" data-line="13" id="l9.478.13"></span>ἐν δὲ ταῖς παρακμαῖς χείριστος. ἀλλὰ τόν γε πλεῖστον
<span class="lb" data-page="9.478" data-line="14" id="l9.478.14"></span>χρόνον ἡσυχάζοντα σφυγμὸν ὁ διαλείπων δέχεται, τῆς ἀραιότητος
<span class="lb" data-page="9.478" data-line="15" id="l9.478.15"></span>αὐξανομένης, εἴτ’ οὖν ἀτάκτως εἴτε καὶ τεταγμένως·
<span class="lb" data-page="9.478" data-line="16" id="l9.478.16"></span>οὐδεμίαν γὰρ ἐνθάδε ἔφην μεγάλην εἶναι διαφορὰν οὔτε τῇ
<span class="lb" data-page="9.478" data-line="17" id="l9.478.17"></span>πείρᾳ κατοφθεῖσαν οὔτε τῷ λόγῳ. λέγω δὲ λόγῳ νῦν τῷ
<span class="pb" data-page="9.479" id="p9.479"></span>
<span class="lb" data-page="9.479" data-line="1" id="l9.479.1"></span>δογματικῷ, καθ’ ὃν ἐκ τῆς τῶν πραγμάτων φύσεως ὁρμώμενοι
<span class="lb" data-page="9.479" data-line="2" id="l9.479.2"></span>τὰς προγνώσεις ποιούμεθα. προείρηται δὲ ὅτι τοῖς τοιούτοις
<span class="lb" data-page="9.479" data-line="3" id="l9.479.3"></span>λόγοις οὐ πάνυ τι χρὴ κατὰ τὰς ἐπιτοματικὰς πραγματείας
<span class="lb" data-page="9.479" data-line="4" id="l9.479.4"></span>ἀπαιτεῖν· ὡς εἰ σὺν τοῖς εἰς τὸ προκείμενον χρησίμοις καὶ τὰς
<span class="lb" data-page="9.479" data-line="5" id="l9.479.5"></span>αἰτίας τῶν γινομένων ἀκούειν ἐθέλοι τις, οὐδὲν ἀφαιρεθήσεται
<span class="lb" data-page="9.479" data-line="6" id="l9.479.6"></span>τῆς μεγάλης πραγματείας· ἐν ᾗ τέτταρα μὲν ἐστὶ βιβλία
<span class="lb" data-page="9.479" data-line="7" id="l9.479.7"></span>τῶν τοὺς σφυγμοὺς ἀλλοιούντων αἰτίων, τέτταρα δὲ τῆς ἐξ
<span class="lb" data-page="9.479" data-line="8" id="l9.479.8"></span>αὐτῶν προγνώσεως. οὐκ ἀγαθὸν μὲν οὖν ἡ ἀραιότης ἐστὶ
<span class="lb" data-page="9.479" data-line="9" id="l9.479.9"></span>τῶν σφυγμῶν, εἴθ’ ὁμαλὴ εἴτ’ ἀνώμαλος εἴη· πολὺ δὲ χείρων,
<span class="lb" data-page="9.479" data-line="10" id="l9.479.10"></span>ὅταν διαλείπῃ. γίγνεται γὰρ, ὡς ἐδείχθη, βαρυνομένης τῆς
<span class="lb" data-page="9.479" data-line="11" id="l9.479.11"></span>δυνάμεως τῆς ζωτικῆς ὑπὸ πλήθους χυμῶν, ἤ τινων ἀρτηριῶν
<span class="lb" data-page="9.479" data-line="12" id="l9.479.12"></span>ἐμπεφραγμένων ὑπὸ πάχους ἢ γλισχρότητος χυμῶν· γίνεται
<span class="lb" data-page="9.479" data-line="13" id="l9.479.13"></span>δὲ καὶ διὰ φλεγμονὴν μεγάλην, στενουμένων τῶν ἐν αὐταῖς
<span class="lb" data-page="9.479" data-line="14" id="l9.479.14"></span>κοιλοτήτων, ἢ θλίβοντος τινὸς ἔξωθεν ἢ βαρύνοντος ἢ στενοχωροῦντος
<span class="lb" data-page="9.479" data-line="15" id="l9.479.15"></span>ὁπωσοῦν. καὶ διὰ τοῦτο κατὰ τὰς ἐπισημασίας
<span class="lb" data-page="9.479" data-line="16" id="l9.479.16"></span>μάλιστα γίγνονται πολλοῖς ἀεὶ κατὰ τοὺς σφυγμοὺς ἀνωμαλίαι,
<span class="lb" data-page="9.479" data-line="17" id="l9.479.17"></span>πρὸς τὸ βάθος ὑποχωροῦντος τοῦ αἵματος. οὗτοι μὲν
<span class="pb" data-page="9.480" id="p9.480"></span>
<span class="lb" data-page="9.480" data-line="1" id="l9.480.1"></span>οὖν οἱ σφυγμοὶ τὰς ἄρτι εἰρημένας διαθέσεις ἐνδείκνυνται, κατάψυξιν
<span class="lb" data-page="9.480" data-line="2" id="l9.480.2"></span>δὲ ἰσχυρὰν ὁ ἀραιός· ὥστ’ ἄλλως μὲν γενόμενος οὐκ
<span class="lb" data-page="9.480" data-line="3" id="l9.480.3"></span>ἔστιν ὀλέθριος· ὑπό τε γὰρ τοῦ περιέχοντος ἐν χειμῶνι τοιοῦτοι
<span class="lb" data-page="9.480" data-line="4" id="l9.480.4"></span>γίνονται σφυγμοὶ καὶ διὰ τροφὴν ἐν κοιλίᾳ φλεγματωθεῖσαν
<span class="lb" data-page="9.480" data-line="5" id="l9.480.5"></span>ἐν ἅπασι τοῖς βουλιμιῶσι· τὸ δ’ ἐπὶ πυρετοῖς οὐκ
<span class="lb" data-page="9.480" data-line="6" id="l9.480.6"></span>ἀκινδύνοις ἀραιότητα γενέσθαι σφυγμοῦ σβεννυμένης τῆς ἐμφύτου
<span class="lb" data-page="9.480" data-line="7" id="l9.480.7"></span>θερμασίας ἐστὶ σημεῖον. ἔνιοι δὲ τῶν οὕτως διακειμένων
<span class="lb" data-page="9.480" data-line="8" id="l9.480.8"></span>ὀρέγονται τροφῆς, καὶ εἰ προσενέγκῃς, ἐσθίουσι προθύμως,
<span class="lb" data-page="9.480" data-line="9" id="l9.480.9"></span>ὡς δόξαι τοὺς ὁρῶντας ὑγιεινῶς ἔχειν αὐτούς· ἀπόλλυνταί
<span class="lb" data-page="9.480" data-line="10" id="l9.480.10"></span>γε μὴν εὐθέως, ἔνιοι μὲν κατὰ τὸν καιρὸν τῆς ἐπισημασίας
<span class="lb" data-page="9.480" data-line="11" id="l9.480.11"></span>ἐν καταφορᾷ γενόμενοι, τινὲς δ’ ἄνευ καταφορᾶς
<span class="lb" data-page="9.480" data-line="12" id="l9.480.12"></span>ψυχθέντες σφοδρῶς, οὐκέτι ἐξεθερμάνθησαν. οὐ μόνον δὲ, ὡς
<span class="lb" data-page="9.480" data-line="13" id="l9.480.13"></span>ἔφην, τὸ γένος τοῦτο ἀνωμαλίας συμπίπτει κατὰ τὰς εἰσβολὰς
<span class="lb" data-page="9.480" data-line="14" id="l9.480.14"></span>τῶν πυρεκτικῶν παροξυσμῶν, ἀλλὰ καὶ τὸ κατὰ μέγεθος
<span class="lb" data-page="9.480" data-line="15" id="l9.480.15"></span>καὶ μικρότητα καὶ τάχος καὶ βραδυτῆτα σφοδρότητά τε καὶ
<span class="lb" data-page="9.480" data-line="16" id="l9.480.16"></span>ἀμυδρότητα. προσέχειν δ’ ἀκριβῶς ἐν ἅπασιν αὐτοῖς, ὁπότεροι
<span class="lb" data-page="9.480" data-line="17" id="l9.480.17"></span>πλείους εἰσίν. εὔδηλον γὰρ ὅτι χαλεπώτερον ἔχουσιν οἱ
<span class="lb" data-page="9.480" data-line="18" id="l9.480.18"></span>πλείους τὸν κίνδυνον, οἷον ὅταν ἀμυδροῖς τέτταρσιν ὁ πέμπτος ﻿
<span class="pb" data-page="9.481" id="p9.481"></span>
<span class="lb" data-page="9.481" data-line="1" id="l9.481.1"></span>ἕπηται σφοδρὸς ἤ μετρίως εὔτονος. ἄμεινον γὰρ πολλῷ τέτταρσι
<span class="lb" data-page="9.481" data-line="2" id="l9.481.2"></span>σφοδροῖς τὸν πέμπτον παρεμπίπτειν ἀμυδρόν. ὅταν γε
<span class="lb" data-page="9.481" data-line="3" id="l9.481.3"></span>μὴν ἐφεξῆς ἀμυδροὶ φαίνωνται πάντες, ἐὰν μὲν ἔν τινι τῶν
<span class="lb" data-page="9.481" data-line="4" id="l9.481.4"></span>ἄλλων γενῶν ἢ τισὶν εὑρίσκῃς ἀνωμαλίαν, ἄχρι πολλοῦ ψαῦε
<span class="lb" data-page="9.481" data-line="5" id="l9.481.5"></span>τῆς ἀρτηρίας, ἐπιτηρῶν, εἴ που κἂν εἷς φανείη σφοδρός. ὅταν
<span class="lb" data-page="9.481" data-line="6" id="l9.481.6"></span>δὲ ὁμαλῶς μοχθηρὸς ὁ σφυγμὸς ἐν ἅπασι τοῖς γένεσιν ᾖ, οὐ
<span class="lb" data-page="9.481" data-line="7" id="l9.481.7"></span>πόῤῥῳ θανάτου γίνωσκε τοὺς τοιούτους ἥκοντας· ὁμαλῶς δὲ
<span class="lb" data-page="9.481" data-line="8" id="l9.481.8"></span>μοχθηρός ἐστι σφυγμὸς ὅ τ’ ἀμυδρότατος καὶ ὁ πυκνότατος.
<span class="lb" data-page="9.481" data-line="9" id="l9.481.9"></span>ὁ μὲν γὰρ τάχιστος οὐδὲ γίγνεταί ποτε μετ’ ἀμυδροτάτου, βραδύτατος
<span class="lb" data-page="9.481" data-line="10" id="l9.481.10"></span>δ’ ἅμα καὶ ἀμυδρὸς εἰ γένοιτο, θαυμάζοιμ’ ἂν, εἰ
<span class="lb" data-page="9.481" data-line="11" id="l9.481.11"></span>μὴ ψυχροῖς ἤδη τοῖς ἄκροις διακείμενος ὁ ἄῤῥωστός ἐστιν. ὅ γε
<span class="lb" data-page="9.481" data-line="12" id="l9.481.12"></span>μὴν ἀμυδρὸς ἅμα καὶ μέγας ἐξ ἀνάγκης μέν ἐστι καὶ μαλακὸς,
<span class="lb" data-page="9.481" data-line="13" id="l9.481.13"></span>εἴωθε δὲ ληθάργοις τε καὶ ταῖς ἄλλαις καταφοραῖς συνεῖναι,
<span class="lb" data-page="9.481" data-line="14" id="l9.481.14"></span>δι’ ὑγρότητα πολλὴν ἤτοι τῆς γαστρὸς καὶ μάλιστα τοῦ στόματος
<span class="lb" data-page="9.481" data-line="15" id="l9.481.15"></span>αὐτῆς ἢ ἐγκεφάλου τοιοῦτος ἀποτελούμενος, ἤ τινος
<span class="lb" data-page="9.481" data-line="16" id="l9.481.16"></span>ἄλλου κυρίου μορίου, ἢ καὶ παντὸς τοῦ σώματος. εὐΐατος
<span class="lb" data-page="9.481" data-line="17" id="l9.481.17"></span>μὲν οὖν ἐστιν ὁ ἐπὶ γαστρὶ καὶ στομάχῳ, χαλεπώτατος δὲ ὁ
<span class="pb" data-page="9.482" id="p9.482"></span>
<span class="lb" data-page="9.482" data-line="1" id="l9.482.1"></span>διὰ τὸν ἐγκέφαλον ἀμυδρὸς ἅμα καὶ μαλακὸς γιγνόμενος, ἔτι
<span class="lb" data-page="9.482" data-line="2" id="l9.482.2"></span>δὲ μᾶλλον ὁ δι’ ὅλην τὴν ἕξιν τοῦ σώματος εἰς οἰδηματώδη
<span class="lb" data-page="9.482" data-line="3" id="l9.482.3"></span>διάθεσιν ἀφικνουμένην ἤ τι τῶν κυρίων σπλάγχνων. ἐνίοτε
<span class="lb" data-page="9.482" data-line="4" id="l9.482.4"></span>δὲ πολλοῖς ἐφεξῆς ἀραιοῖς εἷς ἕπεται πυκνὸς, ἢ τεταγμένος ἢ
<span class="lb" data-page="9.482" data-line="5" id="l9.482.5"></span>ἄτακτος. καὶ γίνεται πολλάκις ὁ τοιοῦτος σφυγμὸς, ὃν ἰδίως
<span class="lb" data-page="9.482" data-line="6" id="l9.482.6"></span>ὀνομάζομεν παρεμπίπτοντα, κατὰ τὸν ἐναντίον τρόπον τῷ
<span class="lb" data-page="9.482" data-line="7" id="l9.482.7"></span>διαλείποντι συνιστάμενος. ἐκεῖνος μὲν γὰρ ἐκτεινομένης τῆς
<span class="lb" data-page="9.482" data-line="8" id="l9.482.8"></span>ἀραιότητος, οὗτος δὲ συστελλομένης γίγνεται τῆς πυκνότητος·
<span class="lb" data-page="9.482" data-line="9" id="l9.482.9"></span>καὶ ὅταν γε μετὰ σφοδρότητος τοιοῦτος γένηται, κρίσιμόν
<span class="lb" data-page="9.482" data-line="10" id="l9.482.10"></span>ἐστι σημεῖον. ἄκουε δέ μου κρίσιν ἐν ἅπασι τοῖς τοιούτοις
<span class="lb" data-page="9.482" data-line="11" id="l9.482.11"></span>λόγοις ὀξύῤῥοπον ἐν νόσῳ μεταβολὴν, οὐκ ἐξάπαντος
<span class="lb" data-page="9.482" data-line="12" id="l9.482.12"></span>εἰς ἀγαθὸν τελευτῶσαν, γίγνεται δὲ ἡ τοιαύτη κρίσις ἤτοι δι’
<span class="lb" data-page="9.482" data-line="13" id="l9.482.13"></span>ἐκκρίσεως ἢ ἀποσκήματος. ἥντινα κρίσιν ἐξ ἄλλων σημείων
<span class="lb" data-page="9.482" data-line="14" id="l9.482.14"></span>διαγνώσῃ τῶν ἐν τοῖς περὶ κρίσεων εἰρημένοις, εἴτε τῶν ἀγαθῶν
<span class="lb" data-page="9.482" data-line="15" id="l9.482.15"></span>ἐστὶ, εἴτε τῶν μοχθηρῶν. οὗτοί τε οὖν ἅπαντες οἱ
<span class="lb" data-page="9.482" data-line="16" id="l9.482.16"></span>σφυγμοὶ κατὰ τὰς ἐπισημασίας γίγνονται καὶ τῶν κατὰ μίαν
<span class="lb" data-page="9.482" data-line="17" id="l9.482.17"></span>διαστολὴν τῆς ἀρτηρίας ἔνιοι. περὶ ὧν ἤδη λεγέσθω.
</p>
        </article>

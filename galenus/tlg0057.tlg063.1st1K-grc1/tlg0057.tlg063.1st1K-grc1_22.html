<article xmlns="http://www.w3.org/1999/xhtml" id="urn:cts:greekLit:tlg0057.tlg063.1st1K-grc1:22">
<span class="pb page1" data-page="9.502" id="p9.502"></span>


          <p>
<span class="lb" data-page="9.502" data-line="8" id="l9.502.8"></span>Ἡ δὲ διὰ τὸν χιτῶνα τῆς ἀρτηρίας διαφορὰ
<span class="lb" data-page="9.502" data-line="9" id="l9.502.9"></span>σφυγμῶν, καθ’ ἣν ὅ τε μαλακὸς καὶ ὁ σκληρὸς εὑρίσκονται,
<span class="lb" data-page="9.502" data-line="10" id="l9.502.10"></span>κατ’ οὐδέτερον τῆς ἀνωμαλίας φαίνεται. λέγω δὲ οὐδέτερον,
<span class="lb" data-page="9.502" data-line="11" id="l9.502.11"></span>τό τε ἐν ἀθροίσματι πολλῶν ἐφεξῆς σφυγμῶν καὶ τὸ καθ’
<span class="lb" data-page="9.502" data-line="12" id="l9.502.12"></span>ἕνα μόνον. ὅμως γε μὴν διὰ τὸν χιτῶνα σκληρυνθέντα γίνεταί
<span class="lb" data-page="9.502" data-line="13" id="l9.502.13"></span>τις ἀνωμαλία κατὰ διαφέροντα μόρια τῆς ἀρτηρίας, ὅταν
<span class="lb" data-page="9.502" data-line="14" id="l9.502.14"></span>ἥ τε χρεία τῆς γενέσεως τῶν σφυγμῶν ἐπείγῃ καὶ ἡ δύναμις εὔῤῥωστος
<span class="lb" data-page="9.502" data-line="15" id="l9.502.15"></span>ᾖ. βιαζομένης μὲν γὰρ αὐτῆς διαστέλλειν τὸν χιτῶνα
<span class="lb" data-page="9.502" data-line="16" id="l9.502.16"></span>τῆς ἀρτηρίας ὄντα σκληρὸν, ὁ κλονώδης ἀποτελεῖται σφυγμός.
<span class="pb" data-page="9.503" id="p9.503"></span>
<span class="lb" data-page="9.503" data-line="1" id="l9.503.1"></span>ὁ δ’ αὐτὸς οὗτος γίνεταί ποτε καὶ δίκροτος, ὅταν τὸ φαινόμενον
<span class="lb" data-page="9.503" data-line="2" id="l9.503.2"></span>μέρος τῆς ἀρτηρίας, ἅτε μὴ βαρυνόμενον ὑπὸ τῶν ἐπικειμένων
<span class="lb" data-page="9.503" data-line="3" id="l9.503.3"></span>σωμάτων, εἰς ὕψος ἀρθῇ πρότερον, ὑπὸ δὲ τῶν
<span class="lb" data-page="9.503" data-line="4" id="l9.503.4"></span>ἑκατέρωθεν αὐτοῦ βραδυνόντων περὶ τὴν ὁδὸν ἐκείνων ἀντισπασθῇ
<span class="lb" data-page="9.503" data-line="5" id="l9.503.5"></span>πάλιν εἴσω διὰ τὴν σκληρότητα τοῦ χιτῶνος, εἶτ’ αὖθις
<span class="lb" data-page="9.503" data-line="6" id="l9.503.6"></span>συνανενεχθῇ. διὸ καὶ μάλιστα φαίνεται γινόμενος ὁ τοιοῦτος
<span class="lb" data-page="9.503" data-line="7" id="l9.503.7"></span>σφυγμὸς ἐφ’ ὧν τὸ μῆκος συνῄρηται· μακροῦ δ’ ὄντος
<span class="lb" data-page="9.503" data-line="8" id="l9.503.8"></span>αὐτοῦ δίκροτος ὁ σφυγμὸς οὐδέποτε ὤφθη, καθάπερ οὐδ’ ὁ
<span class="lb" data-page="9.503" data-line="9" id="l9.503.9"></span>κλονώδης βραχέος. ὁ γάρ τοι κλονώδης ἔοικε τῇ τῶν ἀκοντίων
<span class="lb" data-page="9.503" data-line="10" id="l9.503.10"></span>καὶ ῥάβδων φορᾷ, κατὰ τὰ σμικρὰ μόρια τῆς ἀρτηρίας
<span class="lb" data-page="9.503" data-line="11" id="l9.503.11"></span>οὕτως κινουμένων. κλονώδης δ’ ὑποπίπτει σφυγμὸς ἤτοι τοῖς
<span class="lb" data-page="9.503" data-line="12" id="l9.503.12"></span>τέτταρσι δακτύλοις ἢ πάντως γε τοῖς τρισίν· ὅταν δὲ εἷς ἢ
<span class="lb" data-page="9.503" data-line="13" id="l9.503.13"></span>δύο μόνον αἰσθάνωνται δάκτυλοι τῆς κινήσεως, ἡ τῶν ἑκατέρωθεν
<span class="lb" data-page="9.503" data-line="14" id="l9.503.14"></span>μερῶν τῆς ἀρτηρίας ἀνωμαλία λανθάνει· πρὸς
<span class="lb" data-page="9.503" data-line="15" id="l9.503.15"></span>τούτῳ δὲ καὶ τὸ μηδ’ ἀντισπᾶσθαι τὸ φθάσαν ἀναφέρεσθαι
<span class="lb" data-page="9.503" data-line="16" id="l9.503.16"></span>μέρος ὑπὸ τῶν βαρυνόντων συμβαίνει. πάντα γὰρ ὁμοίως
<span class="lb" data-page="9.503" data-line="17" id="l9.503.17"></span>ἔκκειται, πάνθ’ ὁμοίως ἠλευθέρωται τοῦ βάρους τῶν ἐπικειμένων σωμάτων.
<span class="pb" data-page="9.504" id="p9.504"></span>
<span class="lb" data-page="9.504" data-line="1" id="l9.504.1"></span>ἅτε οὖν ἐνδεικνύμενος ὁ σφυγμὸς οὗτος καὶ
<span class="lb" data-page="9.504" data-line="2" id="l9.504.2"></span>ῥώμην δυνάμεως καὶ πλῆθος θερμασίας, εἰκότως ἐνίοτε κρίσιν
<span class="lb" data-page="9.504" data-line="3" id="l9.504.3"></span>ἐσομένην ἀγγέλλει· καὶ ὅσῳ γ’ ἂν μᾶλλον ᾖ κλονώδης,
<span class="lb" data-page="9.504" data-line="4" id="l9.504.4"></span>τοσούτῳ μᾶλλον ἔλπιζε τὴν κρίσιν· πότερον δ’ ἀγαθὴν ἢ κακὴν,
<span class="lb" data-page="9.504" data-line="5" id="l9.504.5"></span>ἀεὶ γὰρ τούτου μέμνησο, διὰ δὲ τῆς περὶ κρίσεων πραγματείας
<span class="lb" data-page="9.504" data-line="6" id="l9.504.6"></span>μαθήσῃ. κυριώτατον δ’ ἐν αὐτοῖς ἐστιν ἡ πέψις τῶν
<span class="lb" data-page="9.504" data-line="7" id="l9.504.7"></span>νοσοποιῶν χυμῶν, ἔν γε τοῖς πυρετώδεσι νοσήμασι· καὶ
<span class="lb" data-page="9.504" data-line="8" id="l9.504.8"></span>γὰρ καὶ τούτου μέμνησο διαπαντὸς, ὡς εἰς τὰ τῆς ἄνωθεν
<span class="lb" data-page="9.504" data-line="9" id="l9.504.9"></span>ἀρχῆς νοσήματα πέψις τῶν κατὰ τὰς φλέβας χυμῶν οὐδὲν
<span class="lb" data-page="9.504" data-line="10" id="l9.504.10"></span>μέγα συμβάλλεται. τὸν μὴν ἐπ’ ἐκείνοις κίνδυνον ὅπως χρὴ
<span class="lb" data-page="9.504" data-line="11" id="l9.504.11"></span>προγινώσκειν, ἔν τε τοῖς εἰς τὸ προγνωστικὸν ὑπομνήμασιν
<span class="lb" data-page="9.504" data-line="12" id="l9.504.12"></span>ἔχεις κἀν τοῖς περὶ κρίσεων εἰρημένοις. ἐκ σφυγμῶν δὲ τοσοῦτον
<span class="lb" data-page="9.504" data-line="13" id="l9.504.13"></span>εἰς τὴν ἐκείνων τῶν νοσημάτων διάγνωσίν τε καὶ πρόγνωσιν
<span class="lb" data-page="9.504" data-line="14" id="l9.504.14"></span>ὄφελος, ὅσον ἐκ σκληροῦ καὶ μαλακοῦ λαβεῖν ἐστι,
<span class="lb" data-page="9.504" data-line="15" id="l9.504.15"></span>καὶ λέλεκταί μοι πρόσθεν ὑπὲρ αὐτῶν· ἔστι δέ τις τῷ κλονώδει
<span class="lb" data-page="9.504" data-line="16" id="l9.504.16"></span>σφυγμῷ κατὰ μὲν τὴν ἐν διαφέρουσι μορίοις ἀνωμαλίαν
<span class="lb" data-page="9.504" data-line="17" id="l9.504.17"></span>ὁμοιότατος, ἐναντίος δὲ κατὰ τὴν τοῦ χιτῶνος ποιότητα.
<span class="pb" data-page="9.505" id="p9.505"></span>
<span class="lb" data-page="9.505" data-line="1" id="l9.505.1"></span>σκληρὸς μὲν γὰρ ὁ κλονώδης, οὐ σκληρὸς δ’ ἐκεῖνός ἐστιν,
<span class="lb" data-page="9.505" data-line="2" id="l9.505.2"></span>ἀλλ’ ἔτι καὶ τοῦ κατὰ φύσιν αὐτοῦ μαλακώτερος. ὀνομάζομεν
<span class="lb" data-page="9.505" data-line="3" id="l9.505.3"></span>δὲ αὐτὸν κυματώδη, διότι κύμασιν ἐοικυῖαν ἔχει τὴν ἀνωμαλίαν.
<span class="lb" data-page="9.505" data-line="4" id="l9.505.4"></span>φαίνεται δὲ ἐνίοτε μὲν εὔτονος μετρίως, ἐνίοτε δὲ τῶν
<span class="lb" data-page="9.505" data-line="5" id="l9.505.5"></span>εὐτόνων τε καὶ ἀσθενῶν μεταξύ. εἴρηται δὲ ὅτι τὸν εὔτονον
<span class="lb" data-page="9.505" data-line="6" id="l9.505.6"></span>σφυγμὸν σφοδρὸν ὀνομάζομεν, τοῖς ἔμπροσθεν ἑπόμενοι,
<span class="lb" data-page="9.505" data-line="7" id="l9.505.7"></span>ὥσπερ καὶ τὸν ἄτονον ἀμυδρόν. οὗτος οὖν ὁ σφυγμὸς ὁ κυματώδης
<span class="lb" data-page="9.505" data-line="8" id="l9.505.8"></span>ἱδρῶτα τὸ ἐπίπαν ἀγγέλλει, καὶ τοσούτῳ μᾶλλον,
<span class="lb" data-page="9.505" data-line="9" id="l9.505.9"></span>ὅσῳ περ ἂν ᾖ μαλακώτερος μὲν, οὐκ ἄτονος δέ. παρεμπίπτοντος
<span class="lb" data-page="9.505" data-line="10" id="l9.505.10"></span>δ’ αὐτῷ τοῦ ὑψηλοῦ, βεβαιότατον ἕξεις ἱδρῶτος
<span class="lb" data-page="9.505" data-line="11" id="l9.505.11"></span>σημεῖον. ἀεὶ γὰρ οὗτος σημαίνει τινὰ ἔκκρισιν, μετὰ μὲν τοῦ
<span class="lb" data-page="9.505" data-line="12" id="l9.505.12"></span>κυματώδους ἢ ἁπλῶς μεγάλου, οὐ μὴν σκληροῦ, κρισίμων
<span class="lb" data-page="9.505" data-line="13" id="l9.505.13"></span>ἱδρώτων· μετὰ δὲ τοῦ κλονώδους ἢ ἁπλῶς σκληροῦ καταμηνίων
<span class="lb" data-page="9.505" data-line="14" id="l9.505.14"></span>μᾶλλον ἢ αἱμοῤῥαγίας ἐκ ῥινῶν, ἢ δι’ αἱμοῤῥοΐδος, ἢ
<span class="lb" data-page="9.505" data-line="15" id="l9.505.15"></span>γαστρὸς ἐκταραχθείσης. ἥτις δὲ τῶν ἐκκρίσεων ἔσται μᾶλλον,
<span class="lb" data-page="9.505" data-line="16" id="l9.505.16"></span>ἐκ τῶν γεγραμμένων ἐν τοῖς περὶ κρίσεων διορίζου. ὅταν δὲ
<span class="lb" data-page="9.505" data-line="17" id="l9.505.17"></span>ὁ κυματώδης οὗτος σφυγμὸς ἀμυδρὸς ᾖ, σκωληκίζων γίνεται, ﻿
<span class="pb" data-page="9.506" id="p9.506"></span>
<span class="lb" data-page="9.506" data-line="1" id="l9.506.1"></span>τὴν ὀνομασίαν εἰληφὼς ταύτην ἀπὸ τῆς κατὰ τὴν... ὁμοιότητος
<span class="lb" data-page="9.506" data-line="2" id="l9.506.2"></span>τῆς πρὸς σκώληκα. τρεῖς γὰρ τούτους σφυγμοὺς οἱ πρὸ
<span class="lb" data-page="9.506" data-line="3" id="l9.506.3"></span>ἡμῶν παρωνόμασαν ζώοις, δορκαδίζοντα, σκωληκίζοντα καὶ
<span class="lb" data-page="9.506" data-line="4" id="l9.506.4"></span>μυρμηκίζοντα, διὰ τὸ τῆς κινήσεως ὅμοιον οὕτω θέμενοι τὰς
<span class="lb" data-page="9.506" data-line="5" id="l9.506.5"></span>προσηγορίας. ἀλλὰ περὶ μὲν τοῦ δορκαδίζοντος ἐν τῇ τελευτῇ
<span class="lb" data-page="9.506" data-line="6" id="l9.506.6"></span>τοῦ λόγου δεδήλωται· περὶ δὲ τοῦ σκωληκίζοντος ἄρτι λελέξεται,
<span class="lb" data-page="9.506" data-line="7" id="l9.506.7"></span>διότι μικρότερος μέν ἐστι τοῦ κυματώδους, ἀμυδρὸς δὲ
<span class="lb" data-page="9.506" data-line="8" id="l9.506.8"></span>ἀεὶ, καὶ διὰ τοῦτο μεταπίπτει ῥᾳδίως εἰς τὸν μυρμηκίζοντα,
<span class="lb" data-page="9.506" data-line="9" id="l9.506.9"></span>τελειοτάτην ἀῤῥωστίαν δυνάμεως ἐνδεικνύμενον, ὥσπερ γε καὶ
<span class="lb" data-page="9.506" data-line="10" id="l9.506.10"></span>ὁ κατὰ τὸ πρότερον μόριον τῆς ἀρτηρίας τὴν κίνησιν ἔχων
<span class="lb" data-page="9.506" data-line="11" id="l9.506.11"></span>προτέραν, φαινομένην ὡς θηριδίου διέρποντος. ἀλλὰ τούτῳ
<span class="lb" data-page="9.506" data-line="12" id="l9.506.12"></span>γ’ οὐδὲν ἴδιον ἐξαίρετον ὄνομα τίθεται. γίνεται δ’ οὖν καὶ
<span class="lb" data-page="9.506" data-line="13" id="l9.506.13"></span>αὐτὸς ἀσθενούσης τῆς δυνάμεως, καὶ εἰ μὴ φθάσει ῥωσθῆναι,
<span class="lb" data-page="9.506" data-line="14" id="l9.506.14"></span>μεταπίπτει ῥαδίως εἰς τὸν μυρμηκίζοντα, πάντων σφυγμῶν
<span class="lb" data-page="9.506" data-line="15" id="l9.506.15"></span>ἀμυδρότατον καὶ μικρὸν ὄντα, καὶ τοῦτο καὶ χείριστον, ὡς
<span class="lb" data-page="9.506" data-line="16" id="l9.506.16"></span>ἀῤῥωστίαν δυνάμεως οἰκείαν ἐνδεικνύμενον, οὐ διὰ πλῆθος
<span class="lb" data-page="9.506" data-line="17" id="l9.506.17"></span>βαρῦνον ἢ θλίψιν ἢ ἔμφραξιν. ἔστω δέ σοι μέγιστον γνώρισμα
<span class="pb" data-page="9.507" id="p9.507"></span>
<span class="lb" data-page="9.507" data-line="1" id="l9.507.1"></span>πρὸς διορισμὸν δυνάμεως ὑπὸ θλίψεως ἢ ἐμφράξεως ἢ πλήθους
<span class="lb" data-page="9.507" data-line="2" id="l9.507.2"></span>ἀδυνατούσης ἐξαίρειν εἰς μέγεθος τὴν ἀρτηρίαν ἡ κατὰ
<span class="lb" data-page="9.507" data-line="3" id="l9.507.3"></span>τὴν ὁμαλότητα καὶ ἀνωμαλίαν διαφορά. διὰ μὲν γὰρ τὸν
<span class="lb" data-page="9.507" data-line="4" id="l9.507.4"></span>ἴδιον λόγον ἀῤῥωστούσης αὐτῆς, ὁμαλὸς ὁ σφυγμὸς διαμένων
<span class="lb" data-page="9.507" data-line="5" id="l9.507.5"></span>κατὰ πάσας ἐφεξῆς τὰς διαστολάς· ὑπ’ ἄλλης δ’ αἰτίας ἐμποδιζόμενος
<span class="lb" data-page="9.507" data-line="6" id="l9.507.6"></span>κινεῖσθαι τὴν κατὰ φύσιν κίνησιν, κίνησις ἀνώμαλος
<span class="lb" data-page="9.507" data-line="7" id="l9.507.7"></span>γίνεται. ὅ γε μὴν σκωληκίζων καὶ πολὺ μᾶλλον ὁ μυρμηκίζων
<span class="lb" data-page="9.507" data-line="8" id="l9.507.8"></span>οὐδ’ ὤφθησάν ποτε τὴν συστηματικὴν ἀνωμαλίαν ἀνώμαλοι
<span class="lb" data-page="9.507" data-line="9" id="l9.507.9"></span>δι’ οἰκείαν ἀῤῥωστίαν δυνάμεως γινόμενοι. καθάπερ γε καὶ ὁ
<span class="lb" data-page="9.507" data-line="10" id="l9.507.10"></span>φαντασίαν ἐκπέμπων θηριδίου διέρποντος· ὁποῖον ἐχρῆν διαφαίνεσθαι
<span class="lb" data-page="9.507" data-line="11" id="l9.507.11"></span>τὸν σφυγμὸν, εἰ τὸ παρὰ καρδίας ἐπιπεμπόμενον
<span class="lb" data-page="9.507" data-line="12" id="l9.507.12"></span>πνεῦμα, διὰ τῶν ἀρτηριῶν φερόμενον, αἴτιον ἐγίγνετο τῆς
<span class="lb" data-page="9.507" data-line="13" id="l9.507.13"></span>διαστολῆς. ἐδείχθη δὲ ὅτι δυνάμεως, οὐχ ὕλης πνευματικῆς,
<span class="lb" data-page="9.507" data-line="14" id="l9.507.14"></span>ἀπὸ τῆς καρδίας διάδοσις γίνεται τῶν χιτώνων τῶν ἀρτηριῶν·
<span class="lb" data-page="9.507" data-line="15" id="l9.507.15"></span>καὶ ταύτης ἅπασαι μεταλαμβάνουσαι παραπλησίως τῇ καρδίᾳ
<span class="lb" data-page="9.507" data-line="16" id="l9.507.16"></span>διαστέλλουσιν ἑαυτὰς, ἕλκουσαι πανταχόθεν ὅθεν ἂν δύνωνται
<span class="lb" data-page="9.507" data-line="17" id="l9.507.17"></span>τὸ πληρῶσον αὐτῶν τὴν διαστολήν. ὡς δὲ Ἐρασίστρατος
<span class="lb" data-page="9.507" data-line="18" id="l9.507.18"></span>ἔλεγεν, ὁ σφυγμὸς γίνεται φορᾷ τοῦ παρὰ καρδίας ἐπιπεμπομένου
<span class="pb" data-page="9.508" id="p9.508"></span>
<span class="lb" data-page="9.508" data-line="1" id="l9.508.1"></span>πνεύματος διὰ τῶν ἐν ταῖς ἀρτηρίαις κοιλοτήτων.
<span class="lb" data-page="9.508" data-line="2" id="l9.508.2"></span>ὄντων δὲ ζ΄ καὶ κ΄ σφυγμῶν κατὰ τὸ ποσὸν τῆς διαστολῆς, εἷς ἐξ
<span class="lb" data-page="9.508" data-line="3" id="l9.508.3"></span>αὐτῶν, ὃς ἂν ἐλάχιστος ᾖ, μυρμηκίζων ὀνομάζεται. συμβέβηκε
<span class="lb" data-page="9.508" data-line="4" id="l9.508.4"></span>δ’, ὡς ἔφην, αὐτῷ καὶ ἀμυδροτάτῳ πάντων εἶναι σφυγμῶν, καὶ
<span class="lb" data-page="9.508" data-line="5" id="l9.508.5"></span>δι’ αὐτό γε τοῦτο καὶ μικροτάτῳ· καὶ διότι μικρότατός ἐστι,
<span class="lb" data-page="9.508" data-line="6" id="l9.508.6"></span>διὰ τοῦτο καὶ πυκνότατος γίνεται. τῆς γὰρ δυνάμεως ἀῤῥωστούσης
<span class="lb" data-page="9.508" data-line="7" id="l9.508.7"></span>ἐσχάτως, ἐλαχίστη κατὰ τὰς τρεῖς διαστάσεις ἡ διαστολὴ
<span class="lb" data-page="9.508" data-line="8" id="l9.508.8"></span>γίνεται, συναιρουμένου τοῦ μήκους καὶ πλάτους καὶ
<span class="lb" data-page="9.508" data-line="9" id="l9.508.9"></span>βάθους αὐτῆς εἰς ἐλάχιστον. εἴρηται δὲ ἡ αἰτία δι’ ἣν ἐν τοῖς
<span class="lb" data-page="9.508" data-line="10" id="l9.508.10"></span>μικροῖς σφυγμοῖς τοὐπίπαν ἕπεται πυκνότης, ὡς διὰ τὸ κατά
<span class="lb" data-page="9.508" data-line="11" id="l9.508.11"></span>τε τὴν δύναμιν καὶ τὴν χρείαν τῶν ὀργάνων ἐλλιπές. ὥσπερ
<span class="lb" data-page="9.508" data-line="12" id="l9.508.12"></span>δὲ ἐν τῷ μᾶλλόν τε καὶ ἧττον οὐκ ὀλίγη ἡ διαφορὰ κατὰ τὸν
<span class="lb" data-page="9.508" data-line="13" id="l9.508.13"></span>μικρὸν γίνεται σφυγμὸν, οὕτως καὶ κατὰ τοὺς ἄλλους ἕξ
<span class="lb" data-page="9.508" data-line="14" id="l9.508.14"></span>καὶ κ΄, ὑπὲρ ὧν ὀλίγον ἔμπροσθεν εἰρήσεται.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg063.1st1K-grc1:23">
<span class="pb page1" data-page="9.508" id="p9.508"></span>


          <p>
<span class="lb" data-page="9.508" data-line="15" id="l9.508.15"></span>Νυνὶ δὲ προσθῶμεν τοὺς κατὰ μίαν διαστολὴν
<span class="lb" data-page="9.508" data-line="16" id="l9.508.16"></span>σφυγμοὺς, ἐν διαφέρουσι δὲ μορίοις τῆς ἀρτηρίας τὴν
<span class="lb" data-page="9.508" data-line="17" id="l9.508.17"></span>ἀνωμαλίαν ἔχοντας. ὧν εἰσι καὶ οἱ μύουροι καλούμενοι, κατὰ
<span class="pb" data-page="9.509" id="p9.509"></span>
<span class="lb" data-page="9.509" data-line="1" id="l9.509.1"></span>μὲν τὸ πλησιέστερον τῆς καρδίας μέρος εἰς ὄγκον ἐξῃρμένην
<span class="lb" data-page="9.509" data-line="2" id="l9.509.2"></span>τὴν διαστολὴν ποιούμενοι, κατὰ δὲ τὰ πόῤῥω μεμειωμένην·
<span class="lb" data-page="9.509" data-line="3" id="l9.509.3"></span>ὥστε τριῶν ἐπιβεβλημένων αὐτῇ δακτύλων, ὅσῳ τοῦ πρώτου
<span class="lb" data-page="9.509" data-line="4" id="l9.509.4"></span>δακτύλου κατὰ τὸν δεύτερον ἡ κίνησις ἐλάττων φαίνεται
<span class="lb" data-page="9.509" data-line="5" id="l9.509.5"></span>καὶ πλάτει και βάθει, τοσούτῳ τοῦδε κατὰ τὸν τρίτον, ἐκλυομένου
<span class="lb" data-page="9.509" data-line="6" id="l9.509.6"></span>δηλονότι τοῦ τόνου τῆς κινούσης τὴν ἀρτηρίαν δυνάμεως,
<span class="lb" data-page="9.509" data-line="7" id="l9.509.7"></span>ἣν ἡ καρδία χορηγεῖ ἁπάσαις αὐταῖς. ἐνίοτε δὲ παραπλησίως
<span class="lb" data-page="9.509" data-line="8" id="l9.509.8"></span>μὲν ὑποπίπτει τοῖς ἐπιβεβλημένοις δακτύλοις ὁ σφυγμὸς,
<span class="lb" data-page="9.509" data-line="9" id="l9.509.9"></span>ἀλλ’ ἡ δευτέρα κίνησις τῆς πρώτης ἀμυδροτέρα φαίνεται,
<span class="lb" data-page="9.509" data-line="10" id="l9.509.10"></span>καὶ μετ’ αὐτὴν ἡ τρίτη πάλιν ἀμυδροτέρα τῆς δευτέρας, εἶθ’
<span class="lb" data-page="9.509" data-line="11" id="l9.509.11"></span>ἑξῆς ἡ τετάρτη καὶ πέμπτη, καὶ πᾶσαι κατὰ τὸ ἑξῆς ἀφαιροῦσι
<span class="lb" data-page="9.509" data-line="12" id="l9.509.12"></span>μέχρις ἂν εἰς ἀκινησίαν ἀφίκωνται τελείαν ὡς πρὸς τὴν
<span class="lb" data-page="9.509" data-line="13" id="l9.509.13"></span>ἡμετέραν αἴσθησιν. εἶτ’ ἀράντων τοὺς δακτύλους, καὶ βραχὺ
<span class="lb" data-page="9.509" data-line="14" id="l9.509.14"></span>διαλειπόντων ἐπιτιθέντων τε πάλιν, αἴσθησις γίνεται κινήσεως.
<span class="lb" data-page="9.509" data-line="15" id="l9.509.15"></span>ἐνίοτε δὲ καὶ χωρὶς τῆς ἄρσεως αὐτῶν ἐπανέρχεται πάλιν
<span class="lb" data-page="9.509" data-line="16" id="l9.509.16"></span>ἡ κίνησις, ὡς αἰσθητὴν γίγνεσθαι. συμβαίνει δὲ καὶ τὰ
<span class="lb" data-page="9.509" data-line="17" id="l9.509.17"></span>τοιαῦτα περὶ τοὺς σφυγμοὺς διὰ τὴν ἀῤῥωστίαν τῆς δυνάμεως,
<span class="lb" data-page="9.509" data-line="18" id="l9.509.18"></span>μὴ φερούσης αὐτῆς τὴν ἐπιβολὴν τῶν δακτύλων, ἀλλ’ ὡς
<span class="pb" data-page="9.510" id="p9.510"></span>
<span class="lb" data-page="9.510" data-line="1" id="l9.510.1"></span>ὑπὸ φορτίου νικωμένης τε καὶ καταπιπτούσης. διὸ καὶ μετριώτατα
<span class="lb" data-page="9.510" data-line="2" id="l9.510.2"></span>προσήκει ψαύειν τηνικαῦτα, μᾶλλον ἐκ τῶν κάτω
<span class="lb" data-page="9.510" data-line="3" id="l9.510.3"></span>μερῶν τῆς ἀρτηρίας ἐπιβάλλων τοὺς δακτύλους, περιστρέφοντος
<span class="lb" data-page="9.510" data-line="4" id="l9.510.4"></span>τὴν χεῖρα τοῦ κάμνοντος. εἰ δ’ αὖ πάλιν ἐπιπολῆς ἀκριβῶς
<span class="lb" data-page="9.510" data-line="5" id="l9.510.5"></span>ψαύοις, κατὰ θάτερον τρόπον οὐκ αἰσθήσῃ τῆς κινήσεως
<span class="lb" data-page="9.510" data-line="6" id="l9.510.6"></span>διὰ τὴν σμικρότητα τῆς διαστολῆς. ἀκριβῶς οὖν σε χρὴ τηνικαῦτα
<span class="lb" data-page="9.510" data-line="7" id="l9.510.7"></span>τῷ ποσῷ τῆς διαστολῆς, ὅ κατὰ τὴν ἐπιβολὴν τῶν
<span class="lb" data-page="9.510" data-line="8" id="l9.510.8"></span>δακτύλων ἐποιήσω· καὶ οὕτως ἐν μέρει ποτὲ μὲν ἀνιέναι καὶ
<span class="lb" data-page="9.510" data-line="9" id="l9.510.9"></span>κουφίζειν βραχὺ, ποτὲ δὲ θλίβειν, τῆς διαγνώσεως τῶν τοιούτων
<span class="lb" data-page="9.510" data-line="10" id="l9.510.10"></span>σφυγμῶν κατορθουμένης ἐν ἀκριβεῖ συμμετρίᾳ τῆς τῶν
<span class="lb" data-page="9.510" data-line="11" id="l9.510.11"></span>δακτύλων ἐπιβολῆς, διὰ τὸ τὴν μὲν ἐπιπολῆς ψαῦσιν οὐδέπω
<span class="lb" data-page="9.510" data-line="12" id="l9.510.12"></span>διαγινώσκειν τὴν διαστολὴν τῆς ἀρτηρίας, ὅταν ἐπὶ βραχὺ γίγνηται,
<span class="lb" data-page="9.510" data-line="13" id="l9.510.13"></span>τὴν δὲ ταύτης βιαιοτέραν ἀφανίζειν τε καὶ τελέως
<span class="lb" data-page="9.510" data-line="14" id="l9.510.14"></span>ἀπολλύναι τὴν διάγνωσιν τῆς κινήσεως. ἔνιοί γε μὴν τῶν
<span class="lb" data-page="9.510" data-line="15" id="l9.510.15"></span>τοιούτων σφυγμῶν, ὅταν ἀπόλλυνται μειωθείσης κατὰ βραχὺ
<span class="lb" data-page="9.510" data-line="16" id="l9.510.16"></span>τῆς διαστολῆς, αὖθις ἐπανέρχονται, καὶ καλοῦμεν αὐτοὺς
<span class="lb" data-page="9.510" data-line="17" id="l9.510.17"></span>μυούρους παλινδρομοῦντας. ἂν μὲν οὖν εἰς ἐσχάτην βραχύτητα
<span class="lb" data-page="9.510" data-line="18" id="l9.510.18"></span>κινήσεως ἀφικόμενοι πάλιν αὐξήσωσιν αὐτὴν, αὐτὸ ﻿
<span class="pb" data-page="9.511" id="p9.511"></span>
<span class="lb" data-page="9.511" data-line="1" id="l9.511.1"></span>τοῦτο νῦν εἰρημένον ἔχουσιν ὄνομα, μύουροι παλινδρομοῦντες.
<span class="lb" data-page="9.511" data-line="2" id="l9.511.2"></span>ἐὰν δὲ εἰς ἀκινησίαν πάντη τελευτήσαντες ἐνταῦθα
<span class="lb" data-page="9.511" data-line="3" id="l9.511.3"></span>στῶσι, μηκέτι αἰσθητὴν κίνησιν ποιησάμενοι, τοὺς τοιούτους
<span class="lb" data-page="9.511" data-line="4" id="l9.511.4"></span>ἐκλείποντας ὀνομάζομεν· ἐὰν δὲ καὶ μετὰ τὴν ἀκινησίαν αὖθις
<span class="lb" data-page="9.511" data-line="5" id="l9.511.5"></span>ἄρξονται κινεῖσθαι πάλιν, καὶ αὐτοὺς ὀνομάζομεν ἐκλείποντας
<span class="lb" data-page="9.511" data-line="6" id="l9.511.6"></span>παλινδρομοῦντας. εὔδηλον δ’ ὅτι πάντες οἱ τοιοῦτοι σφυγμοὶ
<span class="lb" data-page="9.511" data-line="7" id="l9.511.7"></span>γίνονται δι’ ἀῤῥωστίαν δυνάμεως, ἐνίοτε μὲν αὐτῆς μόνης
<span class="lb" data-page="9.511" data-line="8" id="l9.511.8"></span>κατὰ τὸν ἴδιον ἀῤῥωστούσης, ἐνίοτε δὲ καὶ διά τι πλῆθος ἢ
<span class="lb" data-page="9.511" data-line="9" id="l9.511.9"></span>θλίψιν ἢ ἔμφραξιν τῶν πλησίον τῆς καρδίας ἀρτηριῶν, ὡς
<span class="lb" data-page="9.511" data-line="10" id="l9.511.10"></span>μικτὴν ἀποτελεῖσθαι διάθεσιν. καὶ εἰ μὴ παντάπασιν ὁ σφυγμὸς
<span class="lb" data-page="9.511" data-line="11" id="l9.511.11"></span>ἐπ’ αὐτῶν ἀμυδρός τε καὶ μικρὸς ἐγένετο, σαφῶς ἂν ἐφαίνετο
<span class="lb" data-page="9.511" data-line="12" id="l9.511.12"></span>κατὰ μίαν διαστολῆς ἀνωμαλίαν· νῦν δὲ οὐ φαίνεται διὰ
<span class="lb" data-page="9.511" data-line="13" id="l9.511.13"></span>τὴν ταπεινότητα τῆς κινήσεως, ἣν ποιεῖται κατὰ τὴν διαστολὴν
<span class="lb" data-page="9.511" data-line="14" id="l9.511.14"></span>ἡ ἀρτηρία. διὸ καὶ πυκνοὶ τοὐπίπαν εἰσὶν οἱ τοιοῦτοι
<span class="lb" data-page="9.511" data-line="15" id="l9.511.15"></span>σφυγμοὶ κατ’ ἐκεῖνο τὸ γένος τῆς πυκνότητος, ὃ τοῖς ἀναίσθητον
<span class="lb" data-page="9.511" data-line="16" id="l9.511.16"></span>ἔχουσι τὴν συστολὴν φαίνεται. διττῶς γὰρ ἔφαμεν
<span class="lb" data-page="9.511" data-line="17" id="l9.511.17"></span>γίνεσθαί τε καὶ λέγεσθαι πυκνὸν τὸν σφυγμὸν, ἤτοι τῆς συστολῆς
<span class="lb" data-page="9.511" data-line="18" id="l9.511.18"></span>τῶν πρώτων μερῶν αἰσθανομένων ἡμῶν ἢ μηδ’ ὅλως
<span class="pb" data-page="9.512" id="p9.512"></span>
<span class="lb" data-page="9.512" data-line="1" id="l9.512.1"></span>αἰσθητῆς οὔσης αὐτῆς. ἐὰν οὖν αἰσθανώμεθα τῶν πρώτων
<span class="lb" data-page="9.512" data-line="2" id="l9.512.2"></span>τῆς συστολῆς, ὁ μεταξὺ χρόνος τοῦ τε τῆς διαστολῆς πέρατος
<span class="lb" data-page="9.512" data-line="3" id="l9.512.3"></span>καὶ τῆς ἀρχῆς τῆς συστολῆς, ἀραιὸν ἢ πυκνὸν ἐργάζεται τὸν
<span class="lb" data-page="9.512" data-line="4" id="l9.512.4"></span>σφυγμόν. ἐπεὶ δὲ καὶ χρόνου τὶ καὶ μεγέθους διαστολῆς ἔχειν
<span class="lb" data-page="9.512" data-line="5" id="l9.512.5"></span>χρὴ τὴν ἀρτηρίαν εἰς αἴσθησιν τῶν πρώτων τῆς διαστολῆς,
<span class="lb" data-page="9.512" data-line="6" id="l9.512.6"></span>ἀδύνατόν ἐστιν ἐπὶ τῶν ἀμυδρῶν τε καὶ μικρῶν σφυγμῶν
<span class="lb" data-page="9.512" data-line="7" id="l9.512.7"></span>ἄγεσθαί ποθ’ ἡμᾶς αὐτούς· ὥστ’ ἐπὶ τούτων ὁ τῆς ἐντὸς
<span class="lb" data-page="9.512" data-line="8" id="l9.512.8"></span>ἠρεμίας χρόνος ἀδιάγνωστος ἔσται. καὶ διὰ τοῦθ’ ὅλος ὁ συγκείμενος
<span class="lb" data-page="9.512" data-line="9" id="l9.512.9"></span>ἔκ τε τούτου καὶ τοῦ τῆς συστολῆς καὶ τῆς μετ’ αὐτὴν
<span class="lb" data-page="9.512" data-line="10" id="l9.512.10"></span>ἡσυχίας καὶ τῶν πρώτων τῆς αἰσθητῆς συστολῆς ἀναίσθητος
<span class="lb" data-page="9.512" data-line="11" id="l9.512.11"></span>γινόμενος, ἤτοι πυκνὸν ἢ ἀραιὸν ἐργάζεται τὸν σφυγμόν.
<span class="lb" data-page="9.512" data-line="12" id="l9.512.12"></span>ἀλλὰ περὶ μὲν τοῦ διὰ τὴν ποσότητα τῆς ἐκτὸς ἠρεμίας
<span class="lb" data-page="9.512" data-line="13" id="l9.512.13"></span>ἀραιοῦ καὶ πυκνοῦ κατὰ τὸ πρὸ τούτου δεδήλωται γράμμα·
<span class="lb" data-page="9.512" data-line="14" id="l9.512.14"></span>περὶ δὲ τοῦ νῦν εἰρημένου πυκνοῦ καὶ ἀραιοῦ λέγειν ἤδη καιρὸς,
<span class="lb" data-page="9.512" data-line="15" id="l9.512.15"></span>ἀναμνησθέντων ἡμῶν πρότερον τῶν δεδειγμένων ἐν τῇ
<span class="lb" data-page="9.512" data-line="16" id="l9.512.16"></span>περὶ τῶν ἐν τοῖς σφυγμοῖς αἰτίων πραγματείᾳ. τὴν γὰρ ὡς
<span class="lb" data-page="9.512" data-line="17" id="l9.512.17"></span>ἂν εἴποι τις αἰτίαν συνεκτικὴν πυκνότητος σφυγμῶν ἐδείκνυμεν
<span class="lb" data-page="9.512" data-line="18" id="l9.512.18"></span>εἶναι τὸ τῆς διαστολῆς ἐλλιπές· ἐπειδή περ, ὅταν μὲν ᾖ
<span class="pb" data-page="9.513" id="p9.513"></span>
<span class="lb" data-page="9.513" data-line="1" id="l9.513.1"></span>χρεία τῆς ἐνεργείας, ταύτης πληρωθείσης σύμμετρον ἡσυχάζει
<span class="lb" data-page="9.513" data-line="2" id="l9.513.2"></span>χρόνον ἡ ἀρτηρία, μὴ πληρωθείσης δὲ τῆς χρείας διὰ τὸ τῆς
<span class="lb" data-page="9.513" data-line="3" id="l9.513.3"></span>διαστολῆς ἐλλιπὲς ἀναγκάζεται τῆς δευτέρας κινήσεως πρωϊαίτερον
<span class="lb" data-page="9.513" data-line="4" id="l9.513.4"></span>ἄρχεσθαι. ἐπεὶ τοίνυν ἐν τοῖς μικροῖς πάνυ σφυγμοῖς
<span class="lb" data-page="9.513" data-line="5" id="l9.513.5"></span>ἀπλήρωτος ἡ χρεία γίνεται τῆς διαστολῆς, ὅσον ἐνδεῖ, τοῦθ’ ἡ
<span class="lb" data-page="9.513" data-line="6" id="l9.513.6"></span>φύσις ἐκπληροῦν ἀναγκαζομένη τῆς δευτέρας κινήσεως ἄρχεται
<span class="lb" data-page="9.513" data-line="7" id="l9.513.7"></span>πρωϊαίτερον. εἰς ὅσον δὲ ὁ μεταξὺ χρόνος τῶν διαστολῶν
<span class="lb" data-page="9.513" data-line="8" id="l9.513.8"></span>γίνεται βραχύτερος, εἰς τοσοῦτο πυκνότερος ὁ σφυγμὸς φαίνεται.
<span class="lb" data-page="9.513" data-line="9" id="l9.513.9"></span>ἐλλιπὴς δὲ τῆς διαστολῆς ἡ χρεία γίνεται κατὰ τοὺς
<span class="lb" data-page="9.513" data-line="10" id="l9.513.10"></span>μικροὺς σφυγμοὺς διὰ τὴν μικρότητα. καὶ τοῦτ’ ἐξ ἀνάγκης
<span class="lb" data-page="9.513" data-line="11" id="l9.513.11"></span>ἕπεται διαπαντός· οὐχ ὥσπερ ἐπὶ τῶν μεγάλων ἔστιν ὅτε.
<span class="lb" data-page="9.513" data-line="12" id="l9.513.12"></span>πλῆθος γὰρ ἐπὶ τούτων εἶναι χρὴ θερμασίας ἢ δαπάνην
<span class="lb" data-page="9.513" data-line="13" id="l9.513.13"></span>ψυχικοῦ πνεύματος, ἵνα ὁ σφυγμὸς γένηται πυκνός. ᾧ λόγῳ
<span class="lb" data-page="9.513" data-line="14" id="l9.513.14"></span>πάλιν, ἐφ’ ὧν αἰσθητὴ τῆς ἀρτηρίας ἐστὶν ἡ συστολὴ, βραχὺς
<span class="lb" data-page="9.513" data-line="15" id="l9.513.15"></span>μεταξὺ χρόνος γίνεται τοῦ τε τῆς ἀποχωρήσεως αἰσθητοῦ
<span class="lb" data-page="9.513" data-line="16" id="l9.513.16"></span>πέρατος καὶ τῆς ἀρχῆς τῆς διαστολῆς. οὗτος μὲν οὖν ὁ χρόνος
<span class="lb" data-page="9.513" data-line="17" id="l9.513.17"></span>συναναιρεῖται σπευδούσης τῆς φύσεως ἐπὶ τὴν διαστολὴν,
<span class="lb" data-page="9.513" data-line="18" id="l9.513.18"></span>ἔνθα χρεία τῆς ἀρτηρίας ἐστὶν ἐπισπᾶσθαι πλέονα τὸν ἔξωθεν
<span class="pb" data-page="9.514" id="p9.514"></span>
<span class="lb" data-page="9.514" data-line="1" id="l9.514.1"></span>ἀέρα· καὶ γίνεται τοῦθ’, ὡς ἔφην, διὰ πλῆθος θερμασίας ἢ
<span class="lb" data-page="9.514" data-line="2" id="l9.514.2"></span>δαπάνην πνεύματος. ὁ δ’ ἕτερος χρόνος ὁ τῆς ἐκτὸς ἠρεμίας
<span class="lb" data-page="9.514" data-line="3" id="l9.514.3"></span>βραχύνεται κατ’ ἐκείνας τὰς διαθέσεις, ἐν αἷς ἡ φύσις ἐπείγεται
<span class="lb" data-page="9.514" data-line="4" id="l9.514.4"></span>λιγνυώδη τε καὶ καπνώδη περιττώματα κατὰ τὰς ἀρτηρίας
<span class="lb" data-page="9.514" data-line="5" id="l9.514.5"></span>ἠθροισμένα κενῶσαι. καὶ διὰ τοῦτ’ ἐν τῷ πρὸ τούτου γράμματι
<span class="lb" data-page="9.514" data-line="6" id="l9.514.6"></span>βεβαιότατον ἔφην εἶναι σημεῖον εἰσβολῆς παροξυσμῶν
<span class="lb" data-page="9.514" data-line="7" id="l9.514.7"></span>πυρεκτικῶν ἐπὶ σήψει χυμῶν γιγνομένων ὀλιγοχρόνιον μὲν
<span class="lb" data-page="9.514" data-line="8" id="l9.514.8"></span>εἶναι τὴν ἐκτὸς ἡσυχίαν, ταχυτέραν δὲ τὴν κίνησιν τῆς
<span class="lb" data-page="9.514" data-line="9" id="l9.514.9"></span>συστολῆς.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg063.1st1K-grc1:25">
<span class="pb page1" data-page="9.515" id="p9.515"></span>


          <p>
<span class="lb" data-page="9.515" data-line="5" id="l9.515.5"></span>Καί πως πάλιν ὁ λόγος ἤδη πρὸς τὸ μικρῷ
<span class="lb" data-page="9.515" data-line="6" id="l9.515.6"></span>πρόσθεν ἀναβληθὲν ἥκει περὶ τῶν ἐν τῷ διαγράμματι ζ΄ καὶ κ΄
<span class="lb" data-page="9.515" data-line="7" id="l9.515.7"></span>σφυγμῶν, ὧν ἡ γένεσις ὡς ἐπὶ στοιχείοις ἐστὶ τοῖς ἐννέα
<span class="lb" data-page="9.515" data-line="8" id="l9.515.8"></span>σφυγμοῖς, τρισὶ μὲν τοῖς κατὰ τὸ μῆκος τῆς ἀρτηρίας θεωρουμένοις,
<span class="lb" data-page="9.515" data-line="9" id="l9.515.9"></span>τρισὶ δὲ κατὰ τὸ πλάτος, καὶ τρισὶν ἄλλοις τοῖς
<span class="lb" data-page="9.515" data-line="10" id="l9.515.10"></span>κατὰ τὸ βάθος. ἐκ γὰρ τῆς τούτων πρὸς ἀλλήλους ἐπιμιξίας
<span class="lb" data-page="9.515" data-line="11" id="l9.515.11"></span>ἅπασαι συζυγίαι γίνονται τῶν σφυγμῶν ἑπτὰ καὶ εἴκοσιν· ὧν
<span class="lb" data-page="9.515" data-line="12" id="l9.515.12"></span>μία μὲν κατὰ τὸ μῆκος, περὶ ἧς ἀρξάμεθα λέγειν ἄρτι, δεικνύντες
<span class="lb" data-page="9.515" data-line="13" id="l9.515.13"></span>αὐτὴν φαίνεσθαι διά τε τὴν ἐν πάχει καὶ λεπτότητι
<span class="lb" data-page="9.515" data-line="14" id="l9.515.14"></span>διαφορὰν τοῦ σώματος, ἀῤῥωστίαν τε καὶ ῥώμην δυνάμεως,
<span class="lb" data-page="9.515" data-line="15" id="l9.515.15"></span>ἐκ τούτου δὲ πρὸς τοῖσδε θερμασίαν πολλήν· εἰ δὲ εἰς δύο
<span class="lb" data-page="9.515" data-line="16" id="l9.515.16"></span>κεφάλαια τὸν λόγον ἀναγαγεῖν ἐθέλεις, διά τε τὴν κατὰ κύκλον
<span class="lb" data-page="9.515" data-line="17" id="l9.515.17"></span>τῆς ἀρτηρίας γινομένην ἧττον ἢ μᾶλλον διαστολὴν καὶ ﻿
<span class="pb" data-page="9.516" id="p9.516"></span>
<span class="lb" data-page="9.516" data-line="1" id="l9.516.1"></span>διὰ λεπτότητα καὶ πάχος τοῦ σώματος. ὅσον μὲν γὰρ ἐπ’
<span class="lb" data-page="9.516" data-line="2" id="l9.516.2"></span>αὐτῇ τοῦ πράγματος τῇ φύσει πάντων οἱ σφυγμοὶ γίνονται
<span class="lb" data-page="9.516" data-line="3" id="l9.516.3"></span>κατὰ τὸ μῆκος ἴσοι, πλὴν εἴ ποτ’ ἤδη τῶν ἀποθνησκόντων
<span class="lb" data-page="9.516" data-line="4" id="l9.516.4"></span>ἀπέψυκται τὰ κῶλα· φαίνονται δ’ οὐκ ἴσοι διὰ τὸ τῶν ἐπικειμένων
<span class="lb" data-page="9.516" data-line="5" id="l9.516.5"></span>σωμάτων ταῖς ἀρτηρίας ἄνισον. τῶν γοῦν ἐκτετηκότων
<span class="lb" data-page="9.516" data-line="6" id="l9.516.6"></span>ἐν χρονίοις νοσήμασιν ἡ κατὰ ῥάχιν ἀρτηρία φαίνεται
<span class="lb" data-page="9.516" data-line="7" id="l9.516.7"></span>σφύζουσα, τῆς χειρὸς ἐπιβαλλομένης τῷ καθ’ ὑπογάστριον
<span class="lb" data-page="9.516" data-line="8" id="l9.516.8"></span>δέρματι· καὶ μᾶλλόν γε τοῖς ἰσχνοῖς φύσει συμβαίνει τοῦτο,
<span class="lb" data-page="9.516" data-line="9" id="l9.516.9"></span>καὶ πολὺ μᾶλλον, ὅταν πυρέξωσιν ἢ οἶνον πίωσιν, ὡς ἂν
<span class="lb" data-page="9.516" data-line="10" id="l9.516.10"></span>εἰς μέγεθος αὐτοῖς ἐξαιρομένης τῆς διαστολῆς. ἔμπαλιν δὲ
<span class="lb" data-page="9.516" data-line="11" id="l9.516.11"></span>τοῖς παχέσι, κἂν ἰσχυροὶ τὴν δύναμιν ὦσι καὶ ὑπέρθερμοι,
<span class="lb" data-page="9.516" data-line="12" id="l9.516.12"></span>βραχὺς ὁ σφυγμὸς γίνεται κατὰ τὸ ἀρτηρίας μῆκος. ὥσθ’ ἡ
<span class="lb" data-page="9.516" data-line="13" id="l9.516.13"></span>μὲν ἰσχνότης τοῦ σώματος εἰς τὸ μῆκος τοῦ σφυγμοῦ συντελεῖ
<span class="lb" data-page="9.516" data-line="14" id="l9.516.14"></span>τῶν ἄλλων ἁπάντων μάλιστα, δευτέρα δ’ ἐπ’ αὐτῇ ῥώμη δυνάμεώς
<span class="lb" data-page="9.516" data-line="15" id="l9.516.15"></span>ἐστι καὶ τρίτη θερμασία. τὰ δ’ ἐναντία τῶνδε τὸν
<span class="lb" data-page="9.516" data-line="16" id="l9.516.16"></span>ἐναντίον ποιεῖ σφυγμὸν, ὃν ἔφην καλεῖσθαι βραχύν. ὁ δὲ στενὸς
<span class="lb" data-page="9.516" data-line="17" id="l9.516.17"></span>σφυγμὸς γίνεται διὰ στενοχωρίαν τῶν περικειμένων χωρίων
<span class="pb" data-page="9.517" id="p9.517"></span>
<span class="lb" data-page="9.517" data-line="1" id="l9.517.1"></span>τῆς ἀρτηρίας, ἀῤῥωστίαν τε δυνάμεως καὶ ψύξιν ὀργάνου τε
<span class="lb" data-page="9.517" data-line="2" id="l9.517.2"></span>σκληρότητα καὶ δέρματος ῥυσότητα καὶ πάχος. ὁ δὲ ὑψηλὸς
<span class="lb" data-page="9.517" data-line="3" id="l9.517.3"></span>τὰ ἐναντία, ῥώμην δυνάμεως, θερμασίαν πολλὴν, ὀργάνου
<span class="lb" data-page="9.517" data-line="4" id="l9.517.4"></span>μαλακότητα, δέρματος λεπτότητα καὶ τάσιν. εὔδηλον δ’ ἐκ
<span class="lb" data-page="9.517" data-line="5" id="l9.517.5"></span>τῶν εἰρημένων ὅτι τοῦ τεσσαρεσκαιδεκάτου κατὰ τὸ διάγραμμα
<span class="lb" data-page="9.517" data-line="6" id="l9.517.6"></span>σφυγμοῦ, τοῦ καὶ τὸ μῆκος καὶ τὸ πλάτος καὶ τὸ
<span class="lb" data-page="9.517" data-line="7" id="l9.517.7"></span>βάθος ἔχοντος σύμμετρον, ἤτοι πάντα κατὰ φύσιν ἐστὶν, ἢ
<span class="lb" data-page="9.517" data-line="8" id="l9.517.8"></span>καί τις ἐξ ὑπεναντίων μίξις εἰς μέσην κατάστασιν ἄγει τὴν
<span class="lb" data-page="9.517" data-line="9" id="l9.517.9"></span>διαστολήν. ἐγχωρεῖ γὰρ τῷ κάμνοντι τοσοῦτον τὴν δύναμιν
<span class="lb" data-page="9.517" data-line="10" id="l9.517.10"></span>ἀσθενεστέραν εἶναι κατά τινα καιρὸν ὅσον καὶ τὴν τοῦ σώματος
<span class="lb" data-page="9.517" data-line="11" id="l9.517.11"></span>ἕξιν ἰσχνοτέραν, ὥσθ’ ὅσον εἰς βραχύτητα διὰ τὴν
<span class="lb" data-page="9.517" data-line="12" id="l9.517.12"></span>ἀῤῥωστίαν τῆς δυνάμεως ἧκεν ὁ σφυγμὸς, τοσοῦτον ἐκ τῆς
<span class="lb" data-page="9.517" data-line="13" id="l9.517.13"></span>ἰσχνότητος προστίθεσθαι. δυνατὸν δὲ καὶ διὰ πλῆθος θερμασίας
<span class="lb" data-page="9.517" data-line="14" id="l9.517.14"></span>ὅσον τούτοις ἐκλέλοιπεν ἀναπληροῦσθαι, πάλιν δ’
<span class="lb" data-page="9.517" data-line="15" id="l9.517.15"></span>αὖ κατὰ τἀναντία τῆς δυνάμεως εὐῤῥωστοτέρας γενομένης,
<span class="lb" data-page="9.517" data-line="16" id="l9.517.16"></span>ὅσον εἰς τὸ μῆκος ἂν ἐπέδωκεν ὁ σφυγμὸς, τοσοῦτον καὶ πολυσαρκίαν
<span class="lb" data-page="9.517" data-line="17" id="l9.517.17"></span>ἀφαιρεῖσθαι. δυνατὸν δὲ καὶ τὸν εἰς μῆκος ηὐξημένον
<span class="lb" data-page="9.517" data-line="18" id="l9.517.18"></span>ὅσον ἐπὶ τοῖς ἄλλοις αἰτίοις βραχύτερον γενέσθαι
<span class="pb" data-page="9.518" id="p9.518"></span>
<span class="lb" data-page="9.518" data-line="1" id="l9.518.1"></span>διὰ ψύξιν. ὑπολογιστέον δέ τι καὶ τῇ τοῦ χιτῶνος σκληρότητι
<span class="lb" data-page="9.518" data-line="2" id="l9.518.2"></span>κατὰ τὰς τοιαύτας ἐπισκέψεις. ἀλλ’ ἐὰν ὅσον ἐπὶ τοῦτο κατὰ
<span class="lb" data-page="9.518" data-line="3" id="l9.518.3"></span>φύσιν ἔχῃ, καὶ μήτε εἰς εὐσαρκίαν ἢ ἰσχνότητα φαίνηται μεταβολὴ
<span class="lb" data-page="9.518" data-line="4" id="l9.518.4"></span>γεγονυῖα, μήτε εἰς ἀμυδρότητα καὶ σφοδρότητα τροπή
<span class="lb" data-page="9.518" data-line="5" id="l9.518.5"></span>τις, ἀλλ’ ἐν τούτοις ἔχῃ κατὰ φύσιν, ἐὰν σύμμετρος φαίνηται
<span class="lb" data-page="9.518" data-line="6" id="l9.518.6"></span>καὶ μῆκος καὶ βάθος καὶ πλάτος, ἐνδείξεταί σοι μήτε θερμασίαν
<span class="lb" data-page="9.518" data-line="7" id="l9.518.7"></span>εἶναι πλείονα κατὰ τὸ σῶμα μήτε δαπάνην πνεύματος
<span class="lb" data-page="9.518" data-line="8" id="l9.518.8"></span>ψυχικοῦ. ταυτὶ μὲν οὖν κἀξ αὐτοῦ τοῦ μηδεμίαν ἐνέργειαν
<span class="lb" data-page="9.518" data-line="9" id="l9.518.9"></span>ἰσχυρὰν ἐνεργηκέναι τὸν κάμνοντα διαγνῶναι ῥᾷστόν ἐστιν·
<span class="lb" data-page="9.518" data-line="10" id="l9.518.10"></span>ἐν γὰρ ταῖς προαιρετικαῖς κινήσεσι δαπανᾶται τὸ πνεῦμα·
<span class="lb" data-page="9.518" data-line="11" id="l9.518.11"></span>τὴν δὲ τῷ βάθει τοῦ σώματος αὐξανομένην θερμασίαν, ἐὰν
<span class="lb" data-page="9.518" data-line="12" id="l9.518.12"></span>τἄλλα πάντα συμμέτρως ἔχῃ, διὰ τοῦ σφυγμοῦ μόνου προγνῶναι
<span class="lb" data-page="9.518" data-line="13" id="l9.518.13"></span>δυνατόν ἐστιν. ἡ γὰρ τῆς ἀναπνοῆς μεταβολὴ οὐ σαφὴς
<span class="lb" data-page="9.518" data-line="14" id="l9.518.14"></span>γίνεται κατὰ τὰς τοιαύτας διαθέσεις, ἐν αἷς ὀλίγον πλέον
<span class="lb" data-page="9.518" data-line="15" id="l9.518.15"></span>ἤθροισται τῆς κατὰ φύσιν θερμασίας ἐν τῇ καρδίᾳ, τῶν ἄλλων
<span class="lb" data-page="9.518" data-line="16" id="l9.518.16"></span>ὡσαύτως ἐχόντων. ἀλλὰ προσέχειν ἐνταῦθα χρὴ τῷ μεγέθει
<span class="lb" data-page="9.518" data-line="17" id="l9.518.17"></span>καὶ τῷ τάχει τοῦ σφυγμοῦ. πρῶτον μὲν γὰρ εἰς μέγεθος
<span class="pb" data-page="9.519" id="p9.519"></span>
<span class="lb" data-page="9.519" data-line="1" id="l9.519.1"></span>ἐπιδίδωσιν, ὅταν ὁ χιτὼν τῆς ἀρτηρίας ἤτοι μαλακώτερος ᾖ
<span class="lb" data-page="9.519" data-line="2" id="l9.519.2"></span>τοῦ κατὰ φύσιν ἢ σύμμετρος· ἔπειτα δὲ εἰς τάχος, αὐξανομένης
<span class="lb" data-page="9.519" data-line="3" id="l9.519.3"></span>τῆς θερμασίας. ὅταν δὲ ὑπὸ σκληρότητος ὁ χιτὼν
<span class="lb" data-page="9.519" data-line="4" id="l9.519.4"></span>τῆς ἀρτηρίας εἰς μέγεθος ἀξιόλογον ἀδυνατῇ διαναστῆναι,
<span class="lb" data-page="9.519" data-line="5" id="l9.519.5"></span>τηνικαῦτα καὶ ἡ εἰς τάχος ἐπίδοσις τοῦ σφυγμοῦ γίνεται
<span class="lb" data-page="9.519" data-line="6" id="l9.519.6"></span>πρωϊαίτερον. ἡ γάρ τοι χρεία τῆς τῶν σφυγμῶν γενέσεως
<span class="lb" data-page="9.519" data-line="7" id="l9.519.7"></span>αὐξανομένη, μέχρι μὲν ἂν ἱκανὸν αὐτῇ τὸ μέγεθος τῆς διαστολῆς
<span class="lb" data-page="9.519" data-line="8" id="l9.519.8"></span>ᾖ, οὐδὲν ὅλως αἰσθητὸν εἰς τάχος ἀλλοιοῖ τὴν κίνησιν,
<span class="lb" data-page="9.519" data-line="9" id="l9.519.9"></span>ἢ παντάπασιν ὀλίγον· ὅταν δὲ μείζονος μὲν ἡ χρεία δέηται
<span class="lb" data-page="9.519" data-line="10" id="l9.519.10"></span>διαστολῆς, μὴ δύνηται δὲ ὁ χιτὼν τῆς ἀρτηρίας ἐκτείνεσθαι
<span class="lb" data-page="9.519" data-line="11" id="l9.519.11"></span>διὰ σκληρότητα, τηνικαῦτα τῷ τάχει πολλὴ προσθήκη γίνεται.
<span class="lb" data-page="9.519" data-line="12" id="l9.519.12"></span>καὶ ὅταν δὲ μηδὲ τοῦτο ἐξαρκῇ, κλονώδης ὁ σφυγμὸς ἀποτελεῖται,
<span class="lb" data-page="9.519" data-line="13" id="l9.519.13"></span>διαμενούσης γε δηλονότι τῆς δυνάμεως εὐῤῥώστου.
</p>
        </article>

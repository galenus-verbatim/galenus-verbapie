<article xmlns="http://www.w3.org/1999/xhtml" id="urn:cts:greekLit:tlg0057.tlg064.1st1K-grc1:1.15">
<span class="pb page1" data-page="9.615" id="p9.615"></span>
<span class="milestone ed1page page1" data-n="3.399" data-unit="ed1page" id="ed1page.3.399"></span>
<span class="milestone ed2page page1" data-n="8.399" data-unit="ed2page" id="ed2page.8.399"></span>
            <p>
<span class="lb" data-page="9.615" data-line="15" id="l9.615.15"></span>Τὰ δ’ ἄριστά τε καὶ χείριστα πρὸς αὐτοῦ
<span class="lb" data-page="9.615" data-line="16" id="l9.615.16"></span>λεγόμενα, καὶ μάλιστα ἐφ’ ὧν προστίθησι τὸ κάρτα, τοιαύτην
<span class="lb" data-page="9.615" data-line="17" id="l9.615.17"></span>ἔχει δύναμιν ὡς ἤτοι διαπαντὸς ἕν τι δηλοῦν ἢ σπάνιον
<span class="pb" data-page="9.616" id="p9.616"></span>
<span class="lb" data-page="9.616" data-line="1" id="l9.616.1"></span>εἶναι τὸ μὴ δηλῶσαι, τοιαύτης δή τινος οὔσης διαφορᾶς ἐν
<span class="lb" data-page="9.616" data-line="2" id="l9.616.2"></span>τοῖς σημείοις, εἰ μὲν ἀδύνατόν ἐστι διακρῖναι πότε τὰ κρίσιμα
<span class="lb" data-page="9.616" data-line="3" id="l9.616.3"></span>σημεῖα σημαίνει κρίσιν, ἢ πότε τὰ κρίνοντα συμπτώματα
<span class="lb" data-page="9.616" data-line="4" id="l9.616.4"></span>κρίσιν ἀγαθὴν, ἢ κακὴν ἐπιφέρει, μάτην μὲν ἂν Ἱπποκράτης
<span class="lb" data-page="9.616" data-line="5" id="l9.616.5"></span>ἔλεγε· τοῖσι μὴ κατὰ λόγον κουφίζουσι οὐ δεῖ πιστεύειν,
<span class="lb" data-page="9.616" data-line="6" id="l9.616.6"></span>οὐδὲ φοβεῖσθαι λίην τὰ μοχθηρὰ γινόμενα παραλόγως·
<span class="lb" data-page="9.616" data-line="7" id="l9.616.7"></span>ἡμεῖς τε μάτην ἐνεστησάμεθα πραγματεύσασθαί τι περὶ
<span class="lb" data-page="9.616" data-line="8" id="l9.616.8"></span>κρίσεων. εἰ δ’ οὔτ’ ἄλλο τι τῶν πάντων, οὐδὲ ταῦτ’ εἴρηται
<span class="lb" data-page="9.616" data-line="9" id="l9.616.9"></span>πρὸς Ἱπποκράτους μάτην, εἴη ἄν τι πάντως γνώρισμα πιστὸν,
<span class="lb" data-page="9.616" data-line="10" id="l9.616.10"></span>ᾧ τὸ κατὰ λόγον τε καὶ παρὰ λόγον διορίζεται. τί δὲ τοῦτ’
<span class="lb" data-page="9.616" data-line="11" id="l9.616.11"></span>ἔστι, ἡδέως ἂν ἤκουσα παρὰ τῶν ὑπερφρονούντων τῆς παλαιᾶς
<span class="lb" data-page="9.616" data-line="12" id="l9.616.12"></span>ἰατρικῆς. ἡμεῖς μὲν γὰρ πεπείσμεθα τὸ πρὸς Ἱπποκράτους
<span class="lb" data-page="9.616" data-line="13" id="l9.616.13"></span>λεγόμενον ἀληθὲς εἶναι πάντως, ὡς πεπασμοὶ ταχύτητα
<span class="lb" data-page="9.616" data-line="14" id="l9.616.14"></span>κρίσεως, ἀσφαλείην ὑγιεινὴν σημαίνουσιν, ὠμὰ δὲ καὶ
<span class="lb" data-page="9.616" data-line="15" id="l9.616.15"></span>ἄπεπτα καὶ εἰς κακὰς ἀποστάσιας τρεπόμενα ἀκρισίας, ἢ
<span class="lb" data-page="9.616" data-line="16" id="l9.616.16"></span>πόνους ἰσχυροὺς, ἢ θανάτους, ἢ τῶν αὐτῶν ὑποστροφάς.
<span class="lb" data-page="9.616" data-line="17" id="l9.616.17"></span>ὥστε καὶ τὸν τῆς ἀρχῆς καιρὸν οὐκ ἄλλῳ τινὶ<span class="milestone ed1page" data-n="3.400" data-unit="ed1page" id="ed1page.3.400"></span> κρίνομεν,
<span class="pb" data-page="9.617" id="p9.617"></span>
<span class="lb" data-page="9.617" data-line="1" id="l9.617.1"></span>ὡς καὶ πρόσθεν ἔφαμεν. ἐκεῖνοι δὲ οὐδὲ ἡμῖν ἔδοσαν ἀρχῆς
<span class="lb" data-page="9.617" data-line="2" id="l9.617.2"></span>γνώρισμα, διὰ τοῦτο οὐκ ἴσασι διακρῖναι πότε μὲν ὀλεθρίως
<span class="lb" data-page="9.617" data-line="3" id="l9.617.3"></span>δυσφορεῖ τις, ἢ παραπαίει, πότε δ’ ἐγγὺς οὔσης τῆς κρίσεως·
<span class="lb" data-page="9.617" data-line="4" id="l9.617.4"></span>ἀλλ’ ὅμοιοι τοῖς ἰδιώταις εἰσὶν, οὔτ’ εἰς ὅ τι τελευτήσει τὰ γινόμενα
<span class="lb" data-page="9.617" data-line="5" id="l9.617.5"></span>προγινώσκοντες οὔθ’ ὅ τι χρὴ ποιεῖν ἐξευρίσκοντες.
<span class="lb" data-page="9.617" data-line="6" id="l9.617.6"></span>ἀλλὰ περὶ μὲν τούτων εἰρήσεται καὶ πάλιν.
</p>
          </article>

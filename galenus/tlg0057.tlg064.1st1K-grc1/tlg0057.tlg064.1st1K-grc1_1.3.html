<article xmlns="http://www.w3.org/1999/xhtml" id="urn:cts:greekLit:tlg0057.tlg064.1st1K-grc1:1.3">
<span class="pb page1" data-page="9.552" id="p9.552"></span>
<span class="milestone ed1page page1" data-n="3.390" data-unit="ed1page" id="ed1page.3.390"></span>
<span class="milestone ed2page page1" data-n="8.378" data-unit="ed2page" id="ed2page.8.378"></span>
            <p>
<span class="lb" data-page="9.552" data-line="11" id="l9.552.11"></span>Εἰ τοίνυν ἐπιδίδωσιν ἡ νόσος, οὐ μόνον ἐν
<span class="lb" data-page="9.552" data-line="12" id="l9.552.12"></span>τῷ προλαμβάνειν τοὺς παροξυσμοὺς τεκμαίρεσθαι προσῆκεν,
<span class="lb" data-page="9.552" data-line="13" id="l9.552.13"></span>ἀλλὰ καὶ τὸ μῆκος αὐτῶν ἐπισκοπεῖσθαι χρὴ, καὶ τὸ μέγεθος,
<span class="lb" data-page="9.552" data-line="14" id="l9.552.14"></span>καὶ τὸ ἦθος τὸ μετὰ συμπτωμάτων, εἰ τύχῃ, ἢ ἄνευ τούτων,
<span class="lb" data-page="9.552" data-line="15" id="l9.552.15"></span>ὥσπερ οὖν κᾀπὶ τοῦ διαλείμματός τε καὶ τῆς παρακμῆς τὰ
<span class="lb" data-page="9.552" data-line="16" id="l9.552.16"></span>αὐτὰ ταῦτα θεωρεῖν ἀξιῶ. καλῶ δὲ διάλειμμα μὲν, ἐπειδὰν
<span class="lb" data-page="9.552" data-line="17" id="l9.552.17"></span>εἰς ἀπυρεξίαν ὁ παροξυσμὸς παύηται· παρακμὴν δὲ τὸ μετ’
<span class="pb" data-page="9.553" id="p9.553"></span>
<span class="lb" data-page="9.553" data-line="1" id="l9.553.1"></span>αὐτὴν ἀκμὴν ἅπαν αὐτοῦ μέρος, ἕως τῆς ἀρχῆς τοῦ δευτέρου
<span class="lb" data-page="9.553" data-line="2" id="l9.553.2"></span>παροξυσμοῦ. τὸ γάρτοι προλαμβάνειν αὐτὸ καθ’ ἑαυτὸ μόνον
<span class="lb" data-page="9.553" data-line="3" id="l9.553.3"></span>οὐχ ἱκανὸν αὐξήσεως σημεῖον ὑπάρχει, ἰδιότητι πολλάκις
<span class="lb" data-page="9.553" data-line="4" id="l9.553.4"></span>ἑπόμενον νόσου μᾶλλον ἢ διὰ τὴν ἀνάβασιν αὐτῆς γιγνόμενον.
<span class="lb" data-page="9.553" data-line="5" id="l9.553.5"></span>ἀμέλει καὶ τριταῖαί τινες ἤδη καὶ τεταρταῖαι καὶ
<span class="lb" data-page="9.553" data-line="6" id="l9.553.6"></span>ἀμφημεριναὶ περίοδοι, μέχρι παντελοῦς λύσεως, οὕτως ὤφθησαν
<span class="lb" data-page="9.553" data-line="7" id="l9.553.7"></span>παροξυνόμεναι. καὶ καλεῖν γε τοῖς ἰατροῖς ἔθος ἐστὶ τοὺς
<span class="lb" data-page="9.553" data-line="8" id="l9.553.8"></span>τοιούτους τύπους προληπτικοὺς, ὥσπερ ἑτέρους ὑστερητικοὺς,
<span class="lb" data-page="9.553" data-line="9" id="l9.553.9"></span>οἳ ἂν ἀπ’ ἀρχῆς εὐθὺς ἐπιλαμβάνουσί τι τοῦ μέλλοντος
<span class="lb" data-page="9.553" data-line="10" id="l9.553.10"></span>χρόνου. ἀλλά τοι κᾀπὶ τούτων τὸ τῆς ἀναλογίας πλέον ἐπιλαβεῖν,
<span class="lb" data-page="9.553" data-line="11" id="l9.553.11"></span>ἢ προλαβεῖν, τὸ μὲν παρακμῆς, τὸ δ’ αὐξήσεως
<span class="lb" data-page="9.553" data-line="12" id="l9.553.12"></span>εἶναι δοκεῖ γνώρισμα. τὸ δὲ ἁπλῶς προλαμβάνειν, ἢ ὑστερίζειν,
<span class="lb" data-page="9.553" data-line="13" id="l9.553.13"></span>οὐδετέρου. σκοπεῖσθαι δὲ προσήκει οὐ τοῦτο μόνον, εἰ
<span class="lb" data-page="9.553" data-line="14" id="l9.553.14"></span>προὔλαβεν ὁ δεύτερος παροξυσμὸς τῆς συνήθους ὥρας, ἀλλ’
<span class="lb" data-page="9.553" data-line="15" id="l9.553.15"></span>εἰ καὶ τὸ μῆκος αὐτῷ τοῦ χρόνου ταὐτὸν, ἢ τὸ μέγεθος ἴσον,
<span class="lb" data-page="9.553" data-line="16" id="l9.553.16"></span>ἢ εἰ νῦν κακοηθέστερος, ἢ ἁπλούστερος ἐγένετο. τὰ δ’ αὐτὰ
<span class="lb" data-page="9.553" data-line="17" id="l9.553.17"></span>ταῦτα κᾀπὶ τῶν διαλειμμάτων τε καὶ τῶν παρακμῶν ἐπισκοπεῖσθαι
<span class="lb" data-page="9.553" data-line="18" id="l9.553.18"></span>χρή. τὸ μὲν δὴ μῆκος τοῦ χρόνου ῥᾷστον καταμαθεῖν·
<span class="pb" data-page="9.554" id="p9.554"></span>
<span class="lb" data-page="9.554" data-line="1" id="l9.554.1"></span>τὸ μέγεθος δὲ, ὅπερ καὶ σφοδρότητα καλοῦσι, καὶ
<span class="lb" data-page="9.554" data-line="2" id="l9.554.2"></span>μέντοι καὶ τὸ ἦθος, ὅπερ καὶ τρόπον ὀνομάζουσιν, ἔκ τε τῆς
<span class="lb" data-page="9.554" data-line="3" id="l9.554.3"></span>οἰκείας τοῦ νοσήματος ἰδέας θεωρεῖν, κᾀκ τῶν ἐπιγινομένων
<span class="lb" data-page="9.554" data-line="4" id="l9.554.4"></span>αὐτῷ συμπτωμάτων. ἐκ μὲν τῆς οἰκείας ἰδέας τοῦ νοσήματος,
<span class="lb" data-page="9.554" data-line="5" id="l9.554.5"></span>εἰς τὰ συμπληροῦντα τὴν ἰδίαν αὐτοῦ φύσιν ἀποβλέποντα,
<span class="lb" data-page="9.554" data-line="6" id="l9.554.6"></span>καθάπερ, εἰ τύχῃ, ἐπὶ πλευρίτιδος, εἴς τε τὸ νυγματῶδες ἄλγημα
<span class="lb" data-page="9.554" data-line="7" id="l9.554.7"></span>τῆς πλευρᾶς καὶ τὸν ὀξὺν πυρετὸν καὶ τὴν βῆχα καὶ
<span class="lb" data-page="9.554" data-line="8" id="l9.554.8"></span>δύσπνοιαν. ἐκ δὲ αὖ τῶν ἐπιγινομένων αὐτῷ συμπτωμάτων,
<span class="lb" data-page="9.554" data-line="9" id="l9.554.9"></span>εἰ πολλὰ καὶ πολυχρόνια καὶ ἰσχυρὰ καὶ κακοήθη γίγνοιτο,
<span class="lb" data-page="9.554" data-line="10" id="l9.554.10"></span>ἢ τοὐναντίον ὀλίγα καὶ ὀλιγοχρόνια καὶ μικρὰ καὶ ἁπλᾶ.
<span class="lb" data-page="9.554" data-line="11" id="l9.554.11"></span><span class="milestone ed2page" data-n="8.379" data-unit="ed2page" id="ed2page.8.379"></span>καὶ μὲν δὴ καὶ ὁ τοῦ διαλείμματός τε καὶ ὁ τῆς παρακμῆς
<span class="lb" data-page="9.554" data-line="12" id="l9.554.12"></span>χρόνος, εἰ μακρότερος τοῦ πρόσθεν, ἢ βραχύτερος, ἢ
<span class="lb" data-page="9.554" data-line="13" id="l9.554.13"></span>δυσφορώτερος, ἢ εὐφορώτερος, ἢ εἰ παραμένει τι τῶν ἐκ
<span class="lb" data-page="9.554" data-line="14" id="l9.554.14"></span>τοῦ παροξυσμοῦ συμπτωμάτων, ἢ πέπαυται πάντα. εἰ μὲν
<span class="lb" data-page="9.554" data-line="15" id="l9.554.15"></span>γὰρ τὰ χείρω τῶν εἰρημένων εὑρίσκοιτο, σαφῶς ἐπιδίδωσιν ἡ
<span class="lb" data-page="9.554" data-line="16" id="l9.554.16"></span>νόσος· εἰ δὲ τὰ βελτίω, παρακμάζει. προλαμβανέτω γὰρ ὁ
<span class="lb" data-page="9.554" data-line="17" id="l9.554.17"></span>παροξυσμὸς τῆς συνήθους ὥρας καὶ μακρότερος γινέσθω καὶ
<span class="lb" data-page="9.554" data-line="18" id="l9.554.18"></span>σφοδρότερος καὶ κακοηθέστερος καὶ σὺν πολλοῖς καὶ μοχθηροῖς ﻿
<span class="pb" data-page="9.555" id="p9.555"></span>
<span class="lb" data-page="9.555" data-line="1" id="l9.555.1"></span>συμπτώμασι ἐνοχλείτω. γινέσθω δὲ καὶ ὁ τῆς παρακμῆς
<span class="lb" data-page="9.555" data-line="2" id="l9.555.2"></span>χρόνος βραχύς τε ἅμα καὶ οὐκ ἀκριβῶς εὔφορος, οὐδὲ ἐλεύθερος
<span class="lb" data-page="9.555" data-line="3" id="l9.555.3"></span>ἁπάντων τῶν ἐκ τοῦ παροξυσμοῦ συμπτωμάτων, οὐδεὶς
<span class="lb" data-page="9.555" data-line="4" id="l9.555.4"></span>ἂν, οἶμαι, περί γε τῶν οὕτω καμνόντων ζητήσειεν, ὡς
<span class="lb" data-page="9.555" data-line="5" id="l9.555.5"></span>οὐκ ἐπιδίδωσιν αὐτοῖς εἰς μέγεθος ἡ νόσος. αὖθις δὲ τἀναντία
<span class="lb" data-page="9.555" data-line="6" id="l9.555.6"></span>πάντα τούτοις γινέσθω. τῆς μὲν εἰσβολῆς ὑστεριζούσης,
<span class="lb" data-page="9.555" data-line="7" id="l9.555.7"></span>τοῦ μήκους τε καὶ τοῦ μεγέθους τοῦ κατὰ τὸν παροξυσμὸν
<span class="lb" data-page="9.555" data-line="8" id="l9.555.8"></span>ἐλαττουμένου καὶ τῆς κακοηθείας πραϋνομένης καὶ τῶν
<span class="lb" data-page="9.555" data-line="9" id="l9.555.9"></span>ἐπιγινομένων συμπτωμάτων ἐλαττόνων τε καὶ ἁπλουστέρων
<span class="lb" data-page="9.555" data-line="10" id="l9.555.10"></span>ὄντων, ἢ οὐδ’ ὅλως ἐπιφαινομένων, καὶ τοῦ διαλείμματος,
<span class="lb" data-page="9.555" data-line="11" id="l9.555.11"></span>ἤ τῆς παρακμῆς εὐφόρου καὶ μακρᾶς γινομένης, καὶ πάντα
<span class="lb" data-page="9.555" data-line="12" id="l9.555.12"></span>ἐξαλειφούσης τὰ τοῦ παροξυσμοῦ συμπτώματα, καὶ γὰρ καὶ
<span class="lb" data-page="9.555" data-line="13" id="l9.555.13"></span>ταῦτα σαφέστατα παρακμῆς γνωρίσματα, καθάπερ τὰ πρότερα
<span class="lb" data-page="9.555" data-line="14" id="l9.555.14"></span>τῆς ἐπιδόσεως. ὅταν δὲ ἰσάζῃ πως μάλιστα τὰ κατὰ
<span class="lb" data-page="9.555" data-line="15" id="l9.555.15"></span>τοὺς παροξυσμοὺς ἀμφοτέρους, ἀκμάζειν δηλοῖ τὴν νόσον.
<span class="lb" data-page="9.555" data-line="16" id="l9.555.16"></span>ἆρ’ οὖν ἤτοι πλείω τοῦ δέοντος ἡμεῖς εἴπομεν; ἢ Ἱπποκράτης
<span class="lb" data-page="9.555" data-line="17" id="l9.555.17"></span>τι παραλέλοιπεν ἐν οἷς ἐκδιδάσκων, ὅπως ἄν τις ἐκ περιόδων
<span class="lb" data-page="9.555" data-line="18" id="l9.555.18"></span>εὑρίσκοι νοσήματος ἐπίδοσιν, ἀλλήλοις φησὶ χρῆναι παραβάλλειν
<span class="pb" data-page="9.556" id="p9.556"></span>
<span class="lb" data-page="9.556" data-line="1" id="l9.556.1"></span>τοὺς παροξυσμοὺς, εἰ ἐπὶ τὸ πρωϊαίτερον, ἤ οὔ·
<span class="lb" data-page="9.556" data-line="2" id="l9.556.2"></span>καὶ εἰ ἐπὶ πλείονα χρόνον, ἢ οὔ· καὶ εἰ μᾶλλον, ἢ οὔ. τὸ
<span class="lb" data-page="9.556" data-line="3" id="l9.556.3"></span>μὲν γὰρ πρωϊαίτερον, ἢ οὒ, τοιόνδε τι δηλοῖ, εἰ τῆς συνήθους
<span class="lb" data-page="9.556" data-line="4" id="l9.556.4"></span>ὥρας ὁ παροξυσμὸς προὔλαβεν, ἢ ὑστέρισε. τὸ δὲ ἐπὶ
<span class="lb" data-page="9.556" data-line="5" id="l9.556.5"></span>πλείονα χρόνον, ἢ οὒ, πότερον πολυχρονιώτερος, ἢ βραχυχρονιώτερος
<span class="lb" data-page="9.556" data-line="6" id="l9.556.6"></span>ἐγένετο. τὸ δὲ μᾶλλον, ἢ οὒ, τὰ λοιπὰ τῶν
<span class="lb" data-page="9.556" data-line="7" id="l9.556.7"></span>εἰρημένων ἡμῖν ἔμπροσθεν ἐν ἑαυτῷ περιλαβὸν ἔχει. καὶ γὰρ
<span class="lb" data-page="9.556" data-line="8" id="l9.556.8"></span>καὶ τὸ μέγεθος καὶ τὸ ἦθος, αὐτοῦ τε τοῦ νοσήματος καὶ
<span class="lb" data-page="9.556" data-line="9" id="l9.556.9"></span>τῶν ἐπιγινομένων αὐτῷ συμπτωμάτων, ἔτι τε πρὸς τούτοις
<span class="lb" data-page="9.556" data-line="10" id="l9.556.10"></span>τὸν ἀριθμὸν αὐτῶν ἐν τῷ μᾶλλόν τε καὶ ἧττον νοεῖν χρὴ
<span class="lb" data-page="9.556" data-line="11" id="l9.556.11"></span>περιεχόμενον. οὕτω δὲ καὶ τῆς παρακμῆς, ὡς μέρους καὶ αὐτῆς
<span class="lb" data-page="9.556" data-line="12" id="l9.556.12"></span>τοῦ σύμπαντος παροξυσμοῦ τὸ μᾶλλόν τε καὶ ἧττον, ἐκ
<span class="lb" data-page="9.556" data-line="13" id="l9.556.13"></span>τῶν αὐτῶν γε τούτων σκοπῶν ἐξευρίσκειν χρή. ἐπιδόσεως μὲν
<span class="lb" data-page="9.556" data-line="14" id="l9.556.14"></span>δὴ, καὶ ἀναβάσεως καὶ αὐξήσεως, ἅπαντα γὰρ ταῦτα προσαγορεύουσι
<span class="lb" data-page="9.556" data-line="15" id="l9.556.15"></span>τὸν δεύτερον καιρὸν τῆς νόσου, τό τε πρωϊαίτερον
<span class="lb" data-page="9.556" data-line="16" id="l9.556.16"></span>παροξύνεσθαι καὶ τὸ πλείονα χρόνον καὶ τὸ μᾶλλον, γνωρίσματα,
<span class="lb" data-page="9.556" data-line="17" id="l9.556.17"></span>καθάπερ γε τῆς παρακμῆς τἀναντία τό θ’ ὑστερίζειν
<span class="lb" data-page="9.556" data-line="18" id="l9.556.18"></span>τὸν παροξυσμὸν καὶ βραχυχρονιώτερον γίνεσθαι, καὶ
<span class="pb" data-page="9.557" id="p9.557"></span>
<span class="lb" data-page="9.557" data-line="1" id="l9.557.1"></span>παντοίως τοῦ πρόσθεν ἀσθενέστερον. ἀκμῆς δ’ ἐστὶ σημεῖον
<span class="lb" data-page="9.557" data-line="2" id="l9.557.2"></span>ἡ ἐπὶ τῶν αὐτῶν μονή τε καὶ στάσις. καίτοι πολλάκις
<span class="lb" data-page="9.557" data-line="3" id="l9.557.3"></span>ἐν ταῖς νόσοις οὐδεὶς αἰσθητὸς χρόνος εὑρίσκεται τοιοῦτος.
<span class="lb" data-page="9.557" data-line="4" id="l9.557.4"></span>ἀλλ’ ὁ τέταρτος, εἰ τύχῃ, παροξυσμὸς, ἔτι τὰ τῆς ἀναβάσεως
<span class="lb" data-page="9.557" data-line="5" id="l9.557.5"></span>ἔχων σημεῖα τὸν πέμπτον ἤνεγκε παρακμαστικὸν, ὀξυῤῥόπου
<span class="lb" data-page="9.557" data-line="6" id="l9.557.6"></span>δηλονότι τῆς ἀκμῆς γενηθείσης, ὡς μηδὲ γνωρίσαι τινὰ παροῦσαν
<span class="lb" data-page="9.557" data-line="7" id="l9.557.7"></span>αὐτὴν, ἀλλὰ τοῦ πρώτου χρόνου τῆς παρακμῆς δεηθῆναι
<span class="lb" data-page="9.557" data-line="8" id="l9.557.8"></span>πρὸς ἀκριβῆ διάγνωσιν. παραπλήσιον δέ τι κᾀν ταῖς
<span class="lb" data-page="9.557" data-line="9" id="l9.557.9"></span>αὐξήσεσιν ὑπάρχει τῶν νοσημάτων. ἐνίοτε γὰρ ὁ πρῶτος
<span class="lb" data-page="9.557" data-line="10" id="l9.557.10"></span>παροξυσμὸς ἀρχήν τε ἅμα καὶ ἀνάβασιν ἔχει καὶ ἀκμὴν ἐν
<span class="lb" data-page="9.557" data-line="11" id="l9.557.11"></span>ἑαυτῷ· κατὰ μὲν τὰ πρῶτα μέρη δηλονότι τὴν ἀρχὴν,
<span class="lb" data-page="9.557" data-line="12" id="l9.557.12"></span>ἐφεξῆς δ’ αὐτῇ τὴν ἀνάβασιν, ὑστάτην δὲ δηλονότι τὴν
<span class="lb" data-page="9.557" data-line="13" id="l9.557.13"></span>ἀκμήν. εἶθ’ ἑξῆς ὁ δεύτερος ἐναργῶς ἐφαίνετο παρακμαστικός.
<span class="lb" data-page="9.557" data-line="14" id="l9.557.14"></span>ἀλλ’ ἐπιστάντος μὲν τοῦ δευτέρου παροξυσμοῦ, τηνικαῦτα
<span class="lb" data-page="9.557" data-line="15" id="l9.557.15"></span>γνωρίζειν ὁποῖός τις ὁ πρῶτος ἐγένετο παροξυσμὸς,
<span class="lb" data-page="9.557" data-line="16" id="l9.557.16"></span>πρὸς τῷ παντὸς ἔργον ὑπάρχειν ἰατροῦ, καὶ τὴν ἀξιολογωτάτην
<span class="lb" data-page="9.557" data-line="17" id="l9.557.17"></span>χρείαν ἀπόλλυσι τῆς προγνώσεως, ὡς ἐπιπλέον
<span class="lb" data-page="9.557" data-line="18" id="l9.557.18"></span>ἐν τοῖς τῆς θεραπευτικῆς μεθόδου δέδεικται γράμμασιν.
<span class="pb" data-page="9.558" id="p9.558"></span>
<span class="lb" data-page="9.558" data-line="1" id="l9.558.1"></span><span class="milestone ed2page" data-n="8.380" data-unit="ed2page" id="ed2page.8.380"></span>ἰατροῦ δ’ ἐστὶ γενναίου καὶ τῆς Ἱπποκράτους γνώμης
<span class="lb" data-page="9.558" data-line="2" id="l9.558.2"></span>ἀξίου προγνῶναι τὴν μέλλουσαν ἀκμὴν, εἴ γε δὴ καὶ τὰ διαιτήματα
<span class="lb" data-page="9.558" data-line="3" id="l9.558.3"></span>σύμπαντα πρὸς αὐτὴν ἀποβλέπων ποιεῖται. κατὰ
<span class="lb" data-page="9.558" data-line="4" id="l9.558.4"></span>ταὐτὰ δὲ καὶ τὴν ἐπίδοσιν δηλονότι καὶ τὴν ἀρχὴν τοῦ νοσήματος
<span class="lb" data-page="9.558" data-line="5" id="l9.558.5"></span>οὐκ ἐπειδὰν συμπληρωθῇ, τότε γνωρίζειν, <span class="milestone ed1page" data-n="3.391" data-unit="ed1page" id="ed1page.3.391"></span>ἀλλ’
<span class="lb" data-page="9.558" data-line="6" id="l9.558.6"></span>ἐκ πολλοῦ χρόνου προγινώσκειν ἄμεινον ἂν ᾖ.
</p>
          </article>

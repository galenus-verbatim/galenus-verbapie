<article xmlns="http://www.w3.org/1999/xhtml" id="urn:cts:greekLit:tlg0057.tlg064.1st1K-grc1:1.8">
<span class="pb page1" data-page="9.580" id="p9.580"></span>
<span class="milestone ed1page page1" data-n="3.394" data-unit="ed1page" id="ed1page.3.394"></span>
<span class="milestone ed2page page1" data-n="8.387" data-unit="ed2page" id="ed2page.8.387"></span>
            <p>
<span class="lb" data-page="9.580" data-line="7" id="l9.580.7"></span>Ἤ τοίνυν ἑκάστου τῶν νοσημάτων ἴδιος
<span class="lb" data-page="9.580" data-line="8" id="l9.580.8"></span>ἀρχὴ τοῖς τῆς πέψεως σημείοις ὁρίζεται, διαφέρουσα τῆς ἐν
<span class="lb" data-page="9.580" data-line="9" id="l9.580.9"></span>πλάτει λεγομένης ἀρχῆς τῆς ἀτέχνου πάμπολλα. μακροτέρα
<span class="lb" data-page="9.580" data-line="10" id="l9.580.10"></span>γὰρ ἐκείνη τῆς τρίτης ἡμέρας οὐκ ἐπινοεῖται προϊοῦσα, καθάπερ
<span class="lb" data-page="9.580" data-line="11" id="l9.580.11"></span>κᾀν τῷ προγνωστικῷ δεδήλωται σαφέστατα. προειπὼν
<span class="lb" data-page="9.580" data-line="12" id="l9.580.12"></span>γάρ· ἢν μὲν οὖν ἐν ἀρχῇ τῆς νόσου τὸ πρόσωπον τοιοῦτον
<span class="lb" data-page="9.580" data-line="13" id="l9.580.13"></span>ᾖ, μετὰ ταῦτά φησιν· ἢν δὲ καὶ παλαιοτέρου ἐόντος τοῦ νοσήματος,
<span class="lb" data-page="9.580" data-line="14" id="l9.580.14"></span>ἢ τριταίου, ἢ τεταρταίου, τὴν κατὰ πλάτος ἀρχὴν
<span class="lb" data-page="9.580" data-line="15" id="l9.580.15"></span>ἐνδεικνυμένου ἀκριβῶς ἡμῖν, ἄχρι τῆς τρίτης ἡμέρας ἐκτείνεσθαι.
<span class="lb" data-page="9.580" data-line="16" id="l9.580.16"></span>τὴν δ’ ὄντως ἑκάστου νοσήματος ἰδίαν ἀρχὴν, ἣν
<span class="lb" data-page="9.580" data-line="17" id="l9.580.17"></span>δὴ καὶ μέρος ὑπάρχειν ἔφαμεν αὐτοῦ, μέχρι παμπόλλων
<span class="lb" data-page="9.580" data-line="18" id="l9.580.18"></span>τετράδων ἐνδέχεται προέρχεσθαι. παύεται γὰρ τότε πρῶτον,
<span class="pb" data-page="9.581" id="p9.581"></span>
<span class="lb" data-page="9.581" data-line="1" id="l9.581.1"></span>ἐπειδὰν τὰ τῆς πέψεως ἐπιφανῇ σημεῖα. τὸ δ’ ἀπὸ τοῦδε
<span class="lb" data-page="9.581" data-line="2" id="l9.581.2"></span>σύμπαν ἕως τῆς ἀκμῆς ἕτερον ἤδη μέρος ἐστὶν, αὔξησίς τε
<span class="lb" data-page="9.581" data-line="3" id="l9.581.3"></span>καὶ ἀνάβασις ὀνομαζόμενον. εἶτ’ ἀκμὴ μετὰ ταῦτα, τὸ σφοδρότατον
<span class="lb" data-page="9.581" data-line="4" id="l9.581.4"></span>τῆς ὅλης νόσου μόριον. ὑστάτη δὲ πασῶν ἡ παρακμή.
<span class="lb" data-page="9.581" data-line="5" id="l9.581.5"></span>πέψεως μὲν οὖν δὴ σημεῖα, πολλάκις γὰρ δεῖ τὰ
<span class="lb" data-page="9.581" data-line="6" id="l9.581.6"></span>χρησιμώτατα λέγειν, οὐκ ἔστιν ὅτε κακῶς ἐπιφαίνεται. τὰ
<span class="lb" data-page="9.581" data-line="7" id="l9.581.7"></span>κρίσιμα δ’ ἔστιν ὅτε κακῶς. οὔτε γὰρ ἐν ταῖς ἀναβάσεσιν
<span class="lb" data-page="9.581" data-line="8" id="l9.581.8"></span>οὔτ’ ἐν ταῖς ἀρχαῖς, ἀλλ’ ἐν ταῖς ἀκμαῖς αὐτὰ ἐπιφαίνεσθαι
<span class="lb" data-page="9.581" data-line="9" id="l9.581.9"></span>χρή. περὶ μὲν δὴ τῶν ἐν ταῖς ἀναβάσεσί τε καὶ ταῖς ἀκμαῖς
<span class="lb" data-page="9.581" data-line="10" id="l9.581.10"></span>ἐπιφαινομένων ἐφεξῆς ἐροῦμεν· περὶ δὲ τῶν ἐν ταῖς ἀρχαῖς
<span class="lb" data-page="9.581" data-line="11" id="l9.581.11"></span>ἤδη λέγωμεν, ἀναμνήσαντες πάλιν ὡς ἐν ἅπαντι τῷ μετὰ
<span class="lb" data-page="9.581" data-line="12" id="l9.581.12"></span>ταῦτα λόγῳ, παρέντες τὰ δύο σημαινόμενα τῆς ἀρχῆς, τό τε
<span class="lb" data-page="9.581" data-line="13" id="l9.581.13"></span>τῆς πρώτης εἰσβολῆς τῆς ἀπλατοῦς τό τε τῆς τοῦ πρώτου
<span class="lb" data-page="9.581" data-line="14" id="l9.581.14"></span>παροξυσμοῦ, <span class="milestone ed2page" data-n="8.388" data-unit="ed2page" id="ed2page.8.388"></span>περὶ μόνου τοῦ τρίτου διαλεξόμεθα χρόνου,
<span class="lb" data-page="9.581" data-line="15" id="l9.581.15"></span>τοῦ τῆς ἀπεψίας. καὶ γὰρ καὶ τεχνικὴ τῆσδε τῆς ἀρχῆς
<span class="lb" data-page="9.581" data-line="16" id="l9.581.16"></span>ἡ διάγνωσίς ἐστιν καὶ μεγάλα δηλοῦν πέφυκεν. οὔτ’ οὖν
<span class="lb" data-page="9.581" data-line="17" id="l9.581.17"></span>ἱδρῶτες οὔτ’ ἔμετοι καὶ διαχωρήματα γαστρὸς οὔτε παρωτίδες
<span class="pb" data-page="9.582" id="p9.582"></span>
<span class="lb" data-page="9.582" data-line="1" id="l9.582.1"></span>οὔτε αἱμοῤῥαγίαι κατὰ τοῦτον ἐπιφανεῖσαι τὸν χρόνον,
<span class="lb" data-page="9.582" data-line="2" id="l9.582.2"></span>ἔκρινάν ποτε νόσημα. ταυτὶ μὲν οὖν ἤδη καὶ ὡς αἴτια πεπίστευται
<span class="lb" data-page="9.582" data-line="3" id="l9.582.3"></span>τὰς νόσους ἀπαλλάττειν· τὰ δ’ ὡς σημεῖα τούτων
<span class="lb" data-page="9.582" data-line="4" id="l9.582.4"></span>δηλωτικὰ παραφροσύναι τ’ εἰσὶ καὶ ἀγρυπνίαι καὶ κώματα
<span class="lb" data-page="9.582" data-line="5" id="l9.582.5"></span>καὶ ἀλγήματα καὶ δάκρυα καὶ δύσπνοιαι καὶ σκοτόδινοι καὶ
<span class="lb" data-page="9.582" data-line="6" id="l9.582.6"></span>πάνθ’ ὅσα τοιαῦτα. καὶ γὰρ οὖν καὶ ταῦτα χωρὶς τῶν τῆς
<span class="lb" data-page="9.582" data-line="7" id="l9.582.7"></span>πέψεως σημείων ἐπιφανέντα κακίστων διαθέσεών ἐστι γνωρίσματα.
<span class="lb" data-page="9.582" data-line="8" id="l9.582.8"></span>σύμπαντα μὲν οὖν δὴ ταῦτα, τά τε ὡς αἴτια τά
<span class="lb" data-page="9.582" data-line="9" id="l9.582.9"></span>τε ὡς σημεῖα κρίσιμα, μὴ αὐτίκα φαινέσθω· τουτέστι μὴ
<span class="lb" data-page="9.582" data-line="10" id="l9.582.10"></span>κατὰ τὸν πρῶτον καιρὸν τοῦ νοσήματος, ἡνίκα τελέως ἄπεπτον
<span class="lb" data-page="9.582" data-line="11" id="l9.582.11"></span>ὑπάρχει· τὰ δ’ ἄλλα τρία γένη τῶν τὴν πέψιν δηλούντων
<span class="lb" data-page="9.582" data-line="12" id="l9.582.12"></span>σημείων, εἰ καὶ κατὰ τὴν πρώτην εὐθὺς ὥραν φαίνοιτο
<span class="lb" data-page="9.582" data-line="13" id="l9.582.13"></span>τοῦ πρώτου παροξυσμοῦ, καλῶς ἐπιφαίνηται.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg064.1st1K-grc1:2.10">
<span class="pb page1" data-page="9.685" id="p9.685"></span>
<span class="milestone ed1page page1" data-n="3.410" data-unit="ed1page" id="ed1page.3.410"></span>
<span class="milestone ed2page page1" data-n="8.422" data-unit="ed2page" id="ed2page.8.422"></span>
            <p>
<span class="lb" data-page="9.685" data-line="1" id="l9.685.1"></span>Τῶν δ’ ἐπὶ τόποις φλεγμαίνουσιν ἤδη σύνθετος
<span class="lb" data-page="9.685" data-line="2" id="l9.685.2"></span>ἁπάντων ἰδέα· τινὰ μὲν γὰρ τοῦ τόπου γνωρίσματα
<span class="lb" data-page="9.685" data-line="3" id="l9.685.3"></span>φέρουσι, τινὰ δὲ τῆς βλαπτούσης αὐτὸν αἰτίας, οἷον ἐν μὲν
<span class="lb" data-page="9.685" data-line="4" id="l9.685.4"></span>τοῖς πλευριτικοῖς ὡς μὲν τόπος πεπονθὼς ὁ ὑπεζωκὼς τὰς
<span class="lb" data-page="9.685" data-line="5" id="l9.685.5"></span>πλευρὰς ὑμὴν ὀδύνην ἐξ ἀνάγκης οἴσει φλεγμαίνων, ὅτι νευρώδης
<span class="lb" data-page="9.685" data-line="6" id="l9.685.6"></span>ἐστίν. ἀλλὰ καὶ νύττουσαν ταύτην καὶ διατεταμένην
<span class="lb" data-page="9.685" data-line="7" id="l9.685.7"></span>ἐπὶ πλέον, ὅτι τὸ πεπονθὸς μέρος ὑμήν. τοιαῦται δὲ αἱ τῶν
<span class="lb" data-page="9.685" data-line="8" id="l9.685.8"></span>αἰσθητικῶν ὑμένων ὀδύναι. καὶ μὲν δὴ καὶ ὅτι τῶν ἀναπνευστικῶν
<span class="lb" data-page="9.685" data-line="9" id="l9.685.9"></span>τινος ὀργάνων ἐστὶ μόριον, ἐξ ἀνάγκης δυσπνοήσει τὸ
<span class="lb" data-page="9.685" data-line="10" id="l9.685.10"></span>ζῶον. ὅτι δὲ καὶ τῆς καρδίας ἐγγὺς, μεταδώσει τι καὶ τῇ
<span class="lb" data-page="9.685" data-line="11" id="l9.685.11"></span>καρδίᾳ ῥᾳδίως τῆς φλογώσεως. εἰ δὲ τοῦτο πυρέξει τὸ ζῶον,
<span class="lb" data-page="9.685" data-line="12" id="l9.685.12"></span>ὥσπερ οὖν καὶ ὅτι τοῦ πνεύμονος ἐγγὺς, ἐξ ἑτοίμου μεταδώσει
<span class="lb" data-page="9.685" data-line="13" id="l9.685.13"></span>καὶ τῷδε τῆς διαθέσεως, οὕτως ὄντι μαλακῷ τε καὶ μανῷ
<span class="lb" data-page="9.685" data-line="14" id="l9.685.14"></span>καὶ δέξασθαι πᾶσαν ἑτοίμως ὑγρὰν οὐσίαν δυναμένῳ. βήξει
<span class="lb" data-page="9.685" data-line="15" id="l9.685.15"></span>τοίνυν εὐθὺς ὁ ἄνθρωπος, οὐ μὴν καὶ ἀναπτύσειε πάντως
<span class="lb" data-page="9.685" data-line="16" id="l9.685.16"></span>εὐθύς. ἀλλ’ εἰ μὲν πλεῖόν τε καὶ παχύτερον ἀποῤῥέοι τῆς φλεγμονῆς,
<span class="lb" data-page="9.685" data-line="17" id="l9.685.17"></span>ἀναπτυσθήσεται βήττων· εἰ δὲ ὀλίγον τε καὶ λεπτὸν,
<span class="pb" data-page="9.686" id="p9.686"></span>
<span class="lb" data-page="9.686" data-line="1" id="l9.686.1"></span>ἐρεθιεῖ μὲν ἐξ ἀνάγκης, ὥστε καὶ κινῆσαι βῆχας, οὐ μὴν καὶ
<span class="lb" data-page="9.686" data-line="2" id="l9.686.2"></span>ἀναπτυσθήσεταί γε, πρὶν ἀθροιζόμενόν τε ἅμα καὶ πεπτόμενον
<span class="lb" data-page="9.686" data-line="3" id="l9.686.3"></span>εἰς πλῆθός τε ἅμα καὶ πάχος ἐπιδιδόναι. ἀλλὰ τοῦτο
<span class="lb" data-page="9.686" data-line="4" id="l9.686.4"></span>μὲν τῆς διαθέσεως ἤδη γνώρισμα αὐτῆς ἐστιν, καὶ οὐ τοῦ μορίου
<span class="lb" data-page="9.686" data-line="5" id="l9.686.5"></span>τοῦ πεπονθότος. ἐπειδὰν μὲν γὰρ ἀκριβῶς ᾖ τὸ πάθημα
<span class="lb" data-page="9.686" data-line="6" id="l9.686.6"></span>στεγνὸν, καὶ οἷον δῆσαν ἐν ἑαυτῷ κατέχῃ τὸ σύμπαν ῥεῦμα,
<span class="lb" data-page="9.686" data-line="7" id="l9.686.7"></span>τὰς ἀπτύστους προσαγορευομένας ἀποτελεῖ πλευρίτιδας. ἐπειδὰν
<span class="lb" data-page="9.686" data-line="8" id="l9.686.8"></span>δὲ ἀξιόλογον χαλάσῃ τε καὶ μεθῇ τῷ πνεύμονι, καὶ βήττουσιν
<span class="lb" data-page="9.686" data-line="9" id="l9.686.9"></span>οὗτοι πλείω καὶ ἀναπτύουσιν. ἰδέας οὖν τοῦτο φλεγμονῆς,
<span class="lb" data-page="9.686" data-line="10" id="l9.686.10"></span>οὐ τόπου πεπονθότος γίνεται γνώρισμα. πότερον δὲ
<span class="lb" data-page="9.686" data-line="11" id="l9.686.11"></span>φλεγματωδέστερός ἐστιν, ἢ χολωδέστερος ὁ τὴν φλεγμονὴν
<span class="lb" data-page="9.686" data-line="12" id="l9.686.12"></span>ἐργασάμενος χυμὸς, ἐκ τῆς τῶν πτυσμάτων ἰδέας εἴσῃ. καὶ
<span class="lb" data-page="9.686" data-line="13" id="l9.686.13"></span>γὰρ καὶ ἀφρώδη καὶ πυῤῥὰ καὶ ξανθὰ καὶ ὠχρὰ καὶ ἐρυθρὰ
<span class="lb" data-page="9.686" data-line="14" id="l9.686.14"></span>καὶ μέλανα πτύουσι. τούτων δὲ τὰ μὲν ἀφρώδη φλεγματικώτερον
<span class="lb" data-page="9.686" data-line="15" id="l9.686.15"></span>ἐνδείκνυται τὸ ῥεῦμα, τὰ δὲ ξανθὰ πικρόχολον
<span class="lb" data-page="9.686" data-line="16" id="l9.686.16"></span>ἄκρατον. ὅσα δὲ πυῤῥὰ, πικρόχολα μὲν καὶ ταῦτα, μεμίχθαι
<span class="lb" data-page="9.686" data-line="17" id="l9.686.17"></span>δὲ οὐκ ὀλίγον ὀῤῥῶδες περίττωμα τῇ ξανθῇ χολῇ δηλοῖ, καὶ
<span class="lb" data-page="9.686" data-line="18" id="l9.686.18"></span>πολὺ δὴ πλέον, ἐπειδὰν ὠχρὰ πτύῃ τις. οὕτω δὲ καὶ τὰ μέλανα
<span class="pb" data-page="9.687" id="p9.687"></span>
<span class="lb" data-page="9.687" data-line="1" id="l9.687.1"></span>μελαγχολικὸν <span class="milestone ed2page" data-n="8.423" data-unit="ed2page" id="ed2page.8.423"></span>ἐνδείκνυται τὸ ῥεῦμα, καθάπερ
<span class="lb" data-page="9.687" data-line="2" id="l9.687.2"></span>οὖν καὶ ὅσα τὴν χροιὰν μᾶλλόν πως ἐρυθρά ἐστι, πλεῖστον
<span class="lb" data-page="9.687" data-line="3" id="l9.687.3"></span>μὲν αἵματος, ὀλίγον δὲ τῆς πικρᾶς χολῆς ἐνδείκνυται
<span class="lb" data-page="9.687" data-line="4" id="l9.687.4"></span>μετέχειν τὸν τὴν φλεγμονὴν ἐργαζόμενον χυμὸν, καὶ
<span class="lb" data-page="9.687" data-line="5" id="l9.687.5"></span>διὰ τοῦτο πάντων μέν ἐστιν ἐπιεικέστατον πτυσμάτων,
<span class="lb" data-page="9.687" data-line="6" id="l9.687.6"></span>ὥσπερ, οἶμαι, τὰ μέλανα πάντων ὀλεθριώτατα. καὶ μὲν
<span class="lb" data-page="9.687" data-line="7" id="l9.687.7"></span>δὴ καὶ τὰ μεγέθη μὲν ἐν οἷς εἴπομεν ἅπασι συμπτώμασι
<span class="lb" data-page="9.687" data-line="8" id="l9.687.8"></span>μεγέθους ἔσται διαθέσεως γνωρίσματα· βραχεῖαν δ’ ἐνδείξονται
<span class="lb" data-page="9.687" data-line="9" id="l9.687.9"></span>τὴν διάθεσιν αἱ σμικρότητες τῶν συμπτωμάτων.
<span class="lb" data-page="9.687" data-line="10" id="l9.687.10"></span>οὔκουν ἴδια πάντων ἅπαντ’ ἐστὶν, ἀλλ’ ἕκαστον ἴδιόν τινος
<span class="lb" data-page="9.687" data-line="11" id="l9.687.11"></span>γνώρισμα ἐξαίρετον. καὶ γὰρ ὅσα δοκεῖ δυοῖν, ἢ τριῶν
<span class="lb" data-page="9.687" data-line="12" id="l9.687.12"></span>ὑπάρχειν ἅμα δηλωτικὰ, καὶ ταῦτ’ ἀκριβῶς ἐξετάζων εὑρήσεις
<span class="lb" data-page="9.687" data-line="13" id="l9.687.13"></span>ἑτέρῳ μέν τινι τῶν ἐν αὐτοῖς συμβεβηκότων, ἐνδεικνύμενα
<span class="lb" data-page="9.687" data-line="14" id="l9.687.14"></span>τὸν πεπονθότα τόπον, ἑτέρῳ δὲ τὴν διάθεσιν,
<span class="lb" data-page="9.687" data-line="15" id="l9.687.15"></span>ἄλλῳ δὲ τὸ μέγεθος αὐτῆς, ἄλλῳ δὲ τῶν ἑπομένων τι
<span class="lb" data-page="9.687" data-line="16" id="l9.687.16"></span>συμπτωμάτων. ὁ γοῦν σφυγμὸς ὁ τῶν πλευριτικῶν ἁπάντως
<span class="lb" data-page="9.687" data-line="17" id="l9.687.17"></span><span class="milestone ed1page" data-n="3.411" data-unit="ed1page" id="ed1page.3.411"></span>μὲν τούτων ἐστὶν ἐνδεικτικὸς, ἀλλ’ οὐχ ὡσαύτως
<span class="lb" data-page="9.687" data-line="18" id="l9.687.18"></span>ἁπάντων. ἀλλ’ ᾗ μὲν ἅμα τάσει σκληρὸς, νευρῶδες
<span class="lb" data-page="9.687" data-line="19" id="l9.687.19"></span>εἶναι δηλοῖ τὸ πεπονθὸς, ᾗ δ’ οἷον ἐμπρίων, φλεγμονὴν
<span class="pb" data-page="9.688" id="p9.688"></span>
<span class="lb" data-page="9.688" data-line="1" id="l9.688.1"></span>εἶναι τὴν διάθεσιν, ᾗ δὲ ταχύς τε ἅμα καὶ πυκνὸς καὶ μέγας,
<span class="lb" data-page="9.688" data-line="2" id="l9.688.2"></span>ἕπεσθαι τῇ φλεγμονῇ πυρετὸν, ᾗ δ’ ἕκαστον τῶν εἰρημένων
<span class="lb" data-page="9.688" data-line="3" id="l9.688.3"></span>ἢ μεῖζον, ἢ μεῖον εἴη σημείων, ἤτοι μεγάλην εἶναι
<span class="lb" data-page="9.688" data-line="4" id="l9.688.4"></span>τὴν διάθεσιν, ἢ σμικρὰν δηλώσει. ἀρκεῖ μοι ταῦτα παραδείγματος
<span class="lb" data-page="9.688" data-line="5" id="l9.688.5"></span>ἕνεκα λελέχθαι νῦν. οὐ γὰρ δὴ περὶ πεπονθότων
<span class="lb" data-page="9.688" data-line="6" id="l9.688.6"></span>γε τόπων πρόκειται διελθεῖν, ὥπερ οὐδὲ περὶ πυρετῶν, ἢ
<span class="lb" data-page="9.688" data-line="7" id="l9.688.7"></span>τύπων, ἢ αἰτιῶν, ἀλλ’ ἐμνήσθην ἑκάστου τούτων ἅμα μὲν
<span class="lb" data-page="9.688" data-line="8" id="l9.688.8"></span>ὁδόν τινα δεῖξαι βουλόμενος τῆς ἐν αὐτοῖς ἀσκήσεως, ἣν ἔχων
<span class="lb" data-page="9.688" data-line="9" id="l9.688.9"></span>τις, εἰ καὶ μηδὲν ἡμεῖς γράψαιμεν, εἰς ἕκαστον τῶν προειρημένων
<span class="lb" data-page="9.688" data-line="10" id="l9.688.10"></span>ἰδίᾳ, δύναιτ’ ἂν ἔκ τε τῶν τοῖς ἄλλοις γεγραμμένων,
<span class="lb" data-page="9.688" data-line="11" id="l9.688.11"></span>ἤδη δὲ καὶ αὐτὸς καθ’ ἑαυτὸν, εἰ συνετός τε εἴη καὶ φιλόπονος,
<span class="lb" data-page="9.688" data-line="12" id="l9.688.12"></span>ἐξευρίσκειν τὸ λεῖπον, ἅμα δὲ καὶ τὸ χρήσιμον ἐπιδεῖξαι
<span class="lb" data-page="9.688" data-line="13" id="l9.688.13"></span>βουλόμενος ἑκάστου τῶν λεγομένων, ἐμνημόνευσα καὶ πυρετῶν
<span class="lb" data-page="9.688" data-line="14" id="l9.688.14"></span>διαφορὰς καὶ τύπων καὶ διαθέσεων καὶ αἰτίων καὶ αὐτῶν
<span class="lb" data-page="9.688" data-line="15" id="l9.688.15"></span>τῶν πεπονθότων μορίων.
</p>
          </article>

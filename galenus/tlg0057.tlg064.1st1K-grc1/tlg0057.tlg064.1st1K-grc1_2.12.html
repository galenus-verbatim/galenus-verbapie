<article xmlns="http://www.w3.org/1999/xhtml" id="urn:cts:greekLit:tlg0057.tlg064.1st1K-grc1:2.12">
<span class="pb page1" data-page="9.690" id="p9.690"></span>
<span class="milestone ed1page page1" data-n="3.411" data-unit="ed1page" id="ed1page.3.411"></span>
<span class="milestone ed2page page1" data-n="8.424" data-unit="ed2page" id="ed2page.8.424"></span>
            <p>
<span class="lb" data-page="9.690" data-line="12" id="l9.690.12"></span>Τὰς ἀθρόας ἐν νόσοις μεταβολὰς εἰ βούλοιο
<span class="lb" data-page="9.690" data-line="13" id="l9.690.13"></span>προγινώσκειν, ἀναγκαῖόν ἐστί σοι πρότερον ἀρχῆς καὶ
<span class="lb" data-page="9.690" data-line="14" id="l9.690.14"></span>ἀναβάσεως καὶ ἀκμῆς καὶ παρακμῆς εἶναι διαγνωστικός τε καὶ
<span class="lb" data-page="9.690" data-line="15" id="l9.690.15"></span>προγνωστικός. ταῦτα δ’ αὐτὰ διαγνώσῃ διά τε τῆς τοῦ νοσήματος
<span class="lb" data-page="9.690" data-line="16" id="l9.690.16"></span>ἰδέας καὶ τῆς χώρας καὶ τῆς ὥρας τοῦ ἔτους, ἅμα
<span class="lb" data-page="9.690" data-line="17" id="l9.690.17"></span>τοῖς συστοίχοις αὐτοῖς, καὶ τῆς τῶν περιόδων ἀναλογίας καὶ
<span class="pb" data-page="9.691" id="p9.691"></span>
<span class="lb" data-page="9.691" data-line="1" id="l9.691.1"></span>προσέτι τῶν ἐπιφαινομένων, ἐκ μὲν τῆς τοῦ νοσήματος ἰδέας
<span class="lb" data-page="9.691" data-line="2" id="l9.691.2"></span>εἰς τρεῖς τούτους ἀποβλέπων ἁπλοῦς καὶ πρώτους πυρετοὺς,
<span class="lb" data-page="9.691" data-line="3" id="l9.691.3"></span>τὸν φλεγματώδη καὶ τὸν μελαγχολικὸν καὶ τὸν πικρόχολον.
<span class="lb" data-page="9.691" data-line="4" id="l9.691.4"></span>ἄσκησον δὲ γνωρίζειν αὐτοὺς πρότερον ἀκριβεῖς τε καὶ γνησίους,
<span class="lb" data-page="9.691" data-line="5" id="l9.691.5"></span>οὕτω γὰρ καὶ δυνήσῃ ποτὲ καὶ μεμιγμένους ἐξευρίσκειν.
<span class="lb" data-page="9.691" data-line="6" id="l9.691.6"></span>ἀκριβεῖς δὲ καὶ γνήσιοι τότ’ εἰσὶν, ὅταν ἡλικία καὶ ὥρα
<span class="lb" data-page="9.691" data-line="7" id="l9.691.7"></span>καὶ χώρα καὶ κατάστασις καὶ φύσις καὶ τὰ προγεγονότα διαιτήματα
<span class="lb" data-page="9.691" data-line="8" id="l9.691.8"></span>καὶ τὰ παρόντα συμπτώματα καὶ πάνθ’ ἁπλῶς ὅσα
<span class="lb" data-page="9.691" data-line="9" id="l9.691.9"></span>πρόσθεν εἶπον οἰκεῖα τοῦ χυμοῦ τῆς ἰδέας ὑπάρχῃ. μενόντων
<span class="lb" data-page="9.691" data-line="10" id="l9.691.10"></span>μὲν οὖν τῶν χυμῶν κατὰ τὰς φλέβας οἱ συνεχεῖς ἐπ’ αὐτοῖς
<span class="lb" data-page="9.691" data-line="11" id="l9.691.11"></span>γίνονται πυρετοί· κινουμένων δὲ καὶ πάντῃ τοῦ σώματος
<span class="lb" data-page="9.691" data-line="12" id="l9.691.12"></span>ὠθουμένων οἱ μετὰ ῥίγους ἢ φρίκης ἰσχυρᾶς ἀρχόμενοι, σὺν
<span class="lb" data-page="9.691" data-line="13" id="l9.691.13"></span>ἱδρῶτι δὲ πάντως εἰς ἀπυρεξίαν τελευτῶντες. ἔστι δ’ αὐτῶν
<span class="lb" data-page="9.691" data-line="14" id="l9.691.14"></span>ὁ μὲν τριταῖός τε καὶ ὁ διὰ τρίτης ὀλιγοχρόνιος, ὁ δὲ τεταρταῖος
<span class="lb" data-page="9.691" data-line="15" id="l9.691.15"></span>καὶ ὁ διὰ τετάρτης πολυχρόνιος. ἧττον δὲ χρόνιος
<span class="lb" data-page="9.691" data-line="16" id="l9.691.16"></span>τούτου ὅ τ’ ἀμφημερινός ἐστι καὶ ὁ καθ’ ἑκάστην ἡμέραν
<span class="lb" data-page="9.691" data-line="17" id="l9.691.17"></span>παροξυνόμενος. εἰ τούτους εἰδείης ἑτοίμως γνωρίζειν, οὐκ ἂν
<span class="pb" data-page="9.692" id="p9.692"></span>
<span class="lb" data-page="9.692" data-line="1" id="l9.692.1"></span>ἔτι χαλεπὸν ἐξευρίσκειν οὐδὲ τοὺς ἐπὶ τόποις τισὶ πεπονθόσι
<span class="lb" data-page="9.692" data-line="2" id="l9.692.2"></span>συνισταμένους. ἐν γὰρ τοῖς φλεγμαίνουσι μορίοις ἅπασιν ἡ
<span class="lb" data-page="9.692" data-line="3" id="l9.692.3"></span>σφήνωσις τῶν χυμῶν εἴργουσα διαπνεῖσθαι καλῶς τὸν τόπον
<span class="lb" data-page="9.692" data-line="4" id="l9.692.4"></span>εὐθὺς μὲν σήπει τοὺς χυμοὺς, εὐθὺς δὲ καὶ θερμασίαν ἀνάπτει
<span class="lb" data-page="9.692" data-line="5" id="l9.692.5"></span>τινὰ μοχθηρὰν, οἵα κᾀν τοῖς ἄλλοις ἅπασι τοῖς σηπομένοις
<span class="lb" data-page="9.692" data-line="6" id="l9.692.6"></span>γεννᾶται. ταύτης οὖν τῆς θερμασίας ὁ χαρακτὴρ ὅταν
<span class="lb" data-page="9.692" data-line="7" id="l9.692.7"></span>ἁπλοῦς ᾖ, τῶν εἰρημένων τινὶ πυρετῶν ἐξ ἀνάγκης ἔοικε·
<span class="lb" data-page="9.692" data-line="8" id="l9.692.8"></span>μᾶλλον δὲ, εἰ χρὴ τἀληθὲς εἰπεῖν, εἷς ἐξ ἐκείνων ἐστὶν, ἢ πικρόχολος,
<span class="lb" data-page="9.692" data-line="9" id="l9.692.9"></span>ἢ μελαγχολικὸς, ἢ φλεγματικός. ἤκουσας δέ που λέγοντος
<span class="lb" data-page="9.692" data-line="10" id="l9.692.10"></span>Ἱπποκράτους τίνες εἰσὶν ὀξεῖαι νόσοι, ἢ ὡς ταύτας
<span class="lb" data-page="9.692" data-line="11" id="l9.692.11"></span>καλοῦσιν ὀξείας νόσους, ὧν οἱ πυρετοὶ τοὐπίπαν εἰσὶ συνεχεῖς,
<span class="lb" data-page="9.692" data-line="12" id="l9.692.12"></span>ὥστ’ εἴπερ ἰδίᾳ τε καὶ καθ’ ἑαυτὸν ἕκαστον τῶν πυρετῶν
<span class="lb" data-page="9.692" data-line="13" id="l9.692.13"></span>ἀσκήσαις γνωρίζειν, οὐκ ἂν ἔτι χαλεπῶς, οὐδ’ ὅταν ἅμα
<span class="lb" data-page="9.692" data-line="14" id="l9.692.14"></span>πνεύμονος ἢ σπληνὸς ἢ ἥπατος ἢ γαστρὸς φλεγμονή τις εὑρίσκοιτο,
<span class="lb" data-page="9.692" data-line="15" id="l9.692.15"></span>διαγνώσῃ τε τὴν ἰδέαν αὐτοῦ καὶ τὸ μέχρι λύσεως
<span class="lb" data-page="9.692" data-line="16" id="l9.692.16"></span>μῆκος ὅλης τῆς νόσου προγνώσῃ. <span class="milestone ed2page" data-n="8.425" data-unit="ed2page" id="ed2page.8.425"></span>πάντως γάρ που τὸ
<span class="lb" data-page="9.692" data-line="17" id="l9.692.17"></span>ῥεῦμα τὸ τὴν φλεγμονὴν ἐργασάμενον ἢ τῆς ξανθῆς χολῆς
<span class="pb" data-page="9.693" id="p9.693"></span>
<span class="lb" data-page="9.693" data-line="1" id="l9.693.1"></span>ἐστιν, ἢ τῆς μελαίνης, ἢ τοῦ φλέγματος. εἰ μὲν οὖν ἀκράτου
<span class="lb" data-page="9.693" data-line="2" id="l9.693.2"></span>τέ γε καὶ πολλῆς τῆς ξανθῆς χολῆς εἴη, τηνικαῦτα μὲν ἐρυσιπέλατά
<span class="lb" data-page="9.693" data-line="3" id="l9.693.3"></span>τε καὶ τοὺς καλουμένους ἕρπητας ἐργάζεται· τῆς
<span class="lb" data-page="9.693" data-line="4" id="l9.693.4"></span>μελαίνης δ’ ἂν εἴη, ἢ καρκίνους ἢ φαγεδαίνας ἢ ἐλέφαντας,
<span class="lb" data-page="9.693" data-line="5" id="l9.693.5"></span>ἤ τι τῶν οὕτω δυσιάτων παθῶν. ὅσα δ’ ὑπὸ φλέγματος κατασκήψαντος
<span class="lb" data-page="9.693" data-line="6" id="l9.693.6"></span>ἐξαίρεται, ταῦτ’ οἰδήματα κέκληται. ψιλὸς μὲν
<span class="lb" data-page="9.693" data-line="7" id="l9.693.7"></span>οὖν καὶ μόνος ἕκαστος τῶν εἰρημένων χυμῶν ἀκριβὲς ἕκαστον
<span class="lb" data-page="9.693" data-line="8" id="l9.693.8"></span>ἐργάζεται τῶν εἰρημένων παθῶν. ἀναθολωθεὶς δὲ τῷ αἵματι,
<span class="lb" data-page="9.693" data-line="9" id="l9.693.9"></span>κᾄπειτα κατασκήψας εἴς τι μόριον, σκιῤῥώδεις, ἢ οἰδηματώδεις
<span class="lb" data-page="9.693" data-line="10" id="l9.693.10"></span>ἐργάζεται τὰς φλεγμονάς· σκιῤῥώδεις μὲν ὁ μελαγχολικὸς,
<span class="lb" data-page="9.693" data-line="11" id="l9.693.11"></span>ἐρυσιπελατώδεις δὲ ὁ πικρόχολος, οἰδηματώδεις δὲ ὁ φλεγματικός.
<span class="lb" data-page="9.693" data-line="12" id="l9.693.12"></span>ὅταν δὲ αὐτὸ τὸ κατὰ φύσιν ἔχον αἷμα σφηνωθὲν ἐν
<span class="lb" data-page="9.693" data-line="13" id="l9.693.13"></span>τῷ ῥευματισθέντι χωρίῳ διασαπῇ, φλεγμονὴ μέν ἐστι τὸ πάθημα,
<span class="lb" data-page="9.693" data-line="14" id="l9.693.14"></span>ἀπλοῦς δὲ ἐπ’ αὐτῇ πυρετὸς ἐξάπτεται, παραπλήσιος
<span class="lb" data-page="9.693" data-line="15" id="l9.693.15"></span>μάλιστα τῶν ἐφημέρων τοῖς ἐπὶ βουβῶσι. καὶ γὰρ οὖν καὶ
<span class="lb" data-page="9.693" data-line="16" id="l9.693.16"></span>αὐτὸς ὁ βουβὼν ἐξ αἵματος χρηστοῦ γίνεται. δῆλον δ’ ὡς,
<span class="lb" data-page="9.693" data-line="17" id="l9.693.17"></span>ἐπειδὰν ὑπάρξηται σήπεσθαι τοῦτο, οὐκέτι μένει χρηστὸν,
<span class="pb" data-page="9.694" id="p9.694"></span>
<span class="lb" data-page="9.694" data-line="1" id="l9.694.1"></span>ἀλλ’ ἤδη πικρόχολον γίνεται, καὶ φυλάττεται κᾀν τῷδε τὸ
<span class="lb" data-page="9.694" data-line="2" id="l9.694.2"></span>τρία τὰ σύμπαντα εἶναι γένη τῶν ἁπλῶν πυρετῶν. ὁ γὰρ ἐξ
<span class="lb" data-page="9.694" data-line="3" id="l9.694.3"></span>αἵματος σηπομένου γινόμενος ἤδη πως χολώδης ἐστὶν, εἴ γε
<span class="lb" data-page="9.694" data-line="4" id="l9.694.4"></span>κᾀν τοῖς φυσικοῖς λόγοις ὀρθῶς ἀποδέδεικται τὸ μὲν αἷμα ἡ
<span class="lb" data-page="9.694" data-line="5" id="l9.694.5"></span>σύμμετρος ἐργαζομένη θερμασία, τὴν ξανθὴν δὲ χολὴν ἡ
<span class="lb" data-page="9.694" data-line="6" id="l9.694.6"></span>πλείων ἤδη, τὴν μέλαιναν δὲ ἡ ἄμετρος ἱκανῶς. ὅσον μὲν οὖν
<span class="lb" data-page="9.694" data-line="7" id="l9.694.7"></span>ἐστι λιπαρόν τε καὶ κοῦφον ἐν αἵματι, ξανθὴ χολὴ γίνεται·
<span class="lb" data-page="9.694" data-line="8" id="l9.694.8"></span><span class="milestone ed1page" data-n="3.412" data-unit="ed1page" id="ed1page.3.412"></span>τὸ παχὺ δὲ καὶ οἷον τρὺξ, ὅταν ἀμέτρως θερμανθὲν
<span class="lb" data-page="9.694" data-line="9" id="l9.694.9"></span>ἐξικμασθῇ, μέλαινα γίνεται. γίνεται δέ ποτε μέλαινα καὶ ἡ
<span class="lb" data-page="9.694" data-line="10" id="l9.694.10"></span>ξανθὴ κατοπτηθεῖσα. διττὸς γὰρ δὴ καὶ ταύτης ἐδείχθη τῆς
<span class="lb" data-page="9.694" data-line="11" id="l9.694.11"></span>γενέσεως ὁ τρόπος. ἅπαντες οὖν οἱ ἐπὶ μορίοις τισὶ πεπονθόσι
<span class="lb" data-page="9.694" data-line="12" id="l9.694.12"></span>πυρετοὶ τῶν εἰρημένων τινὰ χαρακτήρων ἢ ἁπλοῦν
<span class="lb" data-page="9.694" data-line="13" id="l9.694.13"></span>ἢ σύνθετον ἕξουσιν. ἁπλοῦν μὲν, ὅταν ἱκανῶς κρατήσῃ τῶν
<span class="lb" data-page="9.694" data-line="14" id="l9.694.14"></span>ἄλλων εἷς χυμὸς, οὐχ ἁπλοῦν δὲ, ἐπειδὰν ἐμφαίνηται τοῦ μιχθέντος
<span class="lb" data-page="9.694" data-line="15" id="l9.694.15"></span>ἡ δύναμις. ἐνίοτε δὲ οὐκ ἐμφαίνεται μόνον, ἀλλὰ καὶ
<span class="lb" data-page="9.694" data-line="16" id="l9.694.16"></span>κατ’ ἴσον ἰσχύει θατέρῳ, καὶ ποτὲ καὶ οἱ τρεῖς ἅμα μίγνυνται
<span class="lb" data-page="9.694" data-line="17" id="l9.694.17"></span>ταῖς δυνάμεσιν ἴσον. ἀλλὰ ὥσπερ τὸν ἀκριβῶς ἐπιστάμενον
<span class="pb" data-page="9.695" id="p9.695"></span>
<span class="lb" data-page="9.695" data-line="1" id="l9.695.1"></span>ἰδίᾳ γνωρίζειν οἶνον καὶ μέλι καὶ ὕδωρ οὐδ’ ἡ κρᾶσις αὐτῶν
<span class="lb" data-page="9.695" data-line="2" id="l9.695.2"></span>διαλανθάνει, κατὰ τὸν αὐτὸν, οἶμαι, τρόπον οὐδ’ ὅστις
<span class="lb" data-page="9.695" data-line="3" id="l9.695.3"></span>ἰδίᾳ τῶν εἰρημένων ἕκαστον τῶν πυρετῶν οἷός τ’ ἐστὶ γνωρίζειν
<span class="lb" data-page="9.695" data-line="4" id="l9.695.4"></span>ἀκριβῶς, οὐκ ἀγνοήσει τὴν μίξιν αὐτῶν, ὅθεν ἀρχὴ
<span class="lb" data-page="9.695" data-line="5" id="l9.695.5"></span>πάντων ἐστὶ τῶν τοιούτων ἀρίστη τοὺς τρεῖς ἐκείνους πυρετοὺς
<span class="lb" data-page="9.695" data-line="6" id="l9.695.6"></span>δύνασθαι γνωρίζειν ἀκριβῶς, ἀμφημερινὸν καὶ τριταῖον
<span class="lb" data-page="9.695" data-line="7" id="l9.695.7"></span>καὶ τεταρταῖον. ὅμοιοι γὰρ αὐτοῖς ἀκριβῶς εἰσι καὶ
<span class="lb" data-page="9.695" data-line="8" id="l9.695.8"></span>οἱ παρακείμενοι συνεχεῖς, οὔκουν εἰς πολλοὺς καὶ ἀσαφεῖς
<span class="lb" data-page="9.695" data-line="9" id="l9.695.9"></span>σκοποὺς, ἀλλ’ εἰς ὀλίγους τε καὶ σαφεῖς ἅπασαν ἀνήγαγόν
<span class="lb" data-page="9.695" data-line="10" id="l9.695.10"></span>σοι τὴν ἄσκησιν. ἐν τούτοις γὰρ γυμνασάμενος οὐ χαλεπῶς
<span class="lb" data-page="9.695" data-line="11" id="l9.695.11"></span>ἐν ταῖς πρώταις τῶν ἡμερῶν διαγνώσῃ τῆς νόσου τὸν
<span class="lb" data-page="9.695" data-line="12" id="l9.695.12"></span>χαρακτῆρα.
</p>
          </article>

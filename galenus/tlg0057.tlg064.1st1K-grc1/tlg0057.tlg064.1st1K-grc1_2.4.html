<article xmlns="http://www.w3.org/1999/xhtml" id="urn:cts:greekLit:tlg0057.tlg064.1st1K-grc1:2.4">
<span class="pb page1" data-page="9.658" id="p9.658"></span>
<span class="milestone ed1page page1" data-n="3.406" data-unit="ed1page" id="ed1page.3.406"></span>
<span class="milestone ed2page page1" data-n="8.413" data-unit="ed2page" id="ed2page.8.413"></span>
            <p>
<span class="lb" data-page="9.658" data-line="6" id="l9.658.6"></span>Τοῦ δ’ ἀκριβοῦς τριταίου ἤδη γνωρισθέντος,
<span class="lb" data-page="9.658" data-line="7" id="l9.658.7"></span>ἐπὶ τὸν ἀκριβῆ τεταρταῖον μετιέναι ἤδη καιρὸς, οὗ τὴν
<span class="lb" data-page="9.658" data-line="8" id="l9.658.8"></span>μὲν ἀρχὴν ὁποία τίς ἐστιν, ἤδη προειρήκαμεν, ὡς οὐδὲν
<span class="lb" data-page="9.658" data-line="9" id="l9.658.9"></span>ὅμοιον ἔχουσαν τῇ τριταϊκῇ περιόδῳ, κατά τε τὸ ῥίγος καὶ
<span class="lb" data-page="9.658" data-line="10" id="l9.658.10"></span>τοὺς σφυγμούς. τὰ δ’ ἐφεξῆς ἤδη λέγωμεν. καίτοι τό γε τῶν
<span class="lb" data-page="9.658" data-line="11" id="l9.658.11"></span>ἐν τοῖς παροξυσμοῖς σφυγμῶν ἔμπροσθεν εἰρημένων ὑπομνῆσαι
<span class="lb" data-page="9.658" data-line="12" id="l9.658.12"></span>καὶ νῦν εὔλογον. εἰ γὰρ εἰδείης τοῦ νοσοῦντος τὸν κατὰ
<span class="lb" data-page="9.658" data-line="13" id="l9.658.13"></span>φύσιν σφυγμὸν, ἢ εἰ καὶ καθ’ ἑτέραν αὐτοῦ νόσον, ἐν ἀρχῇ
<span class="lb" data-page="9.658" data-line="14" id="l9.658.14"></span>παροξυσμοῦ παραγεγονὼς εἴης, μηκέτ’ ἄλλο μηδὲν ἀναμείνῃς
<span class="lb" data-page="9.658" data-line="15" id="l9.658.15"></span>εἰς ἀπόφασιν τοῦ τεταρταῖον εἶναι τὸν εἰσβάλλοντα πυρετόν.
<span class="lb" data-page="9.658" data-line="16" id="l9.658.16"></span>ἐξαίσιος γάρ τις ἡ εἰς ἀραιότητά τε καὶ βραδύτητα τροπὴ γίνεται.
<span class="lb" data-page="9.658" data-line="17" id="l9.658.17"></span>καὶ ἔγωγε τῶν ἐμαυτοῦ συνήθων τινὰς, ὧν ἀκριβῶς εἶδον
<span class="lb" data-page="9.658" data-line="18" id="l9.658.18"></span>τοὺς σφυγμοὺς εἰσβάλλοντος τοῦ παροξυσμοῦ θεασάμενος,
<span class="pb" data-page="9.659" id="p9.659"></span>
<span class="lb" data-page="9.659" data-line="1" id="l9.659.1"></span>ἀπεφῃνάμην ὡς οὐκ ἐνδέχεται τὴν ἀρχὴν ταύτην ἄλλου τινὸς
<span class="lb" data-page="9.659" data-line="2" id="l9.659.2"></span>ὑπάρχειν, ἢ τεταρταίου πυρετοῦ, καὶ οὕτως ἀπέβη. σὺ δ’ εἰ
<span class="lb" data-page="9.659" data-line="3" id="l9.659.3"></span>τῆς περὶ τοὺς σφυγμοὺς τέχνης ἀπειροτέρως ἔχεις, εἶθ’ ἡ μὲν
<span class="lb" data-page="9.659" data-line="4" id="l9.659.4"></span>ἀραιότης αὐτῶν καὶ βραδύτης κινήσειέ σε, ἀσφαλέστερον δ’
<span class="lb" data-page="9.659" data-line="5" id="l9.659.5"></span>ἔτι καὶ ἀκριβέστερον διορίσασθαι βούλοιο, τῶν Ἱπποκράτους
<span class="lb" data-page="9.659" data-line="6" id="l9.659.6"></span>ἀναμιμνήσκου κἀνταῦθα παραγγελμάτων. ὡς γὰρ ἐν θέρει
<span class="lb" data-page="9.659" data-line="7" id="l9.659.7"></span>τριταίους πυρετοὺς πλεονάζειν, οὕτως ἐν φθινοπώρῳ τεταρταίους
<span class="lb" data-page="9.659" data-line="8" id="l9.659.8"></span>ἔφησε. ἐπίσκεψαι δὲ πρῶτον μὲν αὐτὸ τοῦτο, εἰ ξηρὸν
<span class="lb" data-page="9.659" data-line="9" id="l9.659.9"></span>καὶ ψυχρὸν καὶ ἀνώμαλον ἐν τῇ κράσει τὸ φθινόπωρον
<span class="lb" data-page="9.659" data-line="10" id="l9.659.10"></span>ἐγένετο, καὶ μᾶλλον ἔλπιζε τεταρταίας περιόδους ἐν αὐτῷ
<span class="lb" data-page="9.659" data-line="11" id="l9.659.11"></span>συστήσασθαι πολλάς. εἶθ’ ἑξῆς, εἰ καὶ τὸ χωρίον αὐτὸ τοιούτων
<span class="lb" data-page="9.659" data-line="12" id="l9.659.12"></span>πυρετῶν εὔφορον ᾖ, καὶ ἡ φύσις τοῦ κάμνοντος μελαγχολικωτέρα.
<span class="lb" data-page="9.659" data-line="13" id="l9.659.13"></span>καὶ τὰ τῆς προγεγενημένης διαίτης, οἷα μέλαιναν
<span class="lb" data-page="9.659" data-line="14" id="l9.659.14"></span><span class="milestone ed2page" data-n="8.414" data-unit="ed2page" id="ed2page.8.414"></span>ἀθροῖσαι χολήν. καὶ εἴ τις ἐπιδημία νῦν ἐστι τεταρταίων
<span class="lb" data-page="9.659" data-line="15" id="l9.659.15"></span>πυρετῶν. ἐπισφραγίζου δὲ ταῦτα τοῖς ἐφεξῆς εἰρησομένοις·
<span class="lb" data-page="9.659" data-line="16" id="l9.659.16"></span>εἰ καὶ ὑπόσπληνος ὁ ἄνθρωπος ᾖ, ἢ εἰ ἐκ πεπλανημένων
<span class="lb" data-page="9.659" data-line="17" id="l9.659.17"></span>πυρετῶν, ἢ εἰ καὶ τὰ τῆς ἀναβάσεως καὶ τὰ τῆς ἀκμῆς,
<span class="lb" data-page="9.659" data-line="18" id="l9.659.18"></span>ἐναντιώτατα τοῖς τριταίοις εἴη πυρετοῖς, κατά τε τὰς τοῦ ﻿
<span class="pb" data-page="9.660" id="p9.660"></span>
<span class="lb" data-page="9.660" data-line="1" id="l9.660.1"></span>θερμοῦ κινήσεις, καὶ κατὰ τὰς τῶν σφυγμῶν, καὶ ἐπὶ τούτοις
<span class="lb" data-page="9.660" data-line="2" id="l9.660.2"></span>ἅπασιν εἰ λεπτὰ καὶ λευκὰ καὶ ὑδατώδη τὰ οὖρα, παντάπασι
<span class="lb" data-page="9.660" data-line="3" id="l9.660.3"></span>γὰρ ταῦτά γε τοῖς τῶν τριταίων ἐναντιώτατα. τριταῖον
<span class="lb" data-page="9.660" data-line="4" id="l9.660.4"></span>μὲν δὴ τεταρταίου κατὰ τὴν πρώτην εὐθὺς ἡμέραν ὁ
<span class="lb" data-page="9.660" data-line="5" id="l9.660.5"></span>μὴ δυνάμενος διακρίνειν, οὐδ’ ἰατρὸς ὅλως ἐστί.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg064.1st1K-grc1:2.8">
<span class="pb page1" data-page="9.668" id="p9.668"></span>
<span class="milestone ed1page page1" data-n="3.407" data-unit="ed1page" id="ed1page.3.407"></span>
<span class="milestone ed2page page1" data-n="8.416" data-unit="ed2page" id="ed2page.8.416"></span>
            <p>
<span class="lb" data-page="9.668" data-line="13" id="l9.668.13"></span><span class="milestone ed2page" data-n="8.417" data-unit="ed2page" id="ed2page.8.417"></span>Ἀρ’ οὖν ἀξιώσεις με νῦν, περί τε
<span class="lb" data-page="9.668" data-line="14" id="l9.668.14"></span>τῶν πεπονθότων τόπων, ἢ περὶ τῆς τῶν πυρετῶν ἁπάσης
<span class="lb" data-page="9.668" data-line="15" id="l9.668.15"></span>συμπλοκῆς διεξέρχεσθαι; καὶ <span class="milestone ed1page" data-n="3.408" data-unit="ed1page" id="ed1page.3.408"></span>μὴν αὐτὸς αὖ πάλιν ἐγκαλέσεις
<span class="lb" data-page="9.668" data-line="16" id="l9.668.16"></span>τῷ μήκει τῆς πραγματείας. θαυμαστὸν γὰρ δὴ καὶ τοῦτο
<span class="lb" data-page="9.668" data-line="17" id="l9.668.17"></span>πεπόνθασιν οἱ πολλοὶ τῶν ἀνθρώπων, ὀλίγα τε μανθάνειν
<span class="lb" data-page="9.668" data-line="18" id="l9.668.18"></span>ἀξιοῦντες ἅμα, καὶ μηδὲν παραλείπεσθαι. τά γ’ οὖν Ἀρχιγένους
<span class="pb" data-page="9.669" id="p9.669"></span>
<span class="lb" data-page="9.669" data-line="1" id="l9.669.1"></span>περὶ τῆς τῶν πυρετῶν σημειώσεων δέκα βιβλία μακρὰ φάσκοντες
<span class="lb" data-page="9.669" data-line="2" id="l9.669.2"></span>εἶναι, μόνην ἀναγινώσκειν ἐπιχειροῦσι τὴν ἐπιτομὴν, οὐδὲ
<span class="lb" data-page="9.669" data-line="3" id="l9.669.3"></span>ταύτην ἅπαντες, ἀλλ’ εἰσὶν οἳ καὶ ταύτης ἔτι βραχύτερόν τι
<span class="lb" data-page="9.669" data-line="4" id="l9.669.4"></span>ζητοῦσι. εἰσὶ δὲ οἳ καὶ μέμφονται, διότι βιβλίον ὅλον ἔγραψε
<span class="lb" data-page="9.669" data-line="5" id="l9.669.5"></span>περὶ τῆς ἐννοίας τοῦ πυρετοῦ. καὶ τούτῳ μὲν ἐντυχεῖν οὐχ
<span class="lb" data-page="9.669" data-line="6" id="l9.669.6"></span>ὑπομένουσιν, οὐδὲ πεισθῆναί τε καὶ μαθεῖν ὅσον Ἐρασίστρατος
<span class="lb" data-page="9.669" data-line="7" id="l9.669.7"></span>ἐσφάλη περὶ τῆς ἐννοίας τοῦ πυρετοῦ, κελεύσαντες δέ τι
<span class="lb" data-page="9.669" data-line="8" id="l9.669.8"></span>περὶ τῶν πυρετῶν αὐτοῖς ῥηθῆναι, τὴν πρώτην εὐθὺς οὐ
<span class="lb" data-page="9.669" data-line="9" id="l9.669.9"></span>συγχωροῦσι διαφοράν, ὡς οἱ μὲν ἐπὶ τόποις πεπονθόσι, οἱ
<span class="lb" data-page="9.669" data-line="10" id="l9.669.10"></span>δὲ ἄνευ τούτων συνίστανται. ταὐτὸ δὴ τοῦτο καὶ περὶ κρίσεων
<span class="lb" data-page="9.669" data-line="11" id="l9.669.11"></span>πεπόνθασι, ἐγκαλοῦντες μὲν ἐπὶ τοῖς παραλελειμμένοις,
<span class="lb" data-page="9.669" data-line="12" id="l9.669.12"></span>μεμφόμενοι δὲ τῷ μήκει τῶν εἰρημένων, καίτοι τοῦ μήκους ᾧ
<span class="lb" data-page="9.669" data-line="13" id="l9.669.13"></span>μέμφονται, διττοῦ τὴν φύσιν ὑπάρχοντος, ὡς ἐγὼ νῦν διαιρήσομαι.
<span class="lb" data-page="9.669" data-line="14" id="l9.669.14"></span>καὶ ταῦτ’ ἄμφω ψέγουσι καὶ μᾶλλον αὐτῶν ἔτι
<span class="lb" data-page="9.669" data-line="15" id="l9.669.15"></span>τὴν βραχυλογίαν, ταύτην μὲν ὡς ἤτοι παραλείπουσάν τινα
<span class="lb" data-page="9.669" data-line="16" id="l9.669.16"></span>τῶν ἀναγκαίων, ἢ πάντως γε μὴ σαφῶς ἐκδιδάσκουσαν. τοῦ
<span class="lb" data-page="9.669" data-line="17" id="l9.669.17"></span>δὲ μήκους, τοῦ μὲν ἅπαντα ἐκδιδάσκοντος τὰ χρήσιμα, μετὰ
<span class="lb" data-page="9.669" data-line="18" id="l9.669.18"></span>τοῦ διαβάλλειν τὰ ψευδῶς τισιν ὑπειλημμένα, λῆρον εἶναί ﻿
<span class="pb" data-page="9.670" id="p9.670"></span>
<span class="lb" data-page="9.670" data-line="1" id="l9.670.1"></span>φασι μακρόν. καὶ τοὺς αὐτὰ μόνα τὰ χρήσιμα ἐκδιδάσκοντας
<span class="lb" data-page="9.670" data-line="2" id="l9.670.2"></span>ἐπαινοῦσι. τοῖς δ’ αὖ πάλιν ἐκεῖνα μόνα λέγουσιν ἀντιπροτείνουσι
<span class="lb" data-page="9.670" data-line="3" id="l9.670.3"></span>τὰ τῶν ἑτεροδόξων, καὶ μέμφονται τῆς προπετείας,
<span class="lb" data-page="9.670" data-line="4" id="l9.670.4"></span>εἰ χωρὶς ἀποδείξεως ἀξιοῦσι ἁπλῶς ἀποφῃνάμενον πιστεύεσθαι.
<span class="lb" data-page="9.670" data-line="5" id="l9.670.5"></span>οὐκ ἀνέχονται δὲ οὐδὲ τῶν αὐτὰ τὰ χρήσιμα πλατύτερον ἐκδιδασκόντων.
<span class="lb" data-page="9.670" data-line="6" id="l9.670.6"></span>ὥστ’ οὐδὲν θαυμαστὸν εἰ κἀν τοῖς περὶ κρίσεων
<span class="lb" data-page="9.670" data-line="7" id="l9.670.7"></span>λόγοις ὁμοίως ἐγκαλέσουσι, τὴν μὲν βραχυλογίαν ψέγοντες,
<span class="lb" data-page="9.670" data-line="8" id="l9.670.8"></span>ὡς ἀσαφῆ τε ἅμα καὶ πολλὰ παραλείπουσαν, ἀκούειν δὲ
<span class="lb" data-page="9.670" data-line="9" id="l9.670.9"></span>πλειόνων οὐχ ὑπομένοντες, ἔτι τε προσεγκαλοῦντες ἃ μικρὸν
<span class="lb" data-page="9.670" data-line="10" id="l9.670.10"></span>πρόσθεν εἴρηται. καὶ γὰρ δὴ καὶ περὶ τόπων πεπονθότων
<span class="lb" data-page="9.670" data-line="11" id="l9.670.11"></span>Ἀρχιγένει γέγραπται βιβλία τρία, πάντων τῶν ἔμπροσθεν εἰς
<span class="lb" data-page="9.670" data-line="12" id="l9.670.12"></span>τὴν αὐτὴν πραγματείαν γεγραμμένων ἄριστα. ταῦτ’ οὖν ἅπαντα
<span class="lb" data-page="9.670" data-line="13" id="l9.670.13"></span>εἰ μεταφέρειν εἰς τόνδε τὸν λόγον ἐπιχειρήσαιμι, καὶ τούτοις
<span class="lb" data-page="9.670" data-line="14" id="l9.670.14"></span>ἔτι προσθεῖναι τὰ ὑφ’ ἡμῶν εὑρημένα, μέμψονται τῷ
<span class="lb" data-page="9.670" data-line="15" id="l9.670.15"></span>μήκει τῆς πραγματείας. καὶ μὲν δὴ καὶ τὰ περὶ τῆς τῶν πυρετῶν
<span class="lb" data-page="9.670" data-line="16" id="l9.670.16"></span>διαφορᾶς, εἰ πάντα κατὰ τόνδε τὸν λόγον ἐπεξίοιμι,
<span class="lb" data-page="9.670" data-line="17" id="l9.670.17"></span>πολὺ δὴ μᾶλλον ἔτι μηκύνειν αὐτοῖς δόξω. τὸ μὲν οὖν δύνασθαι
<span class="lb" data-page="9.670" data-line="18" id="l9.670.18"></span>διαφυγεῖν ἐπήρειαν γράμμα μηδὲν οὕτως ἦν παλαιὸν,
<span class="pb" data-page="9.671" id="p9.671"></span>
<span class="lb" data-page="9.671" data-line="1" id="l9.671.1"></span>ὥστε καὶ Πλάτων αὐτοῦ μέμνηται. τὸ δ’ οὕτω τούτων ἐχόντων
<span class="lb" data-page="9.671" data-line="2" id="l9.671.2"></span>ἐκλέγεσθαι μέσον εἶδος λόγων, ἄριστον εἶναί μοι φαίνεται.
<span class="lb" data-page="9.671" data-line="3" id="l9.671.3"></span>τί δὲ τὸ μέσον ἐστὶν, οὗπερ ἐγὼ νῦν ἔχεσθαί μοι δοκῶ.
<span class="lb" data-page="9.671" data-line="4" id="l9.671.4"></span>δεικνὺς μὲν ἃ χρὴ γινώσκειν ἐξ ἀνάγκης τὸν μέλλοντα καλῶς
<span class="lb" data-page="9.671" data-line="5" id="l9.671.5"></span>προγνώσεσθαι λύσιν νοσήματος, ὁποία τέ τις ἔσοιτο καὶ καθ’
<span class="lb" data-page="9.671" data-line="6" id="l9.671.6"></span>ὅντινα χρόνον. οὐχ ἅπαντα δ’ αὐτὰ νῦν ἐπεξερχόμενος, ἀλλ’
<span class="lb" data-page="9.671" data-line="7" id="l9.671.7"></span>ὅσα ἀσαφῶς εἴρηται τοῖς ἔμπροσθεν ἐξηγούμενος. ὅσα δὲ
<span class="lb" data-page="9.671" data-line="8" id="l9.671.8"></span>παραλέλειπται, προστιθείς. τὸ δ’ ἤτοι τὰ καλῶς θ’ ἅμα
<span class="lb" data-page="9.671" data-line="9" id="l9.671.9"></span>καὶ σαφῶς εἰρημένα μεταγράφειν, ἢ τοῖς ψευδῶς εἰρημένοις
<span class="lb" data-page="9.671" data-line="10" id="l9.671.10"></span>ἀντιλέγειν, ὡς εἰς μακρολογίαν ἀπάγον, ἐφυλαξάμην.
<span class="lb" data-page="9.671" data-line="11" id="l9.671.11"></span><span class="milestone ed2page" data-n="8.418" data-unit="ed2page" id="ed2page.8.418"></span>ἐπεὶ τοίνυν ἀποδέδεικται μὲν ἐν τῷ πρώτῳ λόγῳ τῶν
<span class="lb" data-page="9.671" data-line="12" id="l9.671.12"></span>Ἱπποκράτους ἀφορισμῶν ἡμῶν ἐξηγουμένων, ὡς καὶ ἐξ αὐτῆς
<span class="lb" data-page="9.671" data-line="13" id="l9.671.13"></span>τοῦ νοσήματος τῆς φύσεως, οὐ σμικρὰν πρόγνωσιν ἔνεστιν
<span class="lb" data-page="9.671" data-line="14" id="l9.671.14"></span>λαβεῖν εἰς τὰ μέλλοντα, θαυμαστὸν εἶναι δοκεῖ τοῖς πολλοῖς,
<span class="lb" data-page="9.671" data-line="15" id="l9.671.15"></span>εἰ καὶ κατὰ τὴν πρώτην ἡμέραν εἴσεταί τις τῆς νόσου
<span class="lb" data-page="9.671" data-line="16" id="l9.671.16"></span>τὴν ἰδέαν, ἐπειράθημεν ἐπιδεῖξαι θαυμαστὸν μὲν ἴσως ὑπάρχον,
<span class="lb" data-page="9.671" data-line="17" id="l9.671.17"></span>οὐ μὴν καὶ ἀδύνατόν γε. καὶ τὴν ὁδὸν, ᾗ χρὴ τοῦτο
<span class="pb" data-page="9.672" id="p9.672"></span>
<span class="lb" data-page="9.672" data-line="1" id="l9.672.1"></span>ποιεῖν ἐδιδάξαμεν· ἐνταῦθα ἐπισχεῖν ἔδοξέ μοι τὸ μῆκος τοῦ
<span class="lb" data-page="9.672" data-line="2" id="l9.672.2"></span>λόγου, καὶ γυμνάσασθαι κελεῦσαι τὸν ἀκριβῶς ἐκμαθεῖν τὰ
<span class="lb" data-page="9.672" data-line="3" id="l9.672.3"></span>τοιαῦτα προῃρημένον ἐν τοῖς Ἀρχιγένους ὑπομνήμασι περί
<span class="lb" data-page="9.672" data-line="4" id="l9.672.4"></span>τε τόπων πεπονθότων, καὶ μέντοι καὶ περὶ πυρετῶν σημειώσεως,
<span class="lb" data-page="9.672" data-line="5" id="l9.672.5"></span>ἔτι τε πρὸς τούτοις περὶ τύπων. ἴσως μὲν γὰρ καὶ
<span class="lb" data-page="9.672" data-line="6" id="l9.672.6"></span>ἡμεῖς εἰς τοὺς αὐτούς ποτε τύπους γράψομεν, ἵνα τά τε
<span class="lb" data-page="9.672" data-line="7" id="l9.672.7"></span>προσεξευρημένα διέλθωμεν, ἀφέλωμέν τέ τινα τῶν ὑπ’
<span class="lb" data-page="9.672" data-line="8" id="l9.672.8"></span>Ἀρχιγένους οὐκ ὀρθῶς εἰρημένων, ἅπαντά τε σαφῶς ἑρμηνεύσωμεν.
<span class="lb" data-page="9.672" data-line="9" id="l9.672.9"></span>ἀλλ’ ἔν γε τῶ παρόντι δι’ ἐκείνων ἀσκεῖσθαι
<span class="lb" data-page="9.672" data-line="10" id="l9.672.10"></span>προσήκει.
</p>
          </article>

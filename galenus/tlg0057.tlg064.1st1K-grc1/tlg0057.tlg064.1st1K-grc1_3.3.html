<article xmlns="http://www.w3.org/1999/xhtml" id="urn:cts:greekLit:tlg0057.tlg064.1st1K-grc1:3.3">
<span class="pb page1" data-page="9.705" id="p9.705"></span>
<span class="milestone ed1page page1" data-n="3.413" data-unit="ed1page" id="ed1page.3.413"></span>
<span class="milestone ed2page page1" data-n="8.429" data-unit="ed2page" id="ed2page.8.429"></span>
            <p>
<span class="lb" data-page="9.705" data-line="11" id="l9.705.11"></span>Καὶ πάντ’ ἤδη λέλεκταί μοι ταῦτα, τὰ μὲν
<span class="lb" data-page="9.705" data-line="12" id="l9.705.12"></span>ἐν τῷ πρώτῳ τῶν περὶ κρισίμων ἡμερῶν ὑπομνήματι, τὰ δ’
<span class="lb" data-page="9.705" data-line="13" id="l9.705.13"></span>ἐν τοῖς προηγουμένοις τοῦδε δυσί. λέξω δὲ καὶ νῦν αὐτὰ διὰ
<span class="lb" data-page="9.705" data-line="14" id="l9.705.14"></span>κεφαλαίων ἅπαντα, τά τε τὴν παροῦσαν ἤδη κρίσιν ὁποία τις
<span class="lb" data-page="9.705" data-line="15" id="l9.705.15"></span>ἔσοιτο δηλοῦντα καὶ τὰ τὴν μέλλουσαν ἔσεσθαι προδηλοῦντα.
<span class="lb" data-page="9.705" data-line="16" id="l9.705.16"></span>πρῶτον μὲν δὴ καὶ μέγιστον ἁπάντων τὸ ἐπισκέπτεσθαι τοὺς
<span class="lb" data-page="9.705" data-line="17" id="l9.705.17"></span>πεπασμοὺς, ἐξ οὔρων τε καὶ διαχωρημάτων καὶ πτυσμάτων,
<span class="lb" data-page="9.705" data-line="18" id="l9.705.18"></span>ὡς ἔγωγε μυρίαις ἤδη κρίσεσι παραγενόμενος οὐδέποτε ἐθεασάμην
<span class="pb" data-page="9.706" id="p9.706"></span>
<span class="lb" data-page="9.706" data-line="1" id="l9.706.1"></span>ἀπολόμενον οὐδένα τῶν ἐπ’ πεπασμοῖς κριθέντων, οὐ
<span class="lb" data-page="9.706" data-line="2" id="l9.706.2"></span>μὴν τὴν ἴσην γε ἀξίαν ἀπονέμειν ἅπασι χρὴ τοῖς σημείοις, ἀλλ’
<span class="lb" data-page="9.706" data-line="3" id="l9.706.3"></span>ἐν μὲν τοῖς κατὰ θώρακά τε καὶ πνεύμονος πάθεσι προσέχειν
<span class="lb" data-page="9.706" data-line="4" id="l9.706.4"></span>μὲν μάλιστα τὸν νοῦν τοῖς πτύσμασι, μὴ μέντοι μηδὲ τῶν
<span class="lb" data-page="9.706" data-line="5" id="l9.706.5"></span>οὔρων τῆς ἐπισκέψεως ἀμελεῖν, προσεπιβλέπειν δὲ καὶ τὰ διαχωρήματα·
<span class="lb" data-page="9.706" data-line="6" id="l9.706.6"></span>πυρεττόντων δὲ μόνον ἄνευ σπλάγχνου τινὸς διαθέσεως,
<span class="lb" data-page="9.706" data-line="7" id="l9.706.7"></span>ἤ τινος τῶν καθ’ ἧπαρ ἢ νεφροὺς ἢ κύστιν ἢ σπλῆνα
<span class="lb" data-page="9.706" data-line="8" id="l9.706.8"></span>φλεγμαινόντων, τοῖς οὔροις μάλιστα προσέχειν τὸν νοῦν, ὥσπερ
<span class="lb" data-page="9.706" data-line="9" id="l9.706.9"></span>εἰ καὶ τὰ κατὰ τὴν γαστέρα πεπόνθασι, <span class="milestone ed2page" data-n="8.430" data-unit="ed2page" id="ed2page.8.430"></span>τοῖς διαχωρήμασι
<span class="lb" data-page="9.706" data-line="10" id="l9.706.10"></span>μὲν πρῶτον, οὐκ ἀμελητέον δὲ οὐδὲ τῶν οὔρων.
<span class="lb" data-page="9.706" data-line="11" id="l9.706.11"></span>ἀεὶ γὰρ ὁπόταν ᾖ ὁ πυρετὸς, εἴτ’ ἐπὶ χυμοῖς μόνοις σηπομένοις
<span class="lb" data-page="9.706" data-line="12" id="l9.706.12"></span>ἀναπτόμενος, εἴτ’ ἐπὶ μορίῳ φλεγμαίνοντι συνεπόμενος,
<span class="lb" data-page="9.706" data-line="13" id="l9.706.13"></span>εἰς οὖρα μάλιστά σε βλέπειν ἀξιῶ, κἀντεῦθεν γνωρίζειν τοὺς
<span class="lb" data-page="9.706" data-line="14" id="l9.706.14"></span>πεπασμοὺς, ὡς ἔμπροσθεν εἴρηται. πρῶτον μὲν δὴ καὶ μέγιστον
<span class="lb" data-page="9.706" data-line="15" id="l9.706.15"></span>ἀγαθῆς κρίσεως σημεῖον ἐνεστώσης οἱ πεπασμοὶ, δεύτερον
<span class="lb" data-page="9.706" data-line="16" id="l9.706.16"></span>δὲ τὸ προδεδηλῶσθαι διά τινος τῶν ἐπιδήλων ᾗ συνῆπται
<span class="lb" data-page="9.706" data-line="17" id="l9.706.17"></span>τῆς κρινούσης ἡμέρας ἡ δύναμις· ἐφεξῆς δὲ τὸ εἶδος τοῦ
<span class="lb" data-page="9.706" data-line="18" id="l9.706.18"></span>νοσήματος αὐτοῦ καὶ τὸ ἦθος· εἶδος μὲν, εἰ τριταῖος, ἢ ἀμφημερινὸς, ﻿
<span class="pb" data-page="9.707" id="p9.707"></span>
<span class="lb" data-page="9.707" data-line="1" id="l9.707.1"></span>ἢ καῦσος, ἢ πλευρῖτις, ἢ περιπνευμονία· ἦθος
<span class="lb" data-page="9.707" data-line="2" id="l9.707.2"></span>δὲ, εἰ μέτριον καὶ ἐπιεικὲς, ἢ πονηρόν τε καὶ κακόηθες.
<span class="lb" data-page="9.707" data-line="3" id="l9.707.3"></span>ἐφεξῆς δὲ τούτοις, εἰ κατὰ τὴν τοῦ νοσήματος ἰδέαν ἡ ἔκκρισις
<span class="lb" data-page="9.707" data-line="4" id="l9.707.4"></span>εἴη. εἰ μὲν γὰρ καῦσος εἴη ὁ πυρετὸς, ἢ αἱμοῤῥαγείτω
<span class="lb" data-page="9.707" data-line="5" id="l9.707.5"></span>διὰ ῥινῶν, ἢ ῥιγώσας σφοδρῶς ἱδρούτω πολλῷ καὶ
<span class="lb" data-page="9.707" data-line="6" id="l9.707.6"></span>θερμῷ δι’ ὅλου τοῦ σώματος, ἢ ἐμείτω τε καὶ διαχωρείτω
<span class="lb" data-page="9.707" data-line="7" id="l9.707.7"></span>χολώδη. παραπλησίως δὲ καὶ ὁ τριταῖος ἐμέτοις τε καὶ διαχωρήμασι
<span class="lb" data-page="9.707" data-line="8" id="l9.707.8"></span>χολώδεσι, καὶ ἱδρῶτι πολλῷ δι’ ὅλου τοῦ σώματος
<span class="lb" data-page="9.707" data-line="9" id="l9.707.9"></span>κρινέσθω. φλέγμα δὲ συχνὸν ἐν ἀμφημερινοῖς ἐκκενούσθω,
<span class="lb" data-page="9.707" data-line="10" id="l9.707.10"></span>καὶ πολλοὶ γινέσθωσαν ἱδρῶτες ἐν ὅλῳ τῷ σώματι. κρίνει δὲ
<span class="lb" data-page="9.707" data-line="11" id="l9.707.11"></span>καὶ φρενῖτιν ἱδρὼς χρηστὸς καὶ μᾶλλον εἰ ἐκ τῆς κεφαλῆς πολὺς
<span class="lb" data-page="9.707" data-line="12" id="l9.707.12"></span>καὶ θερμὸς ἐκρέοι, σύμπαντος ἱδροῦντος τοῦ ἄλλου σώματος.
<span class="lb" data-page="9.707" data-line="13" id="l9.707.13"></span>ἀλλὰ καὶ δι’ αἱμοῤῥαγίας τε τὰς ἐκ ῥινῶν ἔστιν ὅτε
<span class="lb" data-page="9.707" data-line="14" id="l9.707.14"></span>φρενῖτις ἐκρίθη βεβαίως, οὐ μὴν λήθαργος ἢ περιπνευμονία
<span class="lb" data-page="9.707" data-line="15" id="l9.707.15"></span>χαίρουσιν αἱμοῤῥαγίαις. ἐν μέσῳ δὲ αὐτῶν ἐστι πλευρῖτις.
<span class="lb" data-page="9.707" data-line="16" id="l9.707.16"></span>ἧττον μὲν γὰρ ἢ καῦσος καὶ φρενῖτις, μᾶλλον δὲ ἢ περιπνευμονία
<span class="lb" data-page="9.707" data-line="17" id="l9.707.17"></span>καὶ λήθαργος αἱμοῤῥαγίαις λυθήσεται. λύουσι δ’ ἱκανῶς
<span class="pb" data-page="9.708" id="p9.708"></span>
<span class="lb" data-page="9.708" data-line="1" id="l9.708.1"></span>καὶ τὰς τοῦ ἥπατος καὶ τὰς τοῦ σπληνὸς φλεγμονὰς αἱμοῤῥαγίαι
<span class="lb" data-page="9.708" data-line="2" id="l9.708.2"></span>διὰ ῥινῶν, ἐπειδὰν ἅμα πυρετοῖς ὀξέσι φλεγμαίνῃ τὰ
<span class="lb" data-page="9.708" data-line="3" id="l9.708.3"></span>σπλάγχνα. καὶ πάσας δὲ τὰς καθ’ ὑποχόνδρια φλεγμονὰς τὰς
<span class="lb" data-page="9.708" data-line="4" id="l9.708.4"></span>θερμὰς καὶ ὀξείας <span class="milestone ed1page" data-n="3.414" data-unit="ed1page" id="ed1page.3.414"></span>ἡ διὰ ῥινῶν αἱμοῤῥαγία κρίνει. χρὴ
<span class="lb" data-page="9.708" data-line="5" id="l9.708.5"></span>δὲ καὶ κατ’ εὐθυωρίαν αἱμοῤῥαγεῖν, ἐκ δεξιοῦ μὲν μυκτῆρος
<span class="lb" data-page="9.708" data-line="6" id="l9.708.6"></span>ἐφ’ ἥπατί τε καὶ τοῖς κατὰ τὸ δεξιὸν ὑποχόνδριον, ἐξ ἀριστεροῦ
<span class="lb" data-page="9.708" data-line="7" id="l9.708.7"></span>δὲ ἐπί τε σπληνὶ καὶ τοῖς ταύτῃ μορίοις. ὀνίνησι δὲ καὶ
<span class="lb" data-page="9.708" data-line="8" id="l9.708.8"></span>ἱδρὼς χρηστὸς ἁπάσας τὰς καθ’ ὑποχόνδρια φλεγμονὰς τὰς
<span class="lb" data-page="9.708" data-line="9" id="l9.708.9"></span>θερμὰς καὶ ὀξείας. ἥπατος δὴ τὰ μὲν κυρτὰ φλεγμαίνοντα
<span class="lb" data-page="9.708" data-line="10" id="l9.708.10"></span>τρισὶν ὑπακούει μάλιστα τρόποις ἐκκρίσεως, αἱμοῤῥαγίαις ἐκ
<span class="lb" data-page="9.708" data-line="11" id="l9.708.11"></span>μυκτῆρος δεξιοῦ καὶ ἱδρῶσι χρηστοῖς καὶ οὔροις πολλοῖς, τὰ
<span class="lb" data-page="9.708" data-line="12" id="l9.708.12"></span>δὲ σιμὰ διαχωρήμασί τε χολώδεσι καὶ ἱδρῶσιν, ἔστιν ὅτε δὲ
<span class="lb" data-page="9.708" data-line="13" id="l9.708.13"></span>καὶ ἐμέτοις. ἐκκαθαίρεσθαι δὲ δι’ οὔρων ἐθέλει πολὺ δὴ
<span class="lb" data-page="9.708" data-line="14" id="l9.708.14"></span>μᾶλλον ἔτι τῶν κυρτῶν τοῦ ἥπατος ἅπανθ’ ὅσα κατὰ νεφροὺς
<span class="lb" data-page="9.708" data-line="15" id="l9.708.15"></span>καὶ κύστιν ἐπόνησαν, ὥσπερ γε τὰ κατὰ θώρακα καὶ
<span class="lb" data-page="9.708" data-line="16" id="l9.708.16"></span>πνεύμονα πτύσμασιν. οἱ δὲ ἱδρῶτες ἅπασί τε πυρετοῖς οἰκεῖοι
<span class="lb" data-page="9.708" data-line="17" id="l9.708.17"></span>καὶ μᾶλλον τοῖς περικαέσιν. ἐπωφελοῦσι δ’ οὐ σμικρὰ
<span class="pb" data-page="9.709" id="p9.709"></span>
<span class="lb" data-page="9.709" data-line="1" id="l9.709.1"></span>καὶ τὰς ζεούσας φλεγμονὰς, ὅτε, ὡς εἴρηται καὶ πρόσθεν,
<span class="lb" data-page="9.709" data-line="2" id="l9.709.2"></span>ἅμα πεπασμοῖς γίνονται. ἤδη δὲ καὶ τοὺς ἀμφημερινοὺς κρίνουσι
<span class="lb" data-page="9.709" data-line="3" id="l9.709.3"></span>σὺν ἐμέτοις τε καὶ διαχωρήμασι φλεγματώδεσι, καὶ
<span class="lb" data-page="9.709" data-line="4" id="l9.709.4"></span>τοὺς τεταρταίους, εἰ μέλανα σὺν αὐτοῖς ἐκκενοῖτο καὶ ποικίλα,
<span class="lb" data-page="9.709" data-line="5" id="l9.709.5"></span>καὶ τοὺς ἡμιτριταίους, εἰ χολώδη τε ἅμα καὶ φλεγματώδη.
<span class="lb" data-page="9.709" data-line="6" id="l9.709.6"></span>κρίνουσι δὲ καὶ παρωτίδες ληθάργους τε καὶ τὰ περὶ
<span class="lb" data-page="9.709" data-line="7" id="l9.709.7"></span>τὴν κεφαλὴν ἅπαντα· καὶ τἄλλα ἀποσκήμματα τοὺς χρονίζοντας
<span class="lb" data-page="9.709" data-line="8" id="l9.709.8"></span>ἅπαντας πυρετοὺς κρίνειν ἀσφαλῶς εἴωθεν· ἀλλ’ οὔπω
<span class="lb" data-page="9.709" data-line="9" id="l9.709.9"></span>περὶ τῶν χρονιζόντων πρόκειται λέγειν. αἱ γὰρ ἐξαιφνίδιοι
<span class="lb" data-page="9.709" data-line="10" id="l9.709.10"></span>μεταβολαὶ, τῶν ὀξέων εἰσὶν, ὧν τὴν ἀρίστην ἐξηγοῦμαι νῦν
<span class="lb" data-page="9.709" data-line="11" id="l9.709.11"></span>ὁποία τίς ἐστιν, ὅτι γε πάντως οὐκ ἄνευ πεπασμοῦ, <span class="milestone ed2page" data-n="8.431" data-unit="ed2page" id="ed2page.8.431"></span>ὅτι
<span class="lb" data-page="9.709" data-line="12" id="l9.709.12"></span>τε κατά τινα τῶν κρισίμων ἡμερῶν γινομένη, καὶ προσέτι διὰ
<span class="lb" data-page="9.709" data-line="13" id="l9.709.13"></span>τῆς ἐπιδήλου προδεδηλωμένη, καὶ μέντοι καὶ τὸ τῆς κρίσεως
<span class="lb" data-page="9.709" data-line="14" id="l9.709.14"></span>εἶδος οἰκεῖον τῷ νοσήματι ποιουμένη. προσεπιβλέπειν δ’ ἐνταῦθα
<span class="lb" data-page="9.709" data-line="15" id="l9.709.15"></span>κελεύω σε καὶ τὴν ἡλικίαν τοῦ κάμνοντος καὶ τὴν φύσιν
<span class="lb" data-page="9.709" data-line="16" id="l9.709.16"></span>καὶ τὴν προγεγενημένην δίαιταν καὶ τὸ χωρίον ἐν ᾧ
<span class="lb" data-page="9.709" data-line="17" id="l9.709.17"></span>νοσεῖ καὶ τὴν ὥραν τοῦ ἔτους καὶ τὴν ἐνεστῶσαν κατάστασιν.
<span class="lb" data-page="9.709" data-line="18" id="l9.709.18"></span>εἰ μὲν γὰρ ὥσπερ τὸ νόσημα χολῶδες εἰ τύχοι, καὶ τούτων
<span class="lb" data-page="9.709" data-line="19" id="l9.709.19"></span>ἕκαστον ὁμοίως εἴη χολῶδες, ἐκκαθαίρεσθαι χρὴ χολὴν ἐν ταῖς
<span class="pb" data-page="9.710" id="p9.710"></span>
<span class="lb" data-page="9.710" data-line="1" id="l9.710.1"></span>κρίσεσι, ὥσπερ εἰ καὶ φλέγμα πλεονεκτεῖ, ἐκκενοῦσθαι προσήκει
<span class="lb" data-page="9.710" data-line="2" id="l9.710.2"></span>φλέγμα. ποικίλων δὲ ἐπικρατούντων χυμῶν ποικίλην
<span class="lb" data-page="9.710" data-line="3" id="l9.710.3"></span>εἶναι χρὴ καὶ τὴν κένωσιν. ἐπειδὰν δέ σοι ταῦτα σύμπαντα
<span class="lb" data-page="9.710" data-line="4" id="l9.710.4"></span>καλῶς ᾖ διηκριβωμένα, παρακολουθεῖν ἤδη σε χρὴ τοῖς ἀποβαίνουσι.
<span class="lb" data-page="9.710" data-line="5" id="l9.710.5"></span>εἰ μὲν γὰρ ὅ τε πυρετὸς λύοιτο κρινομένῳ τῷ κάμνοντι
<span class="lb" data-page="9.710" data-line="6" id="l9.710.6"></span>καὶ τῶν ἄλλων ἀπαλλάττοιτο συμπτωμάτων, εὐχρούστερός
<span class="lb" data-page="9.710" data-line="7" id="l9.710.7"></span>τε γίγνοιτο πρὸς λόγον τῆς κενώσεως, εὐσφυκτότερός
<span class="lb" data-page="9.710" data-line="8" id="l9.710.8"></span>τε καὶ ἰσχυρότερος ἐν ταῖς ἐξαναστάσεσιν, αὕτη μὲν ἡ ἀρίστη
<span class="lb" data-page="9.710" data-line="9" id="l9.710.9"></span>κρίσις ἐστίν· εἰ δέ τι τούτων λείποι, τοσοῦτον ἀποδεῖ τῆς
<span class="lb" data-page="9.710" data-line="10" id="l9.710.10"></span>ἀρίστης ἡλίκη τοῦ λείποντος ἡ δύναμις.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg064.1st1K-grc1:3.6">
<span class="pb page1" data-page="9.730" id="p9.730"></span>
<span class="milestone ed1page page1" data-n="3.417" data-unit="ed1page" id="ed1page.3.417"></span>
<span class="milestone ed2page page1" data-n="8.437" data-unit="ed2page" id="ed2page.8.437"></span>
            <p>
<span class="lb" data-page="9.730" data-line="1" id="l9.730.1"></span>Νυνὶ δ’ ὅπερ ἔμπροσθεν ἐλέγομεν ἀναληπτέον,
<span class="lb" data-page="9.730" data-line="2" id="l9.730.2"></span>ὡς ἐκ τοῦ γνῶναι μέγεθος τοῦ νοσήματος καὶ ἰσχὺν
<span class="lb" data-page="9.730" data-line="3" id="l9.730.3"></span>δυνάμεως καὶ ἀκμῆς καιρὸν, εἴτε σωθήσεται προγνόντες ὁ
<span class="lb" data-page="9.730" data-line="4" id="l9.730.4"></span>κάμνων, εἴτε μὴ, δυναίμεθ’ ἂν συλλογίζεσθαί τι περὶ τοῦ
<span class="lb" data-page="9.730" data-line="5" id="l9.730.5"></span>χρόνου καὶ τοῦ τρόπου τῆς κρίσεως. εἰ μὲν γὰρ ἀκίνδυνον
<span class="lb" data-page="9.730" data-line="6" id="l9.730.6"></span>εὑρίσκοιτο τὸ νόσημα πάντῃ, καὶ μήτ’ ὀξύτης αὐτοῦ κατεπείγοι
<span class="lb" data-page="9.730" data-line="7" id="l9.730.7"></span>μήτε μέγεθος, ἀλλὰ μηδὲ πλημμεληθείη τι περὶ τὸν κάμνοντα,
<span class="lb" data-page="9.730" data-line="8" id="l9.730.8"></span>τὸν τῆς ἀκμῆς καιρὸν ἡ κρίσις ἀναμένει, καὶ αὕτη μέν
<span class="lb" data-page="9.730" data-line="9" id="l9.730.9"></span>ἐστιν ἡ ἀρίστη κρίσις, ἤδη γὰρ πεπεμμένου τοῦ νοσήματος
<span class="lb" data-page="9.730" data-line="10" id="l9.730.10"></span>γίνεται. εἰ δέ γε ἤτοι διὰ τὸ μέγεθος, ἢ τὸ τῆς κινήσεως τάχος,
<span class="lb" data-page="9.730" data-line="11" id="l9.730.11"></span>ἢ διά τινα ἄλλον ἐρεθισμὸν, ἐντὸς τῆς ἀκμῆς ἀναγκασθείη
<span class="lb" data-page="9.730" data-line="12" id="l9.730.12"></span>τὸ νόσημα κριθῆναι, τοσοῦτον τῆς ἀρίστης κρίσεως ἡ
<span class="lb" data-page="9.730" data-line="13" id="l9.730.13"></span>νῦν ἔσται χείρων ὅσον ἔφθασε τὴν ἀκμήν. εἰ δὲ μηδ’ ἐξαρκέσαι
<span class="lb" data-page="9.730" data-line="14" id="l9.730.14"></span>δύναιτο μέχρι τῆς ἀκμῆς, ἀνάγκη μὲν ἀποθανεῖν ἐν τῷ
<span class="lb" data-page="9.730" data-line="15" id="l9.730.15"></span>τοιούτῳ νοσήματι τὸν ἄῤῥωστον, ἀλλ’ οὐ πάντως ἐγγὺς τῆς
<span class="lb" data-page="9.730" data-line="16" id="l9.730.16"></span>ἀκμῆς· ἐνδέχεται γὰρ καὶ πολὺ θᾶττον αὐτῆς καὶ κατ’ ἀρχὰς
<span class="lb" data-page="9.730" data-line="17" id="l9.730.17"></span>εὐθὺς ὅλης τῆς νόσου. κρίσις μὲν γὰρ ἤτοι κατὰ τὴν ἀκμὴν
<span class="lb" data-page="9.730" data-line="18" id="l9.730.18"></span>ἢ μικρὸν πρὸ αὐτῆς γίνεται, θάνατος δὲ ἐν τοῖς τρισὶ καιροῖς,
<span class="lb" data-page="9.730" data-line="19" id="l9.730.19"></span>ἀρχῇ καὶ ἀναβάσει καὶ ἀκμῇ.
</p>
          </article>

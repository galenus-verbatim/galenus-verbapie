<article xmlns="http://www.w3.org/1999/xhtml" id="urn:cts:greekLit:tlg0057.tlg064.1st1K-grc1:3.9">
<span class="pb page1" data-page="9.741" id="p9.741"></span>
<span class="milestone ed1page page1" data-n="3.419" data-unit="ed1page" id="ed1page.3.419"></span>
<span class="milestone ed2page page1" data-n="8.441" data-unit="ed2page" id="ed2page.8.441"></span>
            <p>
<span class="lb" data-page="9.741" data-line="1" id="l9.741.1"></span>Ὥσπερ γὰρ ὁ πάντα ἔχων ἀγαθὰ σημεῖα
<span class="lb" data-page="9.741" data-line="2" id="l9.741.2"></span>τῇ πρώτῃ τετράδι τελέως ὑγιασθήσεται, κατὰ τὸν αὐτὸν, οἶμαι,
<span class="lb" data-page="9.741" data-line="3" id="l9.741.3"></span>τρόπον ᾧ πάντα ἐστὶ μοχθηρὰ, τεθνήξεται πάντως
<span class="lb" data-page="9.741" data-line="4" id="l9.741.4"></span>καὶ οὗτος ἐντὸς τῆς πρώτης τετράδος. ἀλλ’ ὁ μὲν σωζόμενος
<span class="lb" data-page="9.741" data-line="5" id="l9.741.5"></span>ἅπαντας διέξεισι τῆς νόσου τοὺς καθόλου καιροὺς, ἀρχὴν καὶ
<span class="lb" data-page="9.741" data-line="6" id="l9.741.6"></span>ἀνάβασιν καὶ ἀκμὴν καὶ παρακμὴν, εἰ καί τισιν μὴ δοκεῖ γίγνεσθαι
<span class="lb" data-page="9.741" data-line="7" id="l9.741.7"></span>παρακμὴν κατὰ τὰς αἰφνιδίους κρίσεις. εἰρήσεται
<span class="lb" data-page="9.741" data-line="8" id="l9.741.8"></span>γὰρ ὀλίγον ὕστερον ὑπὲρ τούτων. τῷ τεθνηξομένῳ δὲ εἰς μὲν
<span class="lb" data-page="9.741" data-line="9" id="l9.741.9"></span>τὸν τῆς παρακμῆς καιρὸν ἀδύνατον ἐξικέσθαι, οὐ μὴν οὐδ’
<span class="lb" data-page="9.741" data-line="10" id="l9.741.10"></span>ἐξ ἀνάγκης εἰς τὸν τῆς ἀκμῆς. ἐνδέχεται γὰρ αὐτὸν καὶ κατὰ
<span class="lb" data-page="9.741" data-line="11" id="l9.741.11"></span>τὸν τῆς ἀναβάσεως καὶ κατὰ τὸν τῆς ἀρχῆς χρόνον ἀπολέσθαι,
<span class="lb" data-page="9.741" data-line="12" id="l9.741.12"></span>κριθῆναι δὲ οὐκ ἀναγκαῖον αὐτῷ, καὶ μάλιστα εἰ κατὰ τὴν
<span class="lb" data-page="9.741" data-line="13" id="l9.741.13"></span>ἀρχὴν ἀποθνήσκει τῆς νόσου. γίνεται δὲ τοῦτο μεγάλως τῆς
<span class="lb" data-page="9.741" data-line="14" id="l9.741.14"></span>φύσεως ὑπὸ τοῦ νοσήματος κρατηθείσης. τηνικαῦτα γὰρ οὐδ’
<span class="lb" data-page="9.741" data-line="15" id="l9.741.15"></span>ἐπιχειρεῖ διαγωνίζεσθαι πρὸς αὐτὸ, χωρὶς δὲ τοῦ διαγωνίζεσθαι
<span class="lb" data-page="9.741" data-line="16" id="l9.741.16"></span>κρίσις οὐ γίνεται. τέταρτος οὖν οὗτός ἐστιν ὁ τρόπος
<span class="lb" data-page="9.741" data-line="17" id="l9.741.17"></span>τοῦ θανάτου μηδενὶ τῶν τῆς σωτηρίας ἐοικώς. οὐδεὶς μὲν γὰρ
<span class="lb" data-page="9.741" data-line="18" id="l9.741.18"></span>ἀθρόως ἀπηλλάγη τοῦ νοσήματος ἄνευ κρίσεως, ἀθρόως δ’ ﻿
<span class="pb" data-page="9.742" id="p9.742"></span>
<span class="lb" data-page="9.742" data-line="1" id="l9.742.1"></span>ἀποθνήσκουσιν οὐκ ὀλίγοι, μὴ κριθέντες, ἐν μὲν ταῖς ἀρχαῖς
<span class="lb" data-page="9.742" data-line="2" id="l9.742.2"></span>τῶν παροξυσμῶν οἱ πλεῖστοι, καὶ μάλιστα δ’ ὅσοι διὰ πλῆθος,
<span class="lb" data-page="9.742" data-line="3" id="l9.742.3"></span>ἢ πάχος ὕλης, ἢ μέγεθος φλεγμονῶν ὀλεθρίως ἔχουσιν.
<span class="lb" data-page="9.742" data-line="4" id="l9.742.4"></span>ἐν δὲ ταῖς παρακμαῖς, ἐφ’ ὧν ἄῤῥωστος ἡ δύναμις· χρὴ γὰρ
<span class="lb" data-page="9.742" data-line="5" id="l9.742.5"></span>καὶ τοῦτο γινώσκειν, ἅπαντος μᾶλλον ἀληθέστατον ὑπάρχον,
<span class="lb" data-page="9.742" data-line="6" id="l9.742.6"></span>ὡς κᾀν ταῖς παρακμαῖς τῶν κατὰ μέρος παροξυσμῶν ἀπόλλυνται
<span class="lb" data-page="9.742" data-line="7" id="l9.742.7"></span>πάμπολλοι, καὶ τοῦτο θεασάμενοί τινες οἴονται ὡς
<span class="lb" data-page="9.742" data-line="8" id="l9.742.8"></span>καὶ ἐν τῷ καθόλου καιρῷ τῆς παρακμῆς ἐνδέχεταί τινα. τελευτῆσαι,
<span class="lb" data-page="9.742" data-line="9" id="l9.742.9"></span>τὸ δ’ οὐχ οὕτως ἔχει. παρελθούσης μὲν γὰρ τῆς
<span class="lb" data-page="9.742" data-line="10" id="l9.742.10"></span>ἀκμῆς τοῦ νοσήματος ἡ μὲν φύσις ἤδη κεκράτηκεν, οὐδὲ γὰρ
<span class="lb" data-page="9.742" data-line="11" id="l9.742.11"></span>ἂν ἄλλως παρήκμασε τὸ νόσημα. τρόπος δὲ οὐδ’ εἷς οὐδ’
<span class="lb" data-page="9.742" data-line="12" id="l9.742.12"></span>ἐπινοηθῆναι θανάτου δύναται τηνικαῦτα, πλὴν ἐξ ἁμαρτήματος,
<span class="lb" data-page="9.742" data-line="13" id="l9.742.13"></span>οὐ μὴν τοῦτό γε πρόκειται νῦν σκοπεῖν, ἀλλ’ εἰ τῷ
<span class="lb" data-page="9.742" data-line="14" id="l9.742.14"></span>λόγῳ τοῦ νοσήματος. οὔτ’ οὖν εἶδόν ποτε τοῦτο γινόμενον
<span class="lb" data-page="9.742" data-line="15" id="l9.742.15"></span>οὔθ’ ὁ λόγος ἐξευρίσκει. τῶν μέντοι κατὰ μέρος παροξυσμῶν
<span class="lb" data-page="9.742" data-line="16" id="l9.742.16"></span>ἐν ταῖς παρακμαῖς ἐθεασάμεθά τε παμπόλλους πολλάκις ἀποθνήσκοντας,
<span class="lb" data-page="9.742" data-line="17" id="l9.742.17"></span>ὅ τε λόγος οὐδὲν εἶναι θαυμαστόν φησιν ἄῤῥωστον
<span class="lb" data-page="9.742" data-line="18" id="l9.742.18"></span>δύναμιν ἐν μὲν τῷ χρόνῳ τῆς ἀρχῆς τοῦ παροξυσμοῦ
<span class="pb" data-page="9.743" id="p9.743"></span>
<span class="lb" data-page="9.743" data-line="1" id="l9.743.1"></span>καὶ ἀναβάσεώς τε καὶ ἀκμῆς ἐξαρκέσαι, συνεχομένης ἔτι τηνικαῦτα
<span class="lb" data-page="9.743" data-line="2" id="l9.743.2"></span>καὶ οἷον ἐσφιγμένης τῆς ἕξεως, ἐν δὲ τῷ τῆς παρακμῆς,
<span class="lb" data-page="9.743" data-line="3" id="l9.743.3"></span>ἀνάπαλιν κινουμένης τῆς θερμασίας, ἐκ μὲν τῶν μέσων
<span class="lb" data-page="9.743" data-line="4" id="l9.743.4"></span>νῦν ἐπὶ τὰ πέρατα διαφορεῖσθαί τε καὶ διαλύεσθαι τὴν
<span class="lb" data-page="9.743" data-line="5" id="l9.743.5"></span>ἕξιν. ἔνιοι μὲν οὖν τῶν τοιούτων ἐξαιφνίδιον ἀποθνήσκουσιν,
<span class="lb" data-page="9.743" data-line="6" id="l9.743.6"></span>ὡς δοκεῖν τοῖς παροῦσιν λειποψυχεῖν μᾶλλον αὐτοὺς ἢ
<span class="lb" data-page="9.743" data-line="7" id="l9.743.7"></span>ἀπόλλυσθαι, τινὲς δὲ κατὰ βραχὺ καὶ οὐκ ἐξαίφνης ἀπέθανον,
<span class="lb" data-page="9.743" data-line="8" id="l9.743.8"></span>ἀρξάμενοι μὲν πάντες ἐπὶ τῆς ἀκμῆς τοῦ παροξυσμοῦ,
<span class="lb" data-page="9.743" data-line="9" id="l9.743.9"></span>λανθάνοντες δὲ τοὺς πολλοὺς οὕτως ὥστε καὶ πάνυ ταχέως
<span class="lb" data-page="9.743" data-line="10" id="l9.743.10"></span>αὐτοῖς καὶ θᾶττον ἢ κατὰ τὴν ἐλπίδα δοκοῦσιν οἱ τοιοῦτοι
<span class="lb" data-page="9.743" data-line="11" id="l9.743.11"></span>μεταπίπτειν ἐκ τῆς ἀκμῆς εἰς τὴν παρακμήν· ἀλλ’ ἥ γε γνώρισις
<span class="lb" data-page="9.743" data-line="12" id="l9.743.12"></span>σαφεστάτη διὰ τῶν σφυγμῶν. οὐ γάρ τί που βραχὺ
<span class="lb" data-page="9.743" data-line="13" id="l9.743.13"></span>τοὐν μέσῳ τῶν τε θανάτου λόγῳ <span class="milestone ed2page" data-n="8.442" data-unit="ed2page" id="ed2page.8.442"></span>θᾶττον τῆς ἐλπίδος
<span class="lb" data-page="9.743" data-line="14" id="l9.743.14"></span>εἰς φαντασίαν ἡκόντων παρακμῆς καὶ τῶν ὄντως παρακμαζόντων.
<span class="lb" data-page="9.743" data-line="15" id="l9.743.15"></span>ἐπ’ ἀμφοτέρων μὲν γὰρ ἀθροώτερον ἡ πυρεκτικὴ
<span class="lb" data-page="9.743" data-line="16" id="l9.743.16"></span>θερμασία διαφορεῖται. γίνεται δ’ ὑπὸ τῶν ἐναντιωτάτων
<span class="lb" data-page="9.743" data-line="17" id="l9.743.17"></span>αἰτίων, εἴ γε δὴ ῥώμῃ φύσεως ἐναντιωτάτη ἐστὶν ἀῤῥωστία.
<span class="lb" data-page="9.743" data-line="18" id="l9.743.18"></span>σφοδρότερος μὲν οὖν ἀεὶ καὶ μᾶλλον ὁ σφυγμὸς, εὐτακτότερός
<span class="pb" data-page="9.744" id="p9.744"></span>
<span class="lb" data-page="9.744" data-line="1" id="l9.744.1"></span>τε καὶ ὁμαλώτερος ἐπὶ χρησταῖς γίνεται παρακμαῖς. ἀπωθεῖται
<span class="lb" data-page="9.744" data-line="2" id="l9.744.2"></span>γὰρ ἡ φύσις εὐρωστότερον ἅπασαν ἀθρόως ἔξω τὴν
<span class="lb" data-page="9.744" data-line="3" id="l9.744.3"></span>πυρεκτικὴν θερμασίαν. ἀμυδρότερος δὲ καὶ ἀτακτότερος καὶ
<span class="lb" data-page="9.744" data-line="4" id="l9.744.4"></span>ἀνώμαλος ἐν ταῖς ὀλεθρίοις παρακμαῖς. διαῤῥεῖ γὰρ ἅμα τοῖς
<span class="lb" data-page="9.744" data-line="5" id="l9.744.5"></span>ἄλλοις καὶ ἡ πυρεκτικὴ θερμασία, κᾀντεῦθεν ἡ φαντασία
<span class="lb" data-page="9.744" data-line="6" id="l9.744.6"></span>τοῦ βελτίονος, εἶτ’ ὀλίγον ὕστερον ἢ ἀποπατῆσαι διαναστάντες
<span class="lb" data-page="9.744" data-line="7" id="l9.744.7"></span>ἐλειποψύχησάν τε καὶ μικρὸν ἔνιοι καὶ γλίσχρον ἐφιδρώσαντες
<span class="lb" data-page="9.744" data-line="8" id="l9.744.8"></span>ἀπέθανον, ἢ καὶ χωρὶς τοῦ διαναστῆναι, κατὰ
<span class="lb" data-page="9.744" data-line="9" id="l9.744.9"></span>μὲν τὰς παρακμὰς τῶν παροξυσμῶν οὕτως ἀποθνήσκουσιν
<span class="lb" data-page="9.744" data-line="10" id="l9.744.10"></span>ἄνευ κρίσεως, κατὰ δὲ τὰς ἀρχὰς ὑπὸ τῆς ἀθροωτέρας ἔσω
<span class="lb" data-page="9.744" data-line="11" id="l9.744.11"></span>τῶν χυμῶν ῥοπῆς, οἷον καταπνιγείσης καὶ ἀποσβεσθείσης
<span class="lb" data-page="9.744" data-line="12" id="l9.744.12"></span>τῆς φύσεως, ὡς εἰ καὶ πλῆθός τις χλωρῶν ξύλων ἀθρόως ἐπισωρεύσειε
<span class="lb" data-page="9.744" data-line="13" id="l9.744.13"></span>φλογί. λοιπὸς δὲ ἐστιν ἄνευ κρίσεως ἐν τοῖς ὀλεθρίοις
<span class="lb" data-page="9.744" data-line="14" id="l9.744.14"></span>νοσήμασιν ὁ κατὰ τὰς ἀκμὰς θάνατος, τῇ σφοδρότητι
<span class="lb" data-page="9.744" data-line="15" id="l9.744.15"></span>τοῦ παροξυσμοῦ νικηθείσης τῆς φύσεως. οὕτω δὲ κᾀν
<span class="lb" data-page="9.744" data-line="16" id="l9.744.16"></span>ταῖς ἀναβάσεσιν αὐτῶν ἀπόλλυνται πολλάκις, οὐ κατ’ ἄλλον
<span class="lb" data-page="9.744" data-line="17" id="l9.744.17"></span>τινὰ τρόπον ἢ λόγῳ τῆς ἀκμῆς. ὅλως γὰρ ὅταν ὑπὸ σφοδρότητος
<span class="lb" data-page="9.744" data-line="18" id="l9.744.18"></span>νοσήματος ἡ δύναμις νικηθῇ, λόγῳ μὲν ἀκμῆς ἀπόλλυνται,
<span class="pb" data-page="9.745" id="p9.745"></span>
<span class="lb" data-page="9.745" data-line="1" id="l9.745.1"></span>συμβαίνει δὲ ἐνίοτε καὶ κατὰ τὰς ἀναβάσεις τῶν παροξυσμῶν,
<span class="lb" data-page="9.745" data-line="2" id="l9.745.2"></span>ἀλλὰ καὶ σπανιώτερον τοῦτ’ ἔστι καὶ ὁ τρόπος
<span class="lb" data-page="9.745" data-line="3" id="l9.745.3"></span>ὁ αὐτὸς τῷ κατὰ τὴν ἀκμήν. τρεῖς οὖν οἱ πάντες τρόποι θανάτου
<span class="lb" data-page="9.745" data-line="4" id="l9.745.4"></span>τοῖς χωρὶς τοῦ κριθῆναι θνήσκουσι. πρῶτος μὲν ὁ
<span class="lb" data-page="9.745" data-line="5" id="l9.745.5"></span>κατὰ τὰς εἰσβολὰς τῶν παροξυσμῶν ἐν ταῖς φλεγμοναῖς τοὐπίπαν
<span class="lb" data-page="9.745" data-line="6" id="l9.745.6"></span>μεγάλαις, ἐν κυρίοις μορίοις γινομέναις, ἢ πλήθει καὶ
<span class="lb" data-page="9.745" data-line="7" id="l9.745.7"></span>πάχει καὶ γλισχρότητι τῶν χυμῶν, ἀθρόως εἴσω ῥυέντων, ὡς
<span class="lb" data-page="9.745" data-line="8" id="l9.745.8"></span>ἀποφράξαι τελέως τὰς διεξόδους τοῦ πνεύματος. ἕτερος δὲ
<span class="lb" data-page="9.745" data-line="9" id="l9.745.9"></span><span class="milestone ed1page" data-n="3.420" data-unit="ed1page" id="ed1page.3.420"></span>ὁ κατὰ τὰς ἀκμὰς, τῇ βίᾳ τοῦ νοσήματος ἡττηθείσης
<span class="lb" data-page="9.745" data-line="10" id="l9.745.10"></span>τῆς φύσεως. ἄλλος δὲ καὶ λοιπὸς ἐν ταῖς παρακμαῖς σπανιώτατος,
<span class="lb" data-page="9.745" data-line="11" id="l9.745.11"></span>τοῦ τόνου τοῦ ζωτικοῦ λυθέντος, τούτων οὐδεὶς ἅμα
<span class="lb" data-page="9.745" data-line="12" id="l9.745.12"></span>κρίσει γίνεται. τὴν ἀρχὴν γὰρ οὐδὲ ἐπεχείρησεν ἀποτρίψασθαι
<span class="lb" data-page="9.745" data-line="13" id="l9.745.13"></span>τὸ νόσημα κατὰ τοὺς τοιούτους θανάτους ἡ φύσις, ἡνίκα
<span class="lb" data-page="9.745" data-line="14" id="l9.745.14"></span>δ’ ἐπιχειροίη μὲν, ἡττᾶται δὲ, κρίσιν ἤδη κακὴν ὀνομάζω τὸ
<span class="lb" data-page="9.745" data-line="15" id="l9.745.15"></span>τοιοῦτον καὶ γίνεται πάντως. ἢ σὺν ἐκκρίσεσιν, ἢ σὺν ἀποστήμασιν
<span class="lb" data-page="9.745" data-line="16" id="l9.745.16"></span>ἀξιολόγοις ἅμα τῇ λοιπῇ πάσῃ ταραχῇ τῇ πρόσθεν
<span class="lb" data-page="9.745" data-line="17" id="l9.745.17"></span>εἰρημένῃ.
</p>
          </article>

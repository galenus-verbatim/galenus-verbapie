<article xmlns="http://www.w3.org/1999/xhtml" id="urn:cts:greekLit:tlg0057.tlg065.1st1K-grc1:1.10">
<span class="pb page1" data-page="9.815" id="p9.815"></span>
<span class="milestone ed1page page1" data-n="3.431" data-unit="ed1page" id="ed1page.3.431"></span>
<span class="milestone ed2page page1" data-n="8.465" data-unit="ed2page" id="ed2page.8.465"></span>
            <p>
<span class="lb" data-page="9.815" data-line="17" id="l9.815.17"></span>Τίνες μὲν οὖν αἱ μετὰ τὴν εἰκοστὴν ἡμέραν
<span class="lb" data-page="9.815" data-line="18" id="l9.815.18"></span>κρίσιμοι; τοῦτο γὰρ καὶ ἔτι πρόκειται διελθεῖν. τὴν μὲν εἰκοστὴν
<span class="pb" data-page="9.816" id="p9.816"></span>
<span class="lb" data-page="9.816" data-line="1" id="l9.816.1"></span>πρώτην οἱ περὶ τὸν Ἀρχιγένην τε καὶ Διοκλέα πρώτην
<span class="lb" data-page="9.816" data-line="2" id="l9.816.2"></span>πασῶν μάλιστα προσίενται· καὶ γὰρ ὁ Ἀρχιγένης καὶ τῆς εἰκοστῆς
<span class="lb" data-page="9.816" data-line="3" id="l9.816.3"></span>αὐτὴν προκρίνει. ἐμοὶ δ’ οὐχ οὕτως ἐφάνη, καθάπερ
<span class="lb" data-page="9.816" data-line="4" id="l9.816.4"></span>οὐδ’ Ἱπποκράτει. δεδείξεται δὲ τοῦτο διὰ τῶν ἐφεξῆς. ὡσαύτως
<span class="lb" data-page="9.816" data-line="5" id="l9.816.5"></span>δὲ καὶ περὶ τῆς κζ΄ ἔχει. καὶ γὰρ ἐγὼ μὲν καὶ ταύτην προτάττω
<span class="lb" data-page="9.816" data-line="6" id="l9.816.6"></span>τῆς κη΄, ἐκεῖνοι δ’ ὑποτάττουσιν. ἔχει δὲ καὶ ἡ λδ΄ δύναμιν
<span class="lb" data-page="9.816" data-line="7" id="l9.816.7"></span>ἀξιόλογον καὶ ταύτης ἔτι μᾶλλον ἡ τεσσαρακοστή. τούτων
<span class="lb" data-page="9.816" data-line="8" id="l9.816.8"></span>δ’ ἧττον κρίνουσιν ἥ τε κδ΄ καὶ ἡ λα΄ καὶ πολὺ τούτων
<span class="lb" data-page="9.816" data-line="9" id="l9.816.9"></span>ἔθ’ ἧττον ἡ λζ΄, ὡς ἐν μεθορίῳ τετάχθαι δοκεῖν τῶν κρινουσῶν
<span class="lb" data-page="9.816" data-line="10" id="l9.816.10"></span>ἡμερῶν τε καὶ μὴ καὶ μᾶλλον ἐκ τῶν μὴ κρινουσῶν εἶναι.
<span class="lb" data-page="9.816" data-line="11" id="l9.816.11"></span><span class="milestone ed2page" data-n="8.466" data-unit="ed2page" id="ed2page.8.466"></span>τὸ δ’ ἄλλο πᾶν πλῆθος τῶν ἡμερῶν τὸ μεταξὺ τῆς εἰκοστῆς
<span class="lb" data-page="9.816" data-line="12" id="l9.816.12"></span>καὶ τῆς τεσσαρακοστῆς ἄκριτον ἅπαν ἐστίν. ἄκουσον δ’ αὐτὰς
<span class="lb" data-page="9.816" data-line="13" id="l9.816.13"></span>ἤδη λεγομένας ἐφεξῆς, εἰκοστῆς δευτέρας καὶ εἰκοστῆς τρίτης
<span class="lb" data-page="9.816" data-line="14" id="l9.816.14"></span>καὶ εἰκοστῆς πέμπτης καὶ εἰκοστῆς ἕκτης καὶ εἰκοστῆς ἐννάτης
<span class="lb" data-page="9.816" data-line="15" id="l9.816.15"></span>καὶ τριακοστῆς καὶ τριακοστῆς δευτέρας καὶ τριακοστῆς
<span class="lb" data-page="9.816" data-line="16" id="l9.816.16"></span>τρίτης καὶ τριακοστῆς πέμπτης καὶ τριακοστῆς ἕκτης καὶ
<span class="lb" data-page="9.816" data-line="17" id="l9.816.17"></span>τριακοστῆς ὀγδόης καὶ τριακοστῆς ἐννάτης. αἱ σύμπασαι δώδεκα.
<span class="lb" data-page="9.816" data-line="18" id="l9.816.18"></span>φέρουσι δὲ μεγάλους μὲν σάλους αἱ μέχρι τῆς τεσσαρεσκαιδεκάτης·
<span class="pb" data-page="9.817" id="p9.817"></span>
<span class="lb" data-page="9.817" data-line="1" id="l9.817.1"></span>ἔγγιστα δὲ αὐτῶν εἰσιν αἱ μέχρι τῆς εἰκοστῆς, αἱ
<span class="lb" data-page="9.817" data-line="2" id="l9.817.2"></span>δὲ ἀπὸ τῆσδε σύμπασαι αἱ μέχρι τῆς τεσσαρακοστῆς ἐκλύουσι
<span class="lb" data-page="9.817" data-line="3" id="l9.817.3"></span>κατὰ βραχὺ τὸ ἀγωνιστικόν. ὡς αἵ γε μετὰ τὴν τεσσαρακοστὴν
<span class="lb" data-page="9.817" data-line="4" id="l9.817.4"></span>ἅπασαι τελέως εἰσὶν ἔκλυτοι, πέψεσι μᾶλλον καὶ ἀποστάσεσι
<span class="lb" data-page="9.817" data-line="5" id="l9.817.5"></span>τὰς λύσεις τῶν νοσημάτων ἢ ἐκκρίσεσι ποιούμεναι. γίνονται
<span class="lb" data-page="9.817" data-line="6" id="l9.817.6"></span>μὴν κᾀν ταύταις ἐνίοτε δι’ ἐκκρίσεων αἱ κρίσεις, ἀλλὰ σπάνιοί
<span class="lb" data-page="9.817" data-line="7" id="l9.817.7"></span>εἰσι καὶ οὐ μέγαν ἔχουσι τὸν ἀγῶνα. καὶ τὰ πολλὰ πλείοσιν
<span class="lb" data-page="9.817" data-line="8" id="l9.817.8"></span>ἡμέραις αἱ κρίσεις συμπληροῦνται, καὶ μάλισθ’ ὅταν εἰς ἀπόσκημμα
<span class="lb" data-page="9.817" data-line="9" id="l9.817.9"></span>τρέπωνται. τῶν μὲν οὖν ἄλλων τῶν μετὰ τὴν τεσσαρακοστὴν
<span class="lb" data-page="9.817" data-line="10" id="l9.817.10"></span>ἡμέραν τελέως ἔοικεν ὁ Ἱπποκράτης καταφρονεῖν·
<span class="lb" data-page="9.817" data-line="11" id="l9.817.11"></span>ἑξηκοστὴν δὲ καὶ ὀγδοηκοστὴν καὶ ἑκατοστὴν εἰκοστὴν ἐν
<span class="lb" data-page="9.817" data-line="12" id="l9.817.12"></span>λόγῳ τίθεται. μετὰ δὲ ταύτας τὰς μὲν ἐν ἑπτὰ μησὶ, τὰς δ’
<span class="lb" data-page="9.817" data-line="13" id="l9.817.13"></span>ἐν ἑπτὰ ἔτεσι κρίνεσθαί φησι, τὰς δ’, ὡς ἔοικεν, ἐν διτταῖς
<span class="lb" data-page="9.817" data-line="14" id="l9.817.14"></span>ἐτῶν ἑβδομάσι καὶ τριτταῖς. εἰσὶ δ’ οἳ καὶ τῆς τεσσαρακοστῆς
<span class="lb" data-page="9.817" data-line="15" id="l9.817.15"></span>δευτέρας καὶ τῆς τεσσαρακοστῆς πέμπτης, καὶ προσέτι τῆς
<span class="lb" data-page="9.817" data-line="16" id="l9.817.16"></span>τεσσαρακοστῆς ὀγδόης καί τινων ἑτέρων μνημονεύουσιν, ὑπὲρ
<span class="lb" data-page="9.817" data-line="17" id="l9.817.17"></span>ὧν ἁπασῶν ὁ λόγος ἡμῖν ἐφεξῆς ἔσται.
</p>
          </article>

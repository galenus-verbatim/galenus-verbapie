<article xmlns="http://www.w3.org/1999/xhtml" id="urn:cts:greekLit:tlg0057.tlg065.1st1K-grc1:1.9">
<span class="pb page1" data-page="9.811" id="p9.811"></span>
<span class="milestone ed1page page1" data-n="3.430" data-unit="ed1page" id="ed1page.3.430"></span>
<span class="milestone ed2page page1" data-n="8.464" data-unit="ed2page" id="ed2page.8.464"></span>
            <p>
<span class="lb" data-page="9.811" data-line="18" id="l9.811.18"></span>Ἐπειδὴ δὲ καὶ περὶ τούτων αὐτάρκως διώρισται,
<span class="lb" data-page="9.811" data-line="19" id="l9.811.19"></span>πάλιν ἐπανελθόντες ὥσπερ ἔμπροσθεν ἄχρι τῆς κ΄
<span class="pb" data-page="9.812" id="p9.812"></span>
<span class="lb" data-page="9.812" data-line="1" id="l9.812.1"></span>ἡμέρας, οὕτως ἤδη τὰς μετ’ ἐκείνην ἐξαριθμήσομεν κρισίμους,
<span class="lb" data-page="9.812" data-line="2" id="l9.812.2"></span>τοσοῦτον μόνον ἔτι τοῖς ἔμπροσθεν εἰρημένοις ἤδη προσθέντες,
<span class="lb" data-page="9.812" data-line="3" id="l9.812.3"></span>ὅσον εἴς τε τὰ νῦν εἰρημένα χρήσιμον ὑπάρχει καὶ μηδὲν
<span class="lb" data-page="9.812" data-line="4" id="l9.812.4"></span>ἐν τοῖς ἤδη <span class="milestone ed1page" data-n="3.431" data-unit="ed1page" id="ed1page.3.431"></span>λελεγμένοις ἀπολείψει ζήτημα. τί δ’ ἐστὶ
<span class="lb" data-page="9.812" data-line="5" id="l9.812.5"></span>τοῦτο; περὶ τῆς πρώτης ἡμέρας ἐν τοῖς νοσήμασι καὶ τῆς δευτέρας
<span class="lb" data-page="9.812" data-line="6" id="l9.812.6"></span>οὐδὲν εἴπομεν ἐν τῷ πρόσθεν λόγῳ, καίτοι τοῖς γε περὶ
<span class="lb" data-page="9.812" data-line="7" id="l9.812.7"></span>τὸν Διοκλέα καὶ αὗται κρίνειν ἔδοξαν. ὅπως οὖν χρὴ καὶ περὶ
<span class="lb" data-page="9.812" data-line="8" id="l9.812.8"></span>τοῦδε γινώσκειν διοριστέον. εἰ μὲν γὰρ ἡ προηγουμένη τῆς
<span class="lb" data-page="9.812" data-line="9" id="l9.812.9"></span>λύσεως τοῦ νοσήματος ὀξεῖα ταραχὴ κατὰ τὸ τοῦ κάμνοντος
<span class="lb" data-page="9.812" data-line="10" id="l9.812.10"></span>σῶμα κρίσις ὀνομάζεται, μήτε τὴν πρώτην ἡμέραν μήτε τὴν
<span class="lb" data-page="9.812" data-line="11" id="l9.812.11"></span>δευτέραν ὑποληπτέον εἶναι κρισίμους· ὁ γὰρ οἷον σάλος ὁ προηγούμενος
<span class="lb" data-page="9.812" data-line="12" id="l9.812.12"></span>τῆς λύσεως οὐδαμῶς ἐπιφανὴς ἐν ταύταις γίνεται·
<span class="lb" data-page="9.812" data-line="13" id="l9.812.13"></span>εἰ δὲ τὴν λύσιν ἁπλῶς ὀνομαστέον ἐστὶ κρίσιν, εἶεν ἂν καὶ
<span class="lb" data-page="9.812" data-line="14" id="l9.812.14"></span>αἵδε κρίσιμοι. πάντες γοῦν οἱ ἐφήμεροι προσαγορευόμενοι πυρετοὶ
<span class="lb" data-page="9.812" data-line="15" id="l9.812.15"></span>τὴν λύσιν οἱ μὲν ἐν τῇ πρώτῃ τῶν ἡμερῶν εὐθὺς, οἱ
<span class="lb" data-page="9.812" data-line="16" id="l9.812.16"></span>δ’ ἐν τῇ δευτέρᾳ ποιοῦνται. περὶ σημαινομένου τοίνυν ἡ ζήτησις
<span class="lb" data-page="9.812" data-line="17" id="l9.812.17"></span>κᾀνταῦθα μᾶλλον ἢ περὶ πράγματος. αὐτὸ γὰρ τὸ
<span class="lb" data-page="9.812" data-line="18" id="l9.812.18"></span>πρᾶγμα, τὸ λύεσθαι πολλοὺς τῶν πυρετῶν εὐθὺς ἐν ταῖς
<span class="pb" data-page="9.813" id="p9.813"></span>
<span class="lb" data-page="9.813" data-line="1" id="l9.813.1"></span>πρώταις ἡμέραις, οὐδεὶς ἀγνοεῖ. τῆς δ’ αὐτῆς ἔχεται ζητήσεως
<span class="lb" data-page="9.813" data-line="2" id="l9.813.2"></span>κᾀκεῖνο, πότερον ἐπειδὰν εἰς λύσιν τοῦ νοσήματος ἡ γενομένη
<span class="lb" data-page="9.813" data-line="3" id="l9.813.3"></span>ταραχὴ τελευτήσῃ κεκρίσθαι λεκτέον, ἢ κἂν ἀξιόλογός τις γένηται
<span class="lb" data-page="9.813" data-line="4" id="l9.813.4"></span>μεταβολή. καὶ μὲν δὴ καὶ αὐτὸ τῆς λύσεως τοὔνομα
<span class="lb" data-page="9.813" data-line="5" id="l9.813.5"></span>πότερον ἐπειδὰν εἰς ὑγείαν ὁ κάμνων μεταστῇ μόνον ἐπανεκτέον
<span class="lb" data-page="9.813" data-line="6" id="l9.813.6"></span>ἐστὶν, ἢ κᾀπειδὰν ἀκολουθήσῃ θάνατος ἔτι λελύσθαι
<span class="lb" data-page="9.813" data-line="7" id="l9.813.7"></span>καὶ οὕτω λεκτέον τὸ νόσημα, πολλὴν ἔσχηκε ζήτησιν. ὅτῳ δὲ
<span class="lb" data-page="9.813" data-line="8" id="l9.813.8"></span>καὶ τὰ τοιαῦτα σχολὴ ζητεῖν, αὖθις εἰρήσεται. νυνὶ δὲ ἐν τούτῳ
<span class="lb" data-page="9.813" data-line="9" id="l9.813.9"></span>τῷ πρώτῳ λόγῳ πρόκειταί μοι τὸ χρήσιμον αὐτὸ δεῖξαι
<span class="lb" data-page="9.813" data-line="10" id="l9.813.10"></span>μόνον, ὃ καὶ χωρὶς ἀποδείξεων λογικῶν ἐξ ὑποθέσεως περαίνεσθαι
<span class="lb" data-page="9.813" data-line="11" id="l9.813.11"></span>δύναται. <span class="milestone ed2page" data-n="8.465" data-unit="ed2page" id="ed2page.8.465"></span>ὑποκείσθω γὰρ ἡμῖν ἡ μὲν πρὸ τῆς
<span class="lb" data-page="9.813" data-line="12" id="l9.813.12"></span>ἀκριβοῦς λύσεως ταραχὴ κρίσιν ἁπλῶς ὀνομάζεσθαι, τῶν δ’
<span class="lb" data-page="9.813" data-line="13" id="l9.813.13"></span>ἄλλων οὐδεμία κρίσις ἁπλῶς, ἀλλ’ ἡ μὲν εἰς ὄλεθρον τελευτῶσα
<span class="lb" data-page="9.813" data-line="14" id="l9.813.14"></span>κακὴ κρίσις ὅλον τοῦτο καλείσθω, ἡ δ’ ἀξιόλογον μὲν
<span class="lb" data-page="9.813" data-line="15" id="l9.813.15"></span>τὴν ῥοπὴν ποιησαμένη, μὴ λύσασα δὲ τὴν νόσον τελείως, ἐλλιπὴς
<span class="lb" data-page="9.813" data-line="16" id="l9.813.16"></span>κρίσις ὀνομαζέσθω, ἡ λοιπὴ δ’ ἡ ῥοπὴν ἀξιόλογον ἐπὶ
<span class="lb" data-page="9.813" data-line="17" id="l9.813.17"></span>τὸ χεῖρον ἀτελής τε ἅμα καὶ κακὴ προσαγορευέσθω κρίσις.
<span class="lb" data-page="9.813" data-line="18" id="l9.813.18"></span>οὕτω μὲν, ἐπειδὰν τελέως τε καὶ σαφῶς δηλῶσαι βουληθῶμεν ﻿
<span class="pb" data-page="9.814" id="p9.814"></span>
<span class="lb" data-page="9.814" data-line="1" id="l9.814.1"></span>ἕκαστον ἰδίᾳ τῶν πραγμάτων· ἐνίοτε δὲ ταῖς ὀνομαζομέναις
<span class="lb" data-page="9.814" data-line="2" id="l9.814.2"></span>ἐλλειπτικαῖς ἑρμηνείαις χρώμενοι κρίσεις ὀνομάζομεν ἁπάσας
<span class="lb" data-page="9.814" data-line="3" id="l9.814.3"></span>τὰς τέσσαρας διαφορὰς, παραλιπόντες προσθεῖναι τὸ κακὴν
<span class="lb" data-page="9.814" data-line="4" id="l9.814.4"></span>ἢ ἀτελῆ. καὶ ὡς τοῦτο τὸ τῆς ἐλλιποῦς ἑρμηνείας ἱκανῶς ἐστι
<span class="lb" data-page="9.814" data-line="5" id="l9.814.5"></span>σύνηθες ἅπασιν ἀνθρώποις εἴρηται μὲν ἐπὶ πλέον ἐν ἑτέροις,
<span class="lb" data-page="9.814" data-line="6" id="l9.814.6"></span>εἰρήσεται δὲ καὶ νῦν ὅσον ἐξαρκεῖ πρὸς τὰ παρόντα. χοίνικα
<span class="lb" data-page="9.814" data-line="7" id="l9.814.7"></span>γοῦν καὶ πῆχυν καὶ πόδα καὶ τῶν ἄλλων τι μέτρων, οὔτ’ ἐπειδὰν
<span class="lb" data-page="9.814" data-line="8" id="l9.814.8"></span>ᾖ τι μεῖζον τοῦ δέοντος οὔτ’ ἐπειδὰν ἔλαττον, οὕτως
<span class="lb" data-page="9.814" data-line="9" id="l9.814.9"></span>ὀνομάζειν προσῆκεν, ἐπειδὴ ποσοῦ τινος ὡρισμένου τῶν ὀνομάτων
<span class="lb" data-page="9.814" data-line="10" id="l9.814.10"></span>τῶν τοιούτων ἕκαστόν ἐστι δηλωτικόν. ἀλλ’ ὅμως καὶ
<span class="lb" data-page="9.814" data-line="11" id="l9.814.11"></span>τὴν ἐλάττονα καὶ τὴν μείζονα τοῦ δέοντος ἔστιν ὅτε χοίνικα
<span class="lb" data-page="9.814" data-line="12" id="l9.814.12"></span>προσαγορεύομεν. ὡσαύτως δὲ καὶ τὸν πῆχύν τε καὶ τὸν πόδα
<span class="lb" data-page="9.814" data-line="13" id="l9.814.13"></span>καὶ τῶν ἄλλων ἕκαστον. ἀλλ’ ὅταν ἀκριβῶς ἑρμηνεύωμεν, οὐ
<span class="lb" data-page="9.814" data-line="14" id="l9.814.14"></span>πῆχυν ἁπλῶς, ἀλλὰ μέγαν πῆχυν καὶ μικρὸν ὀνομάζομεν, ἁπλῶς
<span class="lb" data-page="9.814" data-line="15" id="l9.814.15"></span>δὲ τὸν δίκαιον μόνον. ἔστι δ’ ὅτε καὶ ἐξόχως καθ’ ὑπεροχὴν
<span class="lb" data-page="9.814" data-line="16" id="l9.814.16"></span>ἔνια τὴν τοῦ γένους ὅλου προσηγορίαν σφετερίζεται, ὥσπερ
<span class="lb" data-page="9.814" data-line="17" id="l9.814.17"></span>καὶ παρὰ τῷ ποιητῇ λέγεσθαί φαμεν τόδε τι, οὐκ ἂν οὐδενὸς
<span class="pb" data-page="9.815" id="p9.815"></span>
<span class="lb" data-page="9.815" data-line="1" id="l9.815.1"></span>ἄλλου παρὰ τὸν Ὅμηρον ἀκουομένου, καίτοι μυρίοι γ’ εἰσὶν
<span class="lb" data-page="9.815" data-line="2" id="l9.815.2"></span>ἄλλοι ποιηταί. τοιοῦτον δ’ ἐστὶ καὶ τὸ παρὰ τῷ Κωμικῷ·
<span class="lb" data-page="9.815" data-line="3" id="l9.815.3"></span>καὶ σπάνιόν ἐστ’ ἄνθρωπος ὅτ’ ἄνθρωπος. τὸν γὰρ ἄγριον
<span class="lb" data-page="9.815" data-line="4" id="l9.815.4"></span>καὶ τὸν θηριώδη καὶ τὸν ἀνόητον καὶ τὸν σκαιὸν οὐ κατὰ
<span class="lb" data-page="9.815" data-line="5" id="l9.815.5"></span>τὴν ἀνθρώπου φύσιν ὑπάρχειν νομίζοντες ἐπὶ τοὺς κατορθοῦντας
<span class="lb" data-page="9.815" data-line="6" id="l9.815.6"></span>ἐν τῇ φύσει τὸ ὄνομα φέρομεν. εἴτ’ οὖν οὕτω καθ’
<span class="lb" data-page="9.815" data-line="7" id="l9.815.7"></span>ὑπεροχήν τινα τὸ τῆς κρίσεως ὄνομα λέγομεν, εἴτε κατὰ τὸν
<span class="lb" data-page="9.815" data-line="8" id="l9.815.8"></span>πρότερον λόγον, ἑτέρου διαστείλασθαι καιροῦ. τὸ δ’ εἰς τὰ
<span class="lb" data-page="9.815" data-line="9" id="l9.815.9"></span>ἔργα τῆς ἰατρικῆς διαφέρον ἤδη περαίνεσθαι δύναται κατὰ
<span class="lb" data-page="9.815" data-line="10" id="l9.815.10"></span>τὴν τῶν προγεγραμμένων ὀνομάτων ὑπόθεσιν. ἡ μὲν γὰρ
<span class="lb" data-page="9.815" data-line="11" id="l9.815.11"></span>πάντ’ ἔχουσα τὰ τῶν κρίσεων γνωρίσματα κρίσις ἁπλῶς, αἱ
<span class="lb" data-page="9.815" data-line="12" id="l9.815.12"></span>δ’ ἄλλαι μετὰ προσθήκης ὀνομασθήσονται. καὶ μὲν δὴ κᾂν εἰ
<span class="lb" data-page="9.815" data-line="13" id="l9.815.13"></span>μὴ τὴν τῆς ἀθρόας μεταβολῆς ταραχὴν, ἀλλ’ αὐτὴν μόνην μεταβολὴν
<span class="lb" data-page="9.815" data-line="14" id="l9.815.14"></span>ἀξιώσειέ τις ὀνομάζεσθαι κρίσιν, ἡ μὲν ἀγαθή τε
<span class="lb" data-page="9.815" data-line="15" id="l9.815.15"></span>ἅμα καὶ τελεία λύσις ἁπλῶς ἂν ὀνομάζοιτο κρίσις, αἱ δ’ ἄλλαι
<span class="lb" data-page="9.815" data-line="16" id="l9.815.16"></span>μετὰ προσθήκης ἅπασαι.
</p>
          </article>

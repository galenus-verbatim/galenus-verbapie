<article xmlns="http://www.w3.org/1999/xhtml" id="urn:cts:greekLit:tlg0057.tlg065.1st1K-grc1:2.10">
<span class="pb page1" data-page="9.880" id="p9.880"></span>
<span class="milestone ed1page page1" data-n="3.441" data-unit="ed1page" id="ed1page.3.441"></span>
<span class="milestone ed2page page1" data-n="8.487" data-unit="ed2page" id="ed2page.8.487"></span>
            <p>
<span class="lb" data-page="9.880" data-line="10" id="l9.880.10"></span>Ἅπτεται δή πως οὗτος ὁ λόγος τοῦ σκοπεῖσθαι,
<span class="lb" data-page="9.880" data-line="11" id="l9.880.11"></span>τίς τούτων ἐστὶ τῶν ἡμερῶν ἡ κρίνουσα τὰς ὀξείας νόσους.
<span class="lb" data-page="9.880" data-line="12" id="l9.880.12"></span>Ἱπποκράτους γὰρ εἰπόντος ἐν ἀφορισμοῖς, τὰ ὀξέα τῶν
<span class="lb" data-page="9.880" data-line="13" id="l9.880.13"></span>νοσημάτων κρίνεται ἐν ιδ΄ ἡμέρῃσιν, ἀφορμὴν ἐντεῦθεν ἐσχήκασιν
<span class="lb" data-page="9.880" data-line="14" id="l9.880.14"></span>οἱ σοφισταὶ λήρων μακρῶν, ὧν ἁπάντων χωρὶς οἷον
<span class="lb" data-page="9.880" data-line="15" id="l9.880.15"></span>τέ ἐστι καὶ προγνῶναι τὰς μελλούσας ἔσεσθαι κρίσεις καὶ δοκιμάσαι
<span class="lb" data-page="9.880" data-line="16" id="l9.880.16"></span>τὰς ἤδη γεγενημένας. εἰ γὰρ εἰκοσταῖον εἰ τύχοι προγνοὺς,
<span class="lb" data-page="9.880" data-line="17" id="l9.880.17"></span>κριθήσεσθαι τὸ νόσημα τὴν δίαιταν ὁμολογοῦσαν αὐτῷ ﻿
<span class="pb" data-page="9.881" id="p9.881"></span>
<span class="lb" data-page="9.881" data-line="1" id="l9.881.1"></span>συστήσαιο, μέγιστα μὲν ἂν ὠφελήσῃς τὸν κάμνοντα, καλεῖν
<span class="lb" data-page="9.881" data-line="2" id="l9.881.2"></span>δ’ ἐξέσται σοι καὶ ὀξὺ καὶ χρόνιον αὐτὸ, μηδεμιᾶς ὠφελείας
<span class="lb" data-page="9.881" data-line="3" id="l9.881.3"></span>ἢ βλάβης ἐκ τῆς προσηγορίας εἰς τὸν νοσοῦντα γινομένης. ἔστω
<span class="lb" data-page="9.881" data-line="4" id="l9.881.4"></span>γὰρ ὀξὺ καλεῖσθαι τὸ τοιοῦτον νόσημα, πάντων ὀρθῶς τῶν
<span class="lb" data-page="9.881" data-line="5" id="l9.881.5"></span>κατὰ τὴν δίαιταν ἐπὶ τοῦ κάμνοντος γεγενημένων· τί παρὰ
<span class="lb" data-page="9.881" data-line="6" id="l9.881.6"></span>τοῦτο χεῖρον, ἢ βέλτιον ἔσται; πάλιν οὖν εἰ βούλει, χρόνιον
<span class="lb" data-page="9.881" data-line="7" id="l9.881.7"></span>αὐτὸ προσαγόρευσον, ἵν’ εἰδῷς ὅτι μηδὲν ἐκ τούτου βελτίων,
<span class="lb" data-page="9.881" data-line="8" id="l9.881.8"></span>ἢ χείρων ὁ κάμνων γίνεται. καθάπερ οὖν καὶ ἄλλα πολλὰ
<span class="lb" data-page="9.881" data-line="9" id="l9.881.9"></span>περὶ ὀνομάτων ἐρίζοντες οἱ σοφισταὶ τῶν μανθανόντων κατατρίβουσι
<span class="lb" data-page="9.881" data-line="10" id="l9.881.10"></span>τὸν χρόνον, οὕτω κᾀν τῷ περὶ τῶν ὀξέων καὶ χρονίων
<span class="lb" data-page="9.881" data-line="11" id="l9.881.11"></span>διορίζεσθαι. εἰ γὰρ δεῖ τἀληθὲς εἰπεῖν, οὐ δύο μόνας
<span class="lb" data-page="9.881" data-line="12" id="l9.881.12"></span>οἴεσθαι χρὴ νοσημάτων διαφορὰς, ἀλλὰ πάνυ πολλὰς, εἴ γε
<span class="lb" data-page="9.881" data-line="13" id="l9.881.13"></span>καὶ τεταρταῖος πυρετὸς εἰς ἐτῶν ἀριθμὸν ἐξέπεσε τοσοῦτον,
<span class="lb" data-page="9.881" data-line="14" id="l9.881.14"></span>ἐν ὅσαις ἡμέραις ἕτερος ἐκρίθη καί τις ἄλλη νόσος εἰς μῆνας
<span class="lb" data-page="9.881" data-line="15" id="l9.881.15"></span>ἐξικνεῖται πολλούς. αὕτη μὲν οὖν ἡ πρώτη διαφορὰ τριττὴ,
<span class="lb" data-page="9.881" data-line="16" id="l9.881.16"></span>τῶν μὲν ἐν ἡμέραις, τῶν δὲ ἐν μησὶν, τῶν δὲ ἐν ἔτεσιν ὅλοις
<span class="lb" data-page="9.881" data-line="17" id="l9.881.17"></span>κρινομένων. κατὰ μέρος δὲ πάλιν ἐν μὲν τοῖς εἰς μῆνας ἐκπίπτουσι
<span class="lb" data-page="9.881" data-line="18" id="l9.881.18"></span>νοσήμασιν οὐχ ὅμοιον δήπουθέν ἐστι δυοῖν μηνῶν
<span class="pb" data-page="9.882" id="p9.882"></span>
<span class="lb" data-page="9.882" data-line="1" id="l9.882.1"></span>γενέσθαι τὴν λύσιν ἢ ἑπτά. οὕτω δὲ κᾀπειδὰν ἡμερῶν,
<span class="lb" data-page="9.882" data-line="2" id="l9.882.2"></span>ἢ ἐτῶν ἀριθμῷ λύεται τὰ νοσήματα, παμπόλλη διαφορά. τί
<span class="lb" data-page="9.882" data-line="3" id="l9.882.3"></span>γὰρ ὅμοιον <span class="milestone ed2page" data-n="8.488" data-unit="ed2page" id="ed2page.8.488"></span>ἢ τριταῖον, ἢ εἰκοσταῖον κριθῆναι, τί δ’
<span class="lb" data-page="9.882" data-line="4" id="l9.882.4"></span>ὅμοιον εἰκοσταῖον, ἢ μ΄; εἰ μὲν δὴ τὴν φυσικὴν αὐτῶν ἐθέλεις
<span class="lb" data-page="9.882" data-line="5" id="l9.882.5"></span>ἐξευρίσκειν διαφορὰν, ὅσαι περ αἱ τῶν κρινουσῶν ἡμερῶν
<span class="lb" data-page="9.882" data-line="6" id="l9.882.6"></span>εἰσι περίοδοι, τοσαύτας ἀναγκαῖον ἔσται σοι ποιεῖσθαι καὶ
<span class="lb" data-page="9.882" data-line="7" id="l9.882.7"></span>τὰς νόσους. ἑτέρας μὲν οὖν φύσεως ὑποθεμένῳ, ὥσπερ οὖν
<span class="lb" data-page="9.882" data-line="8" id="l9.882.8"></span>δὴ καὶ ἔστιν ἑτέρας τὸ μὴ δυνάμενον ὑπερβαλεῖν τὴν πρώτην
<span class="lb" data-page="9.882" data-line="9" id="l9.882.9"></span>τετράδα, ἑτέρας δὲ τὸ τὴν ζ΄ μὴ ὑπερβαῖνον, οὕτω δὲ καὶ τῆς
<span class="lb" data-page="9.882" data-line="10" id="l9.882.10"></span>ια΄ καὶ τῆς ιδ΄ καὶ τῆς ιζ΄ καὶ τῆς κ΄ ἁπασῶν τε τῶν ἐφεξῆς
<span class="lb" data-page="9.882" data-line="11" id="l9.882.11"></span>κρισίμων ἴδιον ἑκάστης ἡγήσασθαι νόσημα.
</p>
          </article>

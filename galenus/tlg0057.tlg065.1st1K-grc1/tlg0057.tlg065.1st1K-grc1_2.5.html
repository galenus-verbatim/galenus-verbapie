<article xmlns="http://www.w3.org/1999/xhtml" id="urn:cts:greekLit:tlg0057.tlg065.1st1K-grc1:2.5">
<span class="pb page1" data-page="9.861" id="p9.861"></span>
<span class="milestone ed1page page1" data-n="3.438" data-unit="ed1page" id="ed1page.3.438"></span>
<span class="milestone ed2page page1" data-n="8.481" data-unit="ed2page" id="ed2page.8.481"></span>
            <p>
<span class="lb" data-page="9.861" data-line="3" id="l9.861.3"></span>Καὶ γὰρ οὖν καὶ τὸ διαγνῶναι ποίας ἐστὶν
<span class="lb" data-page="9.861" data-line="4" id="l9.861.4"></span>ἡμέρας ἴδιος ἡ κρίσις, ἐπειδὰν εἰς πλείονας τύχῃ μερισθεῖσα,
<span class="lb" data-page="9.861" data-line="5" id="l9.861.5"></span>διορισμοῦ δεῖται, καθότι κᾀν τῷ πρώτῳ δέδεικται λόγῳ.
<span class="lb" data-page="9.861" data-line="6" id="l9.861.6"></span>συμβαίνει δὲ καὶ χρονιζόντων τῶν νοσημάτων τὰς κρίσεις
<span class="lb" data-page="9.861" data-line="7" id="l9.861.7"></span>ἀποτίθεσθαι μὲν τὸ τῆς ταραχῆς σφοδρὸν καὶ τῆς ἀλλοιώσεως
<span class="lb" data-page="9.861" data-line="8" id="l9.861.8"></span>τὸ σύντομον, καὶ εἰς δύο δὲ πολλάκις ἡμέρας, ἢ τρεῖς ἐκτείνεσθαι.
<span class="lb" data-page="9.861" data-line="9" id="l9.861.9"></span>πρόχειρον οὖν ἐν τούτῳ προσνέμειν τὴν κρίσιν τῶν
<span class="lb" data-page="9.861" data-line="10" id="l9.861.10"></span>τριῶν ἡμερῶν ᾗ τις ἂν βουληθῇ. πολλοὶ μὲν γὰρ τῶν ἰατρῶν
<span class="lb" data-page="9.861" data-line="11" id="l9.861.11"></span>οὐδ’ ἀριθμοῦσιν ἔτι μετὰ τὴν ιδ΄ ποσταῖος ὁ κάμνων ἐστὶ,
<span class="lb" data-page="9.861" data-line="12" id="l9.861.12"></span>καὶ μάλιστα ἢν ἐν τῷ μεταξὺ δόξας ἀπύρετος γεγονέναι πάλιν
<span class="lb" data-page="9.861" data-line="13" id="l9.861.13"></span>ἀναπυρέξειεν. ἔνιοι δὲ κᾂν ἀριθμήσωσι τὸ μερίζεσθαι τὰς κρίσεις
<span class="lb" data-page="9.861" data-line="14" id="l9.861.14"></span>εἰς πλείους ἡμέρας, ἀδιορίστως τε καὶ προπετῶς ᾗ βούλονται
<span class="lb" data-page="9.861" data-line="15" id="l9.861.15"></span>τῶν ἡμερῶν ἀνατιθέασι. διὰ ταῦτα γοῦν αὐτὰ καὶ ὁ
<span class="lb" data-page="9.861" data-line="16" id="l9.861.16"></span>Ἱπποκράτης ἐπὶ τῶν ἀῤῥώστων ἐνίοτε μὲν ζ΄ φησὶν, ἢ ἑνδεκάτῃ,
<span class="lb" data-page="9.861" data-line="17" id="l9.861.17"></span>ἢ τεσσαρεσκαιδεκάτῃ κριθῆναι τὴν νόσον, ἐνίοτε δὲ
<span class="pb" data-page="9.862" id="p9.862"></span>
<span class="lb" data-page="9.862" data-line="1" id="l9.862.1"></span>περὶ τὴν εἰκοστὴν, ἢ μ΄, ἤ τινα ἄλλην, ὥσπερ εὐθὺς ἐν τῇ
<span class="lb" data-page="9.862" data-line="2" id="l9.862.2"></span>πρώτῃ καὶ δευτέρᾳ καταστάσει τοῦ πρώτου τῶν ἐπιδημιῶν.
<span class="lb" data-page="9.862" data-line="3" id="l9.862.3"></span>ἐν μὲν γὰρ τῇ πρώτῃ φησίν· ἔκρινε δὲ τούτων οἷσι τὰ βραχύτατα
<span class="lb" data-page="9.862" data-line="4" id="l9.862.4"></span>γένοιτο περὶ τὴν εἰκοστὴν, τοῖσι δὲ πλείστοισι περὶ
<span class="lb" data-page="9.862" data-line="5" id="l9.862.5"></span>τὴν μ΄, πολλοῖσι δὲ περὶ τὴν ὀγδοηκοστήν. ἐν δ’ αὖ τῇ δευτέρᾳ
<span class="lb" data-page="9.862" data-line="6" id="l9.862.6"></span>καταστάσει, ἔστι δ’ οἷσι, φησὶν, ἔκρινεν αὐτῶν ὀλίγοισιν,
<span class="lb" data-page="9.862" data-line="7" id="l9.862.7"></span>οἷσι τὰ βραχύτατα γένοιτο περὶ εἰκοστήν. ἐν δὲ τῇ
<span class="lb" data-page="9.862" data-line="8" id="l9.862.8"></span>τρίτῃ αἱμοῤῥαγέειν, φησὶ, μικρὸν ἤρξατο περὶ τετάρτην καὶ
<span class="lb" data-page="9.862" data-line="9" id="l9.862.9"></span>εἰκοστὴν, καὶ ἐγένοντο εἰς αἱμοῤῥαγίην αἱ ἀποστάσιες Ἀντιφῶντι
<span class="lb" data-page="9.862" data-line="10" id="l9.862.10"></span>Κριτοβούλου. ἀπεκρίθη καὶ ἐπαύετο τελείως περὶ τὴν
<span class="lb" data-page="9.862" data-line="11" id="l9.862.11"></span>τεσσαρακοστήν. οὐκ ἐμνημόνευσα δὲ κατ’ ἀρχὰς εὐθὺς τούτων
<span class="lb" data-page="9.862" data-line="12" id="l9.862.12"></span>τῶν ῥήσεων, ὁπότε κᾀκ τοῦ πρώτου τῶν ἐπιδημιῶν παρετιθέμην,
<span class="lb" data-page="9.862" data-line="13" id="l9.862.13"></span>ἄμεινον εἶναι νομίσας ἁπάσας πρότερον ἐκθέσθαι τὰς
<span class="lb" data-page="9.862" data-line="14" id="l9.862.14"></span>ἡμέρας ἐν αἷς ἀκριβῶς μόναις ἐθεάσατο τὰ νοσήματα κρινόμενα.
<span class="lb" data-page="9.862" data-line="15" id="l9.862.15"></span>διὰ τοῦτο οὐδὲ γέγραπται τοὐπίπαν οὐδαμόθι τῶν
<span class="lb" data-page="9.862" data-line="16" id="l9.862.16"></span>συγγραμμάτων αὐτοῦ περὶ τὴν ε΄ ἢ τὴν ἑβδόμην, ἢ τὴν θ΄
<span class="lb" data-page="9.862" data-line="17" id="l9.862.17"></span>κριθεὶς οὐδεὶς, ἀλλ’ ἁπλῶς ἢ πεμπταῖος, ἢ ἑβδομαῖος, ἢ
<span class="pb" data-page="9.863" id="p9.863"></span>
<span class="lb" data-page="9.863" data-line="1" id="l9.863.1"></span>ἐνναταῖος. ἀθρόως γὰρ αὗται κρίνουσιν. ὅσῳ δ’ ἂν ἐξωτέρω
<span class="lb" data-page="9.863" data-line="2" id="l9.863.2"></span>προΐῃ τὰ νοσήματα καὶ χρονίζῃ, παύεται μὲν ἡ πρὸ τῆς
<span class="lb" data-page="9.863" data-line="3" id="l9.863.3"></span>ὀξείας ἀλλοιώσεως ταραχὴ, κατὰ βραχὺ δὲ αἱ κρίσεις γινόμεναι
<span class="lb" data-page="9.863" data-line="4" id="l9.863.4"></span>δύο που ἢ τρεῖς ἡμέρας ἐπιλαμβάνουσι τοὐπίπαν. ὡς
<span class="lb" data-page="9.863" data-line="5" id="l9.863.5"></span>γὰρ οὐδὲ μετὰ ἐκκρίσεως εἴωθε λύεσθαι τὰ πλεῖστα τῶν χρονισάντων,
<span class="lb" data-page="9.863" data-line="6" id="l9.863.6"></span>ἀλλ’ ἤτοι δι’ ἀποστάσεων, ἢ πέψεων, οὕτως οὐδ’
<span class="lb" data-page="9.863" data-line="7" id="l9.863.7"></span>ὅταν ἐπὶ σαφέσιν ἐκκρίσεσιν, ἢ ἀποστάσεσιν ἡ λύσις αὐτῶν
<span class="lb" data-page="9.863" data-line="8" id="l9.863.8"></span>γίνηται, διὰ μιᾶς ἡμέρας τελειοῦται μόνης. ὅθεν, οἶμαι, τῶν
<span class="lb" data-page="9.863" data-line="9" id="l9.863.9"></span>ἰατρῶν ἔνιοι τὴν ἀρχὴν οὐδὲ κρίνεσθαί φασι τὰ χρονίζοντα
<span class="lb" data-page="9.863" data-line="10" id="l9.863.10"></span>τῶν νοσημάτων. οὐ γὰρ τὴν λύσιν ἁπλῶς <span class="milestone ed1page" data-n="3.439" data-unit="ed1page" id="ed1page.3.439"></span>εἶναι κρίσιν,
<span class="lb" data-page="9.863" data-line="11" id="l9.863.11"></span>ἀλλ’ ἤτοι τὴν ἀθρόαν ἢ τὸν πρὸ ταύτης σάλον. ἀλλ’ ὅτι γε
<span class="lb" data-page="9.863" data-line="12" id="l9.863.12"></span>τὸ σημαινόμενον τῆς κρίσεως οὐκ ἀπηκριβωμένον φυλάττεται
<span class="lb" data-page="9.863" data-line="13" id="l9.863.13"></span>διὰ παντὸς, ἀλλὰ τὴν λύσιν αὐτὴν μόνην, ὅπως ἂν γένηται,
<span class="lb" data-page="9.863" data-line="14" id="l9.863.14"></span>κρίσιν ὀνομάζουσιν οἱ πλεῖστοι τῶν ἰατρῶν, ἐξ αὐτῶν τε τῶν
<span class="lb" data-page="9.863" data-line="15" id="l9.863.15"></span>Ἱπποκράτους ἔνεστι μαθεῖν γραμμάτων, οὐχ ἥκιστα δὲ κᾀξ
<span class="lb" data-page="9.863" data-line="16" id="l9.863.16"></span>ὧν οἱ ἄλλοι παλαιοὶ γράφουσιν. <span class="milestone ed2page" data-n="8.482" data-unit="ed2page" id="ed2page.8.482"></span>οὕτως οὖν καὶ Διοκλῆς
<span class="lb" data-page="9.863" data-line="17" id="l9.863.17"></span>τὴν πρώτην ἡμέραν ἐν ταῖς κρινούσαις ἀριθμεῖ, σαφῶς
<span class="lb" data-page="9.863" data-line="18" id="l9.863.18"></span>ἐνδεικνύμενος ὡς οὐδὲν ἄλλο τὴν κρίσιν ὅ τι μὴ τὴν λύσιν
<span class="pb" data-page="9.864" id="p9.864"></span>
<span class="lb" data-page="9.864" data-line="1" id="l9.864.1"></span>ὀνομάζει τοῦ νοσήματος. ἔσται δὲ δῆλον ἐξ αὐτῆς τῆς λέξεως
<span class="lb" data-page="9.864" data-line="2" id="l9.864.2"></span>ἐχούσης ᾧδε· αὐτῶν δὲ τῶν πυρετῶν, ὧν τὰ αἴτια
<span class="lb" data-page="9.864" data-line="3" id="l9.864.3"></span>μήτ’ ἐν αὐτῷ τῷ σώματι διαλύεται κενούμενα καὶ μειούμενά
<span class="lb" data-page="9.864" data-line="4" id="l9.864.4"></span>πως· μήτ’ ἐξικμάζεται μήτ’ ἀθρόως ὠμὰ ἐξάγεται, κατὰ δέ
<span class="lb" data-page="9.864" data-line="5" id="l9.864.5"></span>τινας χρόνων περιόδους πεφθέντα φαίνεται, ὁ μὲν ἐπιπολαιότατος
<span class="lb" data-page="9.864" data-line="6" id="l9.864.6"></span>ἐν νυκτὶ καὶ ἡμέρᾳ κρίνεται, ἐν ἐλαχίστῳ γὰρ χρόνῳ
<span class="lb" data-page="9.864" data-line="7" id="l9.864.7"></span>τούτῳ τὰ αἴτια αὐτῶν διαλύεται. καὶ γὰρ τὰ σηπόμενα καὶ
<span class="lb" data-page="9.864" data-line="8" id="l9.864.8"></span>πῦον γινόμενα, ἔτι δὲ καὶ γάλα καὶ σὰρξ πᾶσα ἀποτελουμένη
<span class="lb" data-page="9.864" data-line="9" id="l9.864.9"></span>καὶ ὅλως τὰ πολλὰ τῶν κατὰ τὸ σῶμα γινομένων καὶ κινουμένων
<span class="lb" data-page="9.864" data-line="10" id="l9.864.10"></span>καὶ ἀλλοιουμένων κατ’ εἶδος, ἐν τούτῳ τῷ χρόνῳ φαίνεται
<span class="lb" data-page="9.864" data-line="11" id="l9.864.11"></span>πρῶτον. καὶ ταυτὶ μὲν ὁ Διοκλῆς. ὁ δ’ Ἱπποκράτης
<span class="lb" data-page="9.864" data-line="12" id="l9.864.12"></span>οὐχ ἅπαξ οὐδὲ δὶς, ἀλλὰ πάνυ πολλάκις ἔν τε τῷ πρώτῳ
<span class="lb" data-page="9.864" data-line="13" id="l9.864.13"></span>τῶν ἐπιδημιῶν καὶ μάλιστα κᾀν τῷ τρίτῳ τὴν λύσιν μόνην
<span class="lb" data-page="9.864" data-line="14" id="l9.864.14"></span>τοῦ νοσήματος ὀνομάζει κρίσιν, οὐδεμιᾶς οὔτ’ ἐκκρίσεως οὔτ’
<span class="lb" data-page="9.864" data-line="15" id="l9.864.15"></span>ἀποστάσεως σαφῶς προγεγενημένης. οὐ μὴν τούτου γ’ ἕνεκεν
<span class="lb" data-page="9.864" data-line="16" id="l9.864.16"></span>ἡγητέον ἄνευ ἐκκρίσεως πάσης φανερᾶς κρίνεσθαι τὰς χρονιζούσας
<span class="lb" data-page="9.864" data-line="17" id="l9.864.17"></span>νόσους, ὥσπερ οὐδὲ τὸ πλείους ἡμέρας ἐξ ἀνάγκης
<span class="lb" data-page="9.864" data-line="18" id="l9.864.18"></span>ἐπιλαμβάνειν. ὀγδοηκοστῇ γοῦν κριθῆναί τινα γράφων ὁ
<span class="pb" data-page="9.865" id="p9.865"></span>
<span class="lb" data-page="9.865" data-line="1" id="l9.865.1"></span>Ἱπποκράτης ἐν τῷ τρίτῳ τῶν ἐπιδημιῶν, ῥιγῶσαί τέ φησιν αὐτὸν
<span class="lb" data-page="9.865" data-line="2" id="l9.865.2"></span>καὶ ὀξέως πυρέξαι καὶ ἱδρῶσαι πολλῷ. παρεθέμην δὲ τὴν
<span class="lb" data-page="9.865" data-line="3" id="l9.865.3"></span>λέξιν ὀλίγον ἔμπροσθεν, ὁπότε τοῦ Κλεονακτίδου, κατὰ τὸ
<span class="lb" data-page="9.865" data-line="4" id="l9.865.4"></span>πρῶτον τῶν ἐπιδημιῶν ἕκτου τὴν τάξιν γεγραμμένου, τὴν
<span class="lb" data-page="9.865" data-line="5" id="l9.865.5"></span>διήγησιν ἐποιούμην. εὕροις δ’ ἂν καὶ ἄλλους ἀῤῥώστους, οὕς
<span class="lb" data-page="9.865" data-line="6" id="l9.865.6"></span>τ’ ἤδη παρεθέμην ἐν τῷδε τῷ λόγῳ καὶ ὧν οὐδ’ ὅλως ἐμνημόνευσα
<span class="lb" data-page="9.865" data-line="7" id="l9.865.7"></span>κεκριμένους ἐναργῶς ἡμέρᾳ μιᾷ δι’ ἐκκρίσεως ἐπὶ
<span class="lb" data-page="9.865" data-line="8" id="l9.865.8"></span>προήκοντι καὶ χρονίῳ νοσήματι. ταύταις οὖν μάλιστα προσέχειν
<span class="lb" data-page="9.865" data-line="9" id="l9.865.9"></span>χρὴ τὸν νοῦν ὡς ἀκριβῶς διδασκούσαις τὴν τάξιν τῶν
<span class="lb" data-page="9.865" data-line="10" id="l9.865.10"></span>κρισίμων ἡμερῶν. εἰ γὰρ ὁ Κλεονακτίδης οὗτος ὀγδοηκοστῇ
<span class="lb" data-page="9.865" data-line="11" id="l9.865.11"></span>ῥιγώσας τε καὶ ὀξέως πυρέξας ἐκρίθη ἱδρώσας, δῆλον ὡς μεγάλην
<span class="lb" data-page="9.865" data-line="12" id="l9.865.12"></span>τινὰ δύναμιν ὁ τῆς εἰκοστῆς ἀριθμὸς ἔχει. τούτου γὰρ
<span class="lb" data-page="9.865" data-line="13" id="l9.865.13"></span>πολλαπλασιαζομένου τὴν ὀγδοηκοστὴν, ὥσπερ καὶ τὴν μ΄
<span class="lb" data-page="9.865" data-line="14" id="l9.865.14"></span>καὶ τὴν ἑξηκοστὴν καὶ τὴν ἑκατοστὴν εἰκοστὴν γενέσθαι συμβέβηκεν.
<span class="lb" data-page="9.865" data-line="15" id="l9.865.15"></span>εὑρήσεις δὲ καὶ ἄλλους ἀῤῥώστους ἐξωτέρω τῆς ιδ΄
<span class="lb" data-page="9.865" data-line="16" id="l9.865.16"></span>κεκριμένους δι’ ἐκκρίσεως ἐν τοῖς τῶν ἐπιδημιῶν βιβλίοις, ὧν
<span class="lb" data-page="9.865" data-line="17" id="l9.865.17"></span>ἐνίους ἤδη παρεθέμην, οἵ γε τοὺς μὴ νομίζοντας ἀθρόαν γενέσθαι ﻿
<span class="pb" data-page="9.866" id="p9.866"></span>
<span class="lb" data-page="9.866" data-line="1" id="l9.866.1"></span>κρίσιν ἐξωτέρω τῆς μ΄ ἐξελέγχουσι καὶ τῶν κρισίμων
<span class="lb" data-page="9.866" data-line="2" id="l9.866.2"></span>ἡμερῶν ἐνδείκνυνται τὴν τάξιν. ὅτι μὲν γὰρ ἐκλύεται κατὰ
<span class="lb" data-page="9.866" data-line="3" id="l9.866.3"></span>βραχὺ τὸ δι’ ἀγῶνός τε καὶ σάλου παύεσθαι τὰ νοσήματα χρονίζοντα
<span class="lb" data-page="9.866" data-line="4" id="l9.866.4"></span>καλῶς εἴρηται· τὸ δὲ μηδεπώποτε διὰ μιᾶς ἡμέρας
<span class="lb" data-page="9.866" data-line="5" id="l9.866.5"></span>ὀξεῖαν αὐτῶν γενέσθαι μεταβολὴν, οὐκέτ’ ὀρθῶς. ὅταν γὰρ
<span class="lb" data-page="9.866" data-line="6" id="l9.866.6"></span>καὶ ῥῖγος εἰσβάλλῃ σφοδρὸν, ἅμα τῷ παροξυσμῷ τέως οὐ
<span class="lb" data-page="9.866" data-line="7" id="l9.866.7"></span>γεγενημένον, ὅ τε πυρετὸς ὀξύτατός τε καὶ σφοδρότατος καὶ
<span class="lb" data-page="9.866" data-line="8" id="l9.866.8"></span>θερμότατος καὶ δύσφορος ἐπιγένηται, καὶ μετὰ ταῦθ’ ἱδρὼς
<span class="lb" data-page="9.866" data-line="9" id="l9.866.9"></span>ἐξεκρίθη πολὺς, ἀπύρετον ἀκριβῶς τὸν ἄνθρωπον ἐργαζόμενος,
<span class="lb" data-page="9.866" data-line="10" id="l9.866.10"></span>εἴ τις οὐ φήσει τοῦτο κρίσιν εἶναι, προδήλως ἐρίζει. ἐγὼ δ’
<span class="lb" data-page="9.866" data-line="11" id="l9.866.11"></span>οὐκ εἴωθα τοῖς ἐριστικοῖς ἐπὶ πλέον ἀντιλέγειν, ἀλλ’ ἐκεῖνο
<span class="lb" data-page="9.866" data-line="12" id="l9.866.12"></span>χρὴ μᾶλλον εἰδέναι γινόμενον. ὡς ἡμῖν τε γὰρ παραφυλάττουσιν
<span class="lb" data-page="9.866" data-line="13" id="l9.866.13"></span>ἐφάνη πολλάκις ἔν τε τοῖς ὑφ’ Ἱπποκράτους ἀναγεγραμμένοις
<span class="lb" data-page="9.866" data-line="14" id="l9.866.14"></span>ἀῤῥώστοις ἔστιν εὑρεῖν, τὸ τὰς τοιαύτας λύσεις
<span class="lb" data-page="9.866" data-line="15" id="l9.866.15"></span>τῶν χρονιζόντων νοσημάτων, οὐχ ὅταν ἐφεξῆς εἴη μηδαμόθεν
<span class="lb" data-page="9.866" data-line="16" id="l9.866.16"></span>διακοπτόμενα, συμπίπτειν, ἀλλ’ ἐπειδὰν λελύσθαι δοκοῦντα,
<span class="lb" data-page="9.866" data-line="17" id="l9.866.17"></span>πάλιν δευτέρας ὑποστροφῆς ἐνάρξηται. συμβαίνει δὲ πολλάκις
<span class="pb" data-page="9.867" id="p9.867"></span>
<span class="lb" data-page="9.867" data-line="1" id="l9.867.1"></span>καὶ αὐτὰς τὰς κατὰ μέρος ὑποστροφὰς ἐν ἡμέραις τέ τισι
<span class="lb" data-page="9.867" data-line="2" id="l9.867.2"></span>κρισίμοις ἄρχεσθαι καί τινα κρισίμων ἡμερῶν ἀριθμὸν προελθούσας,
<span class="lb" data-page="9.867" data-line="3" id="l9.867.3"></span>αὖθις ἐν ἑτέρᾳ τινὶ τῶν κρισίμων ἡμερῶν κρίνεσθαι,
<span class="lb" data-page="9.867" data-line="4" id="l9.867.4"></span><span class="milestone ed2page" data-n="8.483" data-unit="ed2page" id="ed2page.8.483"></span>καὶ οὕτω γίνεται τὰ μὲν κατὰ μέρος ἅπαντ’ ὀξέα, τὸ
<span class="lb" data-page="9.867" data-line="5" id="l9.867.5"></span>σύμπαν δὲ χρόνιον. ἐνίοτε δὲ καὶ τὰ διαλείμματα αὐτῶν
<span class="lb" data-page="9.867" data-line="6" id="l9.867.6"></span>ἀριθμῷ τινι τῶν κρισίμων ἡμερῶν περιγράφεται, καθάπερ εἴ
<span class="lb" data-page="9.867" data-line="7" id="l9.867.7"></span>τις ἑνδεκαταῖος κριθεὶς ἀτελῆ κρίσιν, ὑποστρέψειε τεσσαρεσκαιδεκαταῖος,
<span class="lb" data-page="9.867" data-line="8" id="l9.867.8"></span>εἶτ’ αὖθις εἰκοσταῖος κριθεὶς ἐλλιπῶς ὑποστρέψειεν
<span class="lb" data-page="9.867" data-line="9" id="l9.867.9"></span>ζ΄ καὶ κ΄, κᾄπειτ’ ἐντεῦθεν ὀξέως πάλιν διανοσήσας αὖθις
<span class="lb" data-page="9.867" data-line="10" id="l9.867.10"></span>ἐν μ΄ κριθείη. ταῦτα μὲν οὖν αὐτὸς ἕκαστος ἐπί γε τῶν
<span class="lb" data-page="9.867" data-line="11" id="l9.867.11"></span>νοσούντων ὄψεται, προσεδρεύειν αὐτοῖς ἐπιμελῶς ἐθελήσας
<span class="lb" data-page="9.867" data-line="12" id="l9.867.12"></span>ἔν τε τοῖς ὑφ’ Ἱπποκράτους γεγραμμένοις ἀῤῥώστοις ἐπισκοπούμενος.
<span class="lb" data-page="9.867" data-line="13" id="l9.867.13"></span>ὅτι δὲ καὶ τὴν ἑπτακαιδεκάτην μὲν τῆς ιη΄ καὶ
<span class="lb" data-page="9.867" data-line="14" id="l9.867.14"></span>τὴν εἰκοστὴν τῆς κα΄ ἰσχυροτέραν ἡγητέον εἶναι δέδεικται σαφῶς
<span class="lb" data-page="9.867" data-line="15" id="l9.867.15"></span>ἤδη τῆς πείρας ἕνεκεν τῆς Ἱπποκράτους. εἰ δὲ καὶ τῆς
<span class="lb" data-page="9.867" data-line="16" id="l9.867.16"></span>ἐμῆς πείρας ἐφεξῆς ἀναμνημονεύσαιμι, μακρότερος μὲν ὁ λόγος
<span class="lb" data-page="9.867" data-line="17" id="l9.867.17"></span>ἔσται, πιστότερος δ’ οὐδὲν μᾶλλον. εἰ μὲν γάρ τις καὶ αὐτὸς
<span class="lb" data-page="9.867" data-line="18" id="l9.867.18"></span>παραφυλάττειν τὰ συμβαίνοντα τοῖς νοσοῦσιν ἐθέλοι καὶ
<span class="lb" data-page="9.867" data-line="19" id="l9.867.19"></span>πιστεύειν τοῖς ὑφ’ Ἱπποκράτους εἰρημένοις, οὐδὲν ἔτι τῆς
<span class="pb" data-page="9.868" id="p9.868"></span>
<span class="lb" data-page="9.868" data-line="1" id="l9.868.1"></span>ἡμετέρας πείρας ὁ τοιοῦτος δεήσεται. εἰ δ’ ἤτοι πιστότερα
<span class="lb" data-page="9.868" data-line="2" id="l9.868.2"></span>τῶν ἐναργῶς φαινομένων τὰ σοφίσματα νενόμικεν ἢ μηδὲν
<span class="lb" data-page="9.868" data-line="3" id="l9.868.3"></span>φροντίζει τῶν ὑφ’ Ἱπποκράτους εἰρημένων, οὐ μόνον οὐδὲν
<span class="lb" data-page="9.868" data-line="4" id="l9.868.4"></span>ἕξει πλέον ἐκ τῆς ἡμετέρας ἱστορίας ὁ τοιοῦτος, ἀλλὰ καὶ
<span class="lb" data-page="9.868" data-line="5" id="l9.868.5"></span>διαπαίζειν αὐτὴν ἐπιχειρήσει. τῶν μὲν δὴ τοιούτων εἴρηται
<span class="lb" data-page="9.868" data-line="6" id="l9.868.6"></span>πολλάκις ὡς χρὴ καταφρονεῖν· εἰ δέ τις ἀληθείας ἐρᾷ, τὸν
<span class="lb" data-page="9.868" data-line="7" id="l9.868.7"></span>μὲν λῆρον τῶν σοφιστῶν ἀφεὶς, ἐπὶ δὲ τὴν πεῖραν αὐτὸς ἀφικόμενος,
<span class="lb" data-page="9.868" data-line="8" id="l9.868.8"></span>ὅταν ὀκτακοσίους, ἢ χιλίους ἀῤῥώστους θεάσηται,
<span class="lb" data-page="9.868" data-line="9" id="l9.868.9"></span>σαφῶς οἶδα τοῦτον οὐκ ἄλλα τὰ περὶ κρισίμων ἡμερῶν ἀποφανούμενον
<span class="lb" data-page="9.868" data-line="10" id="l9.868.10"></span>ὧν Ἱπποκράτης ἐδήλωσεν.
</p>
          </article>

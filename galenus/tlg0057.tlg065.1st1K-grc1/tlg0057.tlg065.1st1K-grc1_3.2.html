<article xmlns="http://www.w3.org/1999/xhtml" id="urn:cts:greekLit:tlg0057.tlg065.1st1K-grc1:3.2">
<span class="pb page1" data-page="9.901" id="p9.901"></span>
<span class="milestone ed1page page1" data-n="3.444" data-unit="ed1page" id="ed1page.3.444"></span>
<span class="milestone ed2page page1" data-n="8.494" data-unit="ed2page" id="ed2page.8.494"></span>
            <p>
<span class="lb" data-page="9.901" data-line="18" id="l9.901.18"></span>Πάντων μὲν τῶν ἄνωθεν ἄστρων ἀπολαύομεν
<span class="pb" data-page="9.902" id="p9.902"></span>
<span class="lb" data-page="9.902" data-line="1" id="l9.902.1"></span>τῆς δυνάμεως, ἀλλ’ ὁ μάλιστα κοσμῶν τὰ τῇδε καὶ ῥυθμίζων
<span class="lb" data-page="9.902" data-line="2" id="l9.902.2"></span>καὶ διατάττων ὁ ἥλιός ἐστιν. οὐ γὰρ δὴ ἄλλος γέ τις
<span class="lb" data-page="9.902" data-line="3" id="l9.902.3"></span>ἦρος καὶ θέρους, φθινοπώρου τε καὶ χειμῶνος αἴτιος, οὐδ’
<span class="lb" data-page="9.902" data-line="4" id="l9.902.4"></span>ἄλλος ἐπιφανῶς οὕτως οὔτ’ ἐξ ἰλύος γηΐνης ζῶα γεννᾷν πέφυκεν,
<span class="lb" data-page="9.902" data-line="5" id="l9.902.5"></span>οὔτε καρποὺς τελειοῦν, οὔτ’ εἰς ὀχείαν τε καὶ τὴν τοῦ
<span class="lb" data-page="9.902" data-line="6" id="l9.902.6"></span>γένους διαμονὴν ἐκκαλεῖσθαι τὰ ζῶα. μεγάλα μὲν καὶ τὰ τῆς
<span class="lb" data-page="9.902" data-line="7" id="l9.902.7"></span>σελήνης ἔργα περὶ τὴν ἐνταῦθα οὐσίαν, ἀλλὰ τῶν ἡλίου δεύτερα.
<span class="lb" data-page="9.902" data-line="8" id="l9.902.8"></span>καὶ γὰρ ἀεὶ τοὺς μῆνας αὕτη διατάττει, καὶ μάλιστ’
<span class="lb" data-page="9.902" data-line="9" id="l9.902.9"></span>ἐπιφανῶς ἐν τοῖς θαλαττίοις ζώοις. ἀλλά τοι καὶ αὐτὸ τοῦτο
<span class="lb" data-page="9.902" data-line="10" id="l9.902.10"></span>δι’ ἥλιον ἔχει. νέον μὲν γὰρ αὐτῇ τὸ φῶς, ὅταν ἡλίου πρῶτον
<span class="lb" data-page="9.902" data-line="11" id="l9.902.11"></span>ἀπολαύει, τοσοῦτον δὲ αὐτῆς ἀεὶ πεφώτισται μέρος,
<span class="lb" data-page="9.902" data-line="12" id="l9.902.12"></span>ὁπόσον ὁ ἥλιος ὁρᾷ. τελέως δ’ ἐκλείπει καὶ ἀφώτιστος γίνεται
<span class="lb" data-page="9.902" data-line="13" id="l9.902.13"></span>τῆς γῆς ἐπισκοτούσης αὐτῇ, ὥστε ἐκ τῶν πρὸς ἥλιον
<span class="lb" data-page="9.902" data-line="14" id="l9.902.14"></span>ἀποστάσεων ἁπάσας ἔχει τὰς μεταβολάς. καὶ γὰρ καὶ πλήρης
<span class="lb" data-page="9.902" data-line="15" id="l9.902.15"></span>ἐστὶν, ἐπειδὰν διάμετρος ᾖ, καὶ διχότομος, ἐπειδὰν τετράγωνος,
<span class="lb" data-page="9.902" data-line="16" id="l9.902.16"></span>καὶ ἀμφίκυρτος, ἐπειδὰν τρίγωνος, καὶ μηνοειδὴς,
<span class="lb" data-page="9.902" data-line="17" id="l9.902.17"></span>ἐπειδὰν ἑξάγωνος, καὶ νέα τότε πρῶτον, ὅταν ἀπὸ συνόδου
<span class="pb" data-page="9.903" id="p9.903"></span>
<span class="lb" data-page="9.903" data-line="1" id="l9.903.1"></span>φαίνηται καὶ ἀφανὴς παντάπασιν, ἐπειδὰν ὑπ’ ἐκείνου περιλάμπηται.
<span class="lb" data-page="9.903" data-line="2" id="l9.903.2"></span>καὶ καρποὺς οὖν παχύνει καὶ τὰ ζῶα πιαίνει καὶ
<span class="lb" data-page="9.903" data-line="3" id="l9.903.3"></span>τὰς τῶν καταμηνίων ταῖς γυναιξὶ προθεσμίας διαφυλάττει καὶ
<span class="lb" data-page="9.903" data-line="4" id="l9.903.4"></span>τὰς τῶν ἐπιλήπτων τηρεῖ περιόδους, ἐξ ὧν ἡλίου πλέον, ἢ
<span class="lb" data-page="9.903" data-line="5" id="l9.903.5"></span>ἔλαττον μεταλαμβάνει. πάντα μὲν γὰρ ἃ δρᾷν πέφυκεν, ἀμυδρὰ
<span class="lb" data-page="9.903" data-line="6" id="l9.903.6"></span>γίνεται, μηνοειδοῦς γενομένης αὐτῆς· <span class="milestone ed1page" data-n="3.445" data-unit="ed1page" id="ed1page.3.445"></span>ἅπαντα δὲ
<span class="lb" data-page="9.903" data-line="7" id="l9.903.7"></span>ἰσχυρὰ πεπληρωμένης, ὥστε καὶ τοὺς καρποὺς ἐν τῷδε πεπαίνει
<span class="lb" data-page="9.903" data-line="8" id="l9.903.8"></span>καὶ αὐξάνει τάχιστα καὶ τὰ νεκρὰ σώματα διασήπει καὶ
<span class="lb" data-page="9.903" data-line="9" id="l9.903.9"></span>τοὺς ὑπὸ τὴν αὐγὴν αὐτῆς κοιμηθέντας, ἢ καὶ ἄλλως ἐπιπλέον
<span class="lb" data-page="9.903" data-line="10" id="l9.903.10"></span>διατρίψαντας, ὠχροὺς καὶ καρηβαρικοὺς ἀπεργάζεται.
<span class="lb" data-page="9.903" data-line="11" id="l9.903.11"></span><span class="milestone ed2page" data-n="8.495" data-unit="ed2page" id="ed2page.8.495"></span>ὡς μὲν οὖν ἡλίου σελήνη τὰ πάντα δεῖται, οὕτω δ’
<span class="lb" data-page="9.903" data-line="12" id="l9.903.12"></span>ἥλιος εἰς οὐδὲν τῶν μεγίστων οὔτ’ ἄλλου τινὸς ἄστρων οὔτ’
<span class="lb" data-page="9.903" data-line="13" id="l9.903.13"></span>αὐτῆς τῆς σελήνης. οὐδεὶς γὰρ ὁ κωλύσων αὐτὸν οὐ θέρος
<span class="lb" data-page="9.903" data-line="14" id="l9.903.14"></span>δημιουργεῖν, ἡνίκα κατὰ κορυφὴν ἡμῶν ἱστῆται, οὐ κρύος
<span class="lb" data-page="9.903" data-line="15" id="l9.903.15"></span>ἐπιφέρειν, εἰ ταπεινὸς ἐπιφέρηται, οὐκ ἰσημερίας διατάττειν
<span class="lb" data-page="9.903" data-line="16" id="l9.903.16"></span>ἑκατέρας, εἰ συμμέτρως ᾖ λοξός· ἀλλ’ αὐτὸς μὲν οἷον βασιλεύς
<span class="lb" data-page="9.903" data-line="17" id="l9.903.17"></span>τις μέγιστός ἐστιν, ἡ σελήνη δ’ ὕπαρχος οὐ σμικρός. ἐν
<span class="lb" data-page="9.903" data-line="18" id="l9.903.18"></span>μέσῳ τε γὰρ ἐκείνου καὶ ἡμῶν τεταγμένη τὸν περίγειον εἰκότως
<span class="pb" data-page="9.904" id="p9.904"></span>
<span class="lb" data-page="9.904" data-line="1" id="l9.904.1"></span>ἐπιτροπεύει τόπον, οὐ δυνάμεως ὑπεροχῇ παρὰ τοὺς ἄλλους
<span class="lb" data-page="9.904" data-line="2" id="l9.904.2"></span>πλανήτας, ἀλλ’ ἐγγύτητι πλεονεκτοῦσα. διὰ τοῦτο πάντως
<span class="lb" data-page="9.904" data-line="3" id="l9.904.3"></span>μὲν κρύος κατέχει τὸν παρ’ ἡμῖν τόπον, ἐπειδὰν ὁ ἥλιος
<span class="lb" data-page="9.904" data-line="4" id="l9.904.4"></span>εἰς τὰ χειμέρια τρέπηται, καὶ πάντως θάλπος, ἐπειδὰν κατὰ
<span class="lb" data-page="9.904" data-line="5" id="l9.904.5"></span>κορυφὴν ἡμῶν ᾖ πλησίον τε ταύτης φέρηται. τὰς κατὰ μέρος
<span class="lb" data-page="9.904" data-line="6" id="l9.904.6"></span>δ’ ἐν ἑκάστῳ τῶν μηνῶν ἡμέρας ἡ σελήνη διατάττει, σμικρᾶς
<span class="lb" data-page="9.904" data-line="7" id="l9.904.7"></span>μεταβολῆς ἐξουσίαν ἔχουσα. καὶ ταύτην οὐχ ἁπλῶς,
<span class="lb" data-page="9.904" data-line="8" id="l9.904.8"></span>ἀλλ’ ἐξ ὧν ὑφ’ ἡλίου βλέπεται.
</p>
          </article>

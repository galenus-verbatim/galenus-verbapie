<article xmlns="http://www.w3.org/1999/xhtml" id="urn:cts:greekLit:tlg0057.tlg065.1st1K-grc1:3.8">
<span class="pb page1" data-page="9.917" id="p9.917"></span>
<span class="milestone ed1page page1" data-n="3.447" data-unit="ed1page" id="ed1page.3.447"></span>
<span class="milestone ed2page page1" data-n="8.499" data-unit="ed2page" id="ed2page.8.499"></span>
            <p>
<span class="lb" data-page="9.917" data-line="1" id="l9.917.1"></span>Ἀρκτέον οὖν αὖθις ἀπὸ τῶν ὀξέων ἁπασῶν,
<span class="lb" data-page="9.917" data-line="2" id="l9.917.2"></span>ἐφεξῆς τῶν κρινουσῶν ἡμερῶν τὰς αἰτίας ἐξιχνεύοντας. ἐν μὲν
<span class="lb" data-page="9.917" data-line="3" id="l9.917.3"></span>δὴ τῇ πρώτῃ τοὺς ἐφημέρους λύεσθαι συμβαίνει πυρετοὺς,
<span class="lb" data-page="9.917" data-line="4" id="l9.917.4"></span>οὐ μὴν ἤδη μετ’ ἀγῶνός τε καὶ ταραχῆς ἀξιολόγου. καίτοι νομίζουσιν
<span class="lb" data-page="9.917" data-line="5" id="l9.917.5"></span>ἔνιοι καὶ Ἱπποκράτην τὰς κρινούσας ἡμέρας ἐν τῷ
<span class="lb" data-page="9.917" data-line="6" id="l9.917.6"></span>πρώτῳ τῶν ἐπιδημιῶν καταλέγοντα καὶ τῆς πρώτης μεμνημονευκέναι,
<span class="lb" data-page="9.917" data-line="7" id="l9.917.7"></span>κατὰ διττὸν τρόπον ἁμαρτάνοντες. περίοδος γὰρ
<span class="lb" data-page="9.917" data-line="8" id="l9.917.8"></span>πρώτη καὶ οὐχ ἡμέρα πρώτη γέγραπται σαφῶς ἐν τῷ τῶν
<span class="lb" data-page="9.917" data-line="9" id="l9.917.9"></span>περιττῶν καὶ ἀρτίων καταλόγῳ. καθάπερ οὖν ἐν τῷ τῶν ἀρτίων
<span class="lb" data-page="9.917" data-line="10" id="l9.917.10"></span>περίοδον πράτην εἰπὼν ἐπιφέρει τὴν τετάρτην ἡμέραν,
<span class="lb" data-page="9.917" data-line="11" id="l9.917.11"></span>οὕτως ἐν τῷ τῶν περιττῶν τὴν τρίτην. ἔτι δὲ μᾶλλον ἀγνοοῦσι
<span class="lb" data-page="9.917" data-line="12" id="l9.917.12"></span>τὸ κατ’ ἀρχὰς τοῦ προγνωστικοῦ γεγραμμένον ἐπὶ τοῦ
<span class="lb" data-page="9.917" data-line="13" id="l9.917.13"></span>νεκρώδους προσώπου, τὸ κρίνεται ἐν ἡμέρῃ καὶ νυκτὶ, ἢν διὰ
<span class="lb" data-page="9.917" data-line="14" id="l9.917.14"></span>ταύτας τὰς προφάσιας τὸ πρόσωπον τοιοῦτον ᾖ, μή πω γινώσκοντες
<span class="lb" data-page="9.917" data-line="15" id="l9.917.15"></span>ὡς ἐπὶ τοῦ δοκιμάζεται καὶ ἀναγνωρίζεται λέλεκται.
<span class="lb" data-page="9.917" data-line="16" id="l9.917.16"></span>τούτους μὲν οὖν ἐατέον. ἀρχὴν δὲ τῶν μετὰ σάλου τινὸς
<span class="lb" data-page="9.917" data-line="17" id="l9.917.17"></span>ἀλλοιουσῶν ὀξέως τὰς νόσους ἡμερῶν τὴν τρίτην ἀπὸ τῆς
<span class="lb" data-page="9.917" data-line="18" id="l9.917.18"></span>ἀρχῆς θετέον, ὡς καὶ πρόσθεν εἴρηται, μηδεμίαν ἔχουσαν ἤδη
<span class="pb" data-page="9.918" id="p9.918"></span>
<span class="lb" data-page="9.918" data-line="1" id="l9.918.1"></span>πρὸς τὴν πρώτην ἑβδομάδα κοινωνίαν, ἀλλ’ ἐκ τῶν παρεμπιπτουσῶν
<span class="lb" data-page="9.918" data-line="2" id="l9.918.2"></span>ὑπάρχουσαν. ἡ μὲν γὰρ τετρὰς <span class="milestone ed2page" data-n="8.500" data-unit="ed2page" id="ed2page.8.500"></span>ὅτι διχῇ τμηθείσης
<span class="lb" data-page="9.918" data-line="3" id="l9.918.3"></span>τῆς ἑβδομάδος ἀποτελεῖται καὶ διὰ τοῦτο μεγάλην ἔχει
<span class="lb" data-page="9.918" data-line="4" id="l9.918.4"></span>δύναμιν, ἔμπροσθεν εἴρηται. κρίνουσι δ’ οὐχ ἧττον τῆς τετάρτης
<span class="lb" data-page="9.918" data-line="5" id="l9.918.5"></span>ἡμέρας ἡ γ΄ τε καὶ ε΄, καίτοι παρεμπίπτουσι δι’ οὐδὲν
<span class="lb" data-page="9.918" data-line="6" id="l9.918.6"></span>ἄλλο ἢ ὅτι μετὰ τῶν παροξυσμῶν αἱ κρίσεις γίνονται. τοῦτο
<span class="lb" data-page="9.918" data-line="7" id="l9.918.7"></span>γὰρ δὴ καὶ αὐτὸ πρός τε τῆς ἐμπειρίας μαρτυρεῖται καὶ τῷ
<span class="lb" data-page="9.918" data-line="8" id="l9.918.8"></span>λόγῳ σκοπουμένοις οὐκ ἄδηλος ἡ αἰτία. τὸ γὰρ τῆς ταραχῆς
<span class="lb" data-page="9.918" data-line="9" id="l9.918.9"></span>βίαιον ἀναγκάζει τὴν φύσιν ἀποτρίβεσθαι τὰ λυποῦντα καὶ
<span class="lb" data-page="9.918" data-line="10" id="l9.918.10"></span>πρὸ τοῦ καιροῦ. δύναμις μὲν γάρ ἐστιν αὐτὴ τῶν ἀλλοτρίων
<span class="lb" data-page="9.918" data-line="11" id="l9.918.11"></span>ἐκκριτικὴ, καθότι δέδεικται πρότερον ἐν τοῖς τῶν φυσικῶν
<span class="lb" data-page="9.918" data-line="12" id="l9.918.12"></span>δυνάμεων ὑπομνήμασιν. ὁ καιρὸς δὲ τῆς ἐνεργείας ἐπὶ τῷ τέλει
<span class="lb" data-page="9.918" data-line="13" id="l9.918.13"></span>τῆς ἀλλοιωτικῆς δυνάμεώς ἐστι. τότε γὰρ ἐνεργεῖν ἐδείκνυτο
<span class="lb" data-page="9.918" data-line="14" id="l9.918.14"></span>κατὰ φύσιν ἁπάντων ἐπιτελουμένων, ὅταν ἐκείνη παύηται,
<span class="lb" data-page="9.918" data-line="15" id="l9.918.15"></span>ἀλλ’ ἀναγκάζηταί ποτε πρὸ τῆς τελείας πέψεως ἀποτρίβεσθαι
<span class="lb" data-page="9.918" data-line="16" id="l9.918.16"></span>τὰ λυποῦντα, ὥσπερ ἐνίοτε συμπεπληρωμένης ἤδη τῆς πέψεως
<span class="lb" data-page="9.918" data-line="17" id="l9.918.17"></span>ἔτι μένει καὶ βραδύνει δι’ ἀῤῥωστίαν. ἄμφω δ’ ἔστιν αὐτὰ
<span class="lb" data-page="9.918" data-line="18" id="l9.918.18"></span>θεάσασθαι σαφῶς ἐπὶ τῆς γαστρός. ἐρεθισθεῖσά τε γὰρ οὐχ
<span class="pb" data-page="9.919" id="p9.919"></span>
<span class="lb" data-page="9.919" data-line="1" id="l9.919.1"></span>ὑπομένει τὸν τῆς πέψεως χρόνον, ἀλλ’ εὐθὺς ἐκκρίνει σὺν τῷ
<span class="lb" data-page="9.919" data-line="2" id="l9.919.2"></span>λυποῦντι καὶ τὸ χρηστὸν, ἤδη τε πεπεμμένον αὐτάρκως ἐνίοτε
<span class="lb" data-page="9.919" data-line="3" id="l9.919.3"></span>βραδύνει τε καὶ μέλλει τὸ περιττὸν ἐκκρῖναι δι’ ἀῤῥωστίαν.
<span class="lb" data-page="9.919" data-line="4" id="l9.919.4"></span>ἐν δέ γε τῷ κατὰ φύσιν ἔχειν ὁ τῆς παντελοῦς πέψεως καιρὸς
<span class="lb" data-page="9.919" data-line="5" id="l9.919.5"></span>ὅρος ἐστὶν αὐτῆς τῆς τῶν περιττωμάτων ἀποκρίσεως, ὃν
<span class="lb" data-page="9.919" data-line="6" id="l9.919.6"></span>οὔτε προελάμβανεν οὔτ’ ἔμελλεν ἔτι παρόντος, ἀλλ’ ὡς ἐπὶ
<span class="lb" data-page="9.919" data-line="7" id="l9.919.7"></span>τῆς γαστρὸς, οὕτω καθ’ ὅλον ἐδείκνυτο τὸ σῶμα δύναμις
<span class="lb" data-page="9.919" data-line="8" id="l9.919.8"></span>ὑπάρχειν ἐν ἑκάστῳ τῶν μορίων ἀποκριτικὴ τῶν ἀλλοτρίων,
<span class="lb" data-page="9.919" data-line="9" id="l9.919.9"></span>ἥτις, οἶμαι, καὶ τὰς κρίσεις ἐν ταῖς νόσοις ἀπεργάζεται, καὶ
<span class="lb" data-page="9.919" data-line="10" id="l9.919.10"></span>διὰ τοῦτο ἄρισται γίνονται κρίσεις, ὅταν ἤδη πεπεμμένα τὰ
<span class="lb" data-page="9.919" data-line="11" id="l9.919.11"></span>κατὰ τὸ ζῶον ὑπάρχῃ πάντα. τὸ δὲ προεκρήγνυσθαι, καὶ γὰρ
<span class="lb" data-page="9.919" data-line="12" id="l9.919.12"></span>οὕτως ὀνομάζειν εἴωθεν Ἱπποκράτης, αὐτὸ μοχθηρόν ἐστιν.
<span class="lb" data-page="9.919" data-line="13" id="l9.919.13"></span>ὁμοῦ γὰρ τοῖς λυποῦσιν ἐκκρίνεται τὰ χρηστὰ καὶ γίνεται τοῦτο
<span class="lb" data-page="9.919" data-line="14" id="l9.919.14"></span>τῆς φύσεως ἐρεθισθείσης ἤτοι πρός τινος τῶν ἔξωθεν ἢ
<span class="lb" data-page="9.919" data-line="15" id="l9.919.15"></span>καὶ τῶν ἐν αὐτῷ τῷ σώματι ἐμπεριεχομένων. ἔξωθεν μὲν οὖν
<span class="lb" data-page="9.919" data-line="16" id="l9.919.16"></span>ἐστιν ὅ τ’ ἰατρὸς οὐκ ὀρθῶς τι πράξας ὅ τε κάμνων, οἵ θ’
<span class="lb" data-page="9.919" data-line="17" id="l9.919.17"></span>ὑπηρέται, τά τ’ ἄλλα τὰ ἰδίως ἔξωθεν ὀνομαζόμενα, τὰ δ’ ἐν
<span class="lb" data-page="9.919" data-line="18" id="l9.919.18"></span>τῷ σώματι τά τε νοσήματά ἐστιν αὐτὰ καὶ τὰ τούτων αἴτια ﻿
<span class="pb" data-page="9.920" id="p9.920"></span>
<span class="lb" data-page="9.920" data-line="1" id="l9.920.1"></span>καὶ οἱ παροξυσμοί. νόησον δή μοι τοιοῦτόν τι συμβαῖνον ἐπὶ
<span class="lb" data-page="9.920" data-line="2" id="l9.920.2"></span>τῆς φύσεως, οἷον ἤδη συνέπεσεν ἀνθρώποις ἀσθενέσι προπηλακισθεῖσιν
<span class="lb" data-page="9.920" data-line="3" id="l9.920.3"></span>ὑπό τινων ἰσχυροτέρων ἐξορμῆσαι πρὸ τοῦ δέοντος,
<span class="lb" data-page="9.920" data-line="4" id="l9.920.4"></span>ἀπαρασκευάστοις τε μαχομένοις ἡττηθῆναι. καὶ μὴν
<span class="lb" data-page="9.920" data-line="5" id="l9.920.5"></span>καὶ φορτίον ἀποθέσθαι τις βουλόμενος ἄκων ἐνίοτε συγκατέπεσεν
<span class="lb" data-page="9.920" data-line="6" id="l9.920.6"></span>αὐτῷ, καί τις σφοδρότερον θέων, εἶτ’ οὐκ ἐπισχεῖν
<span class="lb" data-page="9.920" data-line="7" id="l9.920.7"></span>ἑαυτὸν δυνηθεὶς, ἄκων ἠνέχθη κατὰ φάραγγος. ἅπαντα ταῦτα
<span class="lb" data-page="9.920" data-line="8" id="l9.920.8"></span>παραδείγματα κακῶν ἐστι κρίσεων, ὑπὲρ ὧν ἐπὶ πλέον μὲν ἐν
<span class="lb" data-page="9.920" data-line="9" id="l9.920.9"></span>τοῖς περὶ κρίσεων ἐροῦμεν, εἰρήσεται δὲ καὶ νῦν ἀναγκαῖον,
<span class="lb" data-page="9.920" data-line="10" id="l9.920.10"></span>οἷόν τι καὶ τῷ προεκρήγνυσθαι βούλεται δηλοῦν ὁ Ἱπποκράτης,
<span class="lb" data-page="9.920" data-line="11" id="l9.920.11"></span>ἐξηγήσασθαί μου προελομένου. καὶ γὰρ ἀδύνατόν ἐστι
<span class="lb" data-page="9.920" data-line="12" id="l9.920.12"></span>περὶ κρισίμων ἡμερῶν ἐπιχειρήσαντά τι διέρχεσθαι μὴ καὶ
<span class="lb" data-page="9.920" data-line="13" id="l9.920.13"></span>περὶ κρίσεως εἰπεῖν τι, ἢ καὶ περὶ κρίσεως διδάσκοντα μὴ καὶ
<span class="lb" data-page="9.920" data-line="14" id="l9.920.14"></span>περὶ κρισίμων ἡμερῶν διελθεῖν, ἀλλ’ ἐπανάγειν χρὴ τὸν λόγον
<span class="lb" data-page="9.920" data-line="15" id="l9.920.15"></span>ἐπὶ τὸ προκείμενον ἀεὶ καὶ τοσοῦτον ἅπτεσθαι τῶν παρακειμένων
<span class="lb" data-page="9.920" data-line="16" id="l9.920.16"></span>ὅσον ἀναγκαῖον. ἓν δή τι τῶν ἐρεθιζόντων τὴν φύσιν
<span class="lb" data-page="9.920" data-line="17" id="l9.920.17"></span>ἐστὶ καὶ οἷον προπηλακιζόντων ὁ παροξυσμὸς, οὐκ ἐπιτρέπων
<span class="pb" data-page="9.921" id="p9.921"></span>
<span class="lb" data-page="9.921" data-line="1" id="l9.921.1"></span>ἡσυχάζειν οὐδὲ μένειν, ἀλλ’ ἐπεγείρων τε καὶ κινῶν
<span class="lb" data-page="9.921" data-line="2" id="l9.921.2"></span>καὶ ὡς ἂν εἴποι τις εἰς διαμάχην προκαλούμενος· ὅθεν ἐπὶ
<span class="lb" data-page="9.921" data-line="3" id="l9.921.3"></span>τῶν ὀξέων νοσημάτων ἐν περιτταῖς ἡμέραις ἡ κρίσις. οὕτω
<span class="lb" data-page="9.921" data-line="4" id="l9.921.4"></span>γὰρ καὶ παροξύνεται. τίς μὲν οὖν ἐστιν ἡ αἰτία δι’ ἣν ἐν
<span class="lb" data-page="9.921" data-line="5" id="l9.921.5"></span>τοῖς ὀξέσι νοσήμασι διὰ τρίτης οἱ παροξυσμοὶ γίνονται τοὐπίπαν,
<span class="lb" data-page="9.921" data-line="6" id="l9.921.6"></span>ἐν δὲ τοῖς γε χρονίοις ἤτοι καθ’ ἑκάστην ἡμέραν
<span class="lb" data-page="9.921" data-line="7" id="l9.921.7"></span><span class="milestone ed2page" data-n="8.501" data-unit="ed2page" id="ed2page.8.501"></span>ἢ διὰ δ΄ οὐκ εὐπετές ἐστιν εὑρεῖν, οὔτε νῦν ἀναγκαῖόν
<span class="lb" data-page="9.921" data-line="8" id="l9.921.8"></span>ἐστι ζητεῖν. ὅτι δ’ οὕτως συμβαίνει, φαίνεται καὶ πρὸς τὰ
<span class="lb" data-page="9.921" data-line="9" id="l9.921.9"></span>παρόντα λόγον ἀρχῆς ἔχει. θεμένων γὰρ, ὥσπερ καὶ φαίνεται,
<span class="lb" data-page="9.921" data-line="10" id="l9.921.10"></span>ὁ δεύτερος ἀπὸ τῆς ἀρχῆς παροξυσμὸς εἰς τὴν τρίτην
<span class="lb" data-page="9.921" data-line="11" id="l9.921.11"></span>ἡμέραν ἐκπεσεῖται, τρίτος δ’ εἰς τὴν πέμπτην, τέταρτος δ’
<span class="lb" data-page="9.921" data-line="12" id="l9.921.12"></span>εἰς τὴν ζ΄, πέμπτος δ’ εἰς τὴν θ΄, εἰς περιττὰς δὲ σύμπαντες.
<span class="lb" data-page="9.921" data-line="13" id="l9.921.13"></span>ἐπεὶ τοίνυν ἡ φύσις οὐκ ἀεὶ τοῖς προσήκουσι καιροῖς ἐξορμῶσα
<span class="lb" data-page="9.921" data-line="14" id="l9.921.14"></span>κρίνει τὰς νόσους, ἀλλ’ ἐρεθιζομένη πολλάκις ἄλλοτε
<span class="lb" data-page="9.921" data-line="15" id="l9.921.15"></span>πρὸς ἄλλων αἰτίων, ἀφ’ ὧν ἐστι συνεχέστατα γινόμενος ἐν
<span class="lb" data-page="9.921" data-line="16" id="l9.921.16"></span>τοῖς ὀξέσι νοσήμασιν ὁ παροξυσμὸς, ἐδείχθη δ’ οὗτος εἰς
<span class="lb" data-page="9.921" data-line="17" id="l9.921.17"></span>περιττὰς ἐμπίπτων, εὐλόγως ἐν περιτταῖς αἱ πλεῖσται κρίσεις
<span class="lb" data-page="9.921" data-line="18" id="l9.921.18"></span>γίνονται τῶν ὀξέων νοσημάτων, οὐκ αὐτῶν τῶν ἡμερῶν
<span class="lb" data-page="9.921" data-line="19" id="l9.921.19"></span>πρώτως τὴν τοῦ κρίνειν ἐχουσῶν δύναμιν, ἀεὶ γὰρ τούτῳ
<span class="pb" data-page="9.922" id="p9.922"></span>
<span class="lb" data-page="9.922" data-line="1" id="l9.922.1"></span>χρὴ προσέχειν τὸν νοῦν, ἀλλὰ κατά τι συμβεβηκὸς οὕτως
<span class="lb" data-page="9.922" data-line="2" id="l9.922.2"></span>ἀπαντῶντος. προείρηται δὲ, ὡς οἶμαι, σαφῶς ἤδη τὸ συμβεβηκὸς
<span class="lb" data-page="9.922" data-line="3" id="l9.922.3"></span>τοῦτο. διότι γὰρ ἐν παροξυσμοῖς αἱ κρίσεις τῶν
<span class="lb" data-page="9.922" data-line="4" id="l9.922.4"></span>νοσημάτων γίνονται τοὐπίπαν, εἰς τὰς περιττὰς δ’ ἡμέρας
<span class="lb" data-page="9.922" data-line="5" id="l9.922.5"></span>ἐμπίπτουσιν οὗτοι, διὰ τοῦτο ἐν τοῖς ὀξέσι νοσήμασιν αἱ
<span class="lb" data-page="9.922" data-line="6" id="l9.922.6"></span>κρίσεις ἐν περιτταῖς. εἰ δέ γε ὁ τῶν ἡμερῶν ἀριθμὸς ἦν αὐτὸς
<span class="lb" data-page="9.922" data-line="7" id="l9.922.7"></span>ὁ τὴν δύναμιν ἔχων τοῦ κρίνειν, οὐκ ἐχρῆν πολλάκις
<span class="lb" data-page="9.922" data-line="8" id="l9.922.8"></span>μὲν ἐν ταῖς περιτταῖς, ὀλιγάκις δ’ ἐν ταῖς ἀρτίαις, ἀλλὰ διὰ
<span class="lb" data-page="9.922" data-line="9" id="l9.922.9"></span>παντὸς μὲν ἐν ταῖς περιτταῖς, μηδέποτε δ’ ἐν ταῖς ἀρτίαις
<span class="lb" data-page="9.922" data-line="10" id="l9.922.10"></span>κρίνεσθαι τὰς ὀξείας νόσους. οὐδὲ γὰρ ὁ τῆς ζ΄ ἀριθμὸς, ἢ
<span class="lb" data-page="9.922" data-line="11" id="l9.922.11"></span>ὁ τῆς δ΄ αἴτιοι<span class="milestone ed1page" data-n="3.448" data-unit="ed1page" id="ed1page.3.448"></span> τῆς κρίσεώς εἰσιν, ἀλλ’ ὅτι τῆς σελήνης
<span class="lb" data-page="9.922" data-line="12" id="l9.922.12"></span>νεωτεροποιούσης καὶ μεταβαλλούσης τὰ περὶ τὴν γῆν συμβέβηκε,
<span class="lb" data-page="9.922" data-line="13" id="l9.922.13"></span>καὶ τὰς τῶν κινήσεων περιόδους εἰς τούτους πρώτους
<span class="lb" data-page="9.922" data-line="14" id="l9.922.14"></span>ἐξήκειν τοὺς ἀριθμοὺς, εἰκότως ἐν αὐταῖς αἱ προθεσμίαι τῶν
<span class="lb" data-page="9.922" data-line="15" id="l9.922.15"></span>ἀλλοιώσεων εὑρίσκονται. οὐ γὰρ ὑπὸ τῶν ἀριθμῶν, ἀλλ’
<span class="lb" data-page="9.922" data-line="16" id="l9.922.16"></span>ὑπὸ τῆς σελήνης αἱ μεταβολαὶ τοῖς ἐπιγείοις. τῷ δ’ εἶναι τὸ
<span class="lb" data-page="9.922" data-line="17" id="l9.922.17"></span>μεταβάλλον ἐν κινήσει χρόνος ἀναγκαίως ἔζευκται ταῖς μεταβολαῖς,
<span class="lb" data-page="9.922" data-line="18" id="l9.922.18"></span>ὥστε ἐξ ἀνάγκης καὶ ὁ ἀριθμός. οὔκουν ὅτι θῆλυς
<span class="pb" data-page="9.923" id="p9.923"></span>
<span class="lb" data-page="9.923" data-line="1" id="l9.923.1"></span>μὲν ὁ ἄρτιος ἅπας ἀριθμὸς, ἄῤῥην δ’ ὁ περιττὸς, αἱ κρίσεις
<span class="lb" data-page="9.923" data-line="2" id="l9.923.2"></span>τῶν ὀξέων ἐν περιτταῖς· οὔτε γὰρ ἁπλῶς ἰσχυρότερος ὁ περιττὸς
<span class="lb" data-page="9.923" data-line="3" id="l9.923.3"></span>τοῦ ἀρτίου οὔτ’, εἴπερ ἰσχυρότερος, ἤδη θῆλυς ὁ ἀσθενέστερος,
<span class="lb" data-page="9.923" data-line="4" id="l9.923.4"></span>οὔτ’, εἰ θῆλυς μὲν οὗτος, ἄρσην δ’ ὁ ἕτερος, εὔλογον
<span class="lb" data-page="9.923" data-line="5" id="l9.923.5"></span>ἐν μὲν τοῖς ἄῤῥεσιν ἀριθμοῖς τὰς ὀξείας κρίνεσθαι νόσους,
<span class="lb" data-page="9.923" data-line="6" id="l9.923.6"></span>ἐν δὲ ταῖς θήλεσι τὰς χρονίας. ἅπαντα γὰρ ὅσα ληροῦσιν
<span class="lb" data-page="9.923" data-line="7" id="l9.923.7"></span>ὑπὲρ ἀριθμῶν δυνάμεως οὕτως εὐφώρατον ἔχει τὴν
<span class="lb" data-page="9.923" data-line="8" id="l9.923.8"></span>ἀτοπίαν, ὥστε μοί γε πολλάκις θαυμάζειν ἐπῆλθεν, εἰ οὕτως
<span class="lb" data-page="9.923" data-line="9" id="l9.923.9"></span>ὁ Πυθαγόρας ἐκεῖνος ἅμα τε σοφὸς ἦν ἀνὴρ ἅμα τε τοσοῦτον
<span class="lb" data-page="9.923" data-line="10" id="l9.923.10"></span>ᾤετο δύνασθαι τοὺς ἀριθμούς. ἀλλ’ οὐ νῦν καιρὸς ἀντιφλυαρεῖν
<span class="lb" data-page="9.923" data-line="11" id="l9.923.11"></span>αὐτοῖς. ἱκανὸν γὰρ εἰς τὰ παρόντα τό τε τὴν σελήνην
<span class="lb" data-page="9.923" data-line="12" id="l9.923.12"></span>ἀλλοιοῦν τὰ περίγεια καὶ μάλιστα μὲν καθ’ ἑβδομάδα
<span class="lb" data-page="9.923" data-line="13" id="l9.923.13"></span>τὰς μεγάλας ἐργάζεσθαι μεταβολὰς, ἐφεξῆς δ’ αὐτῶν κατὰ
<span class="lb" data-page="9.923" data-line="14" id="l9.923.14"></span>τετράδα τὰς μικρὰς, ὅτι τε παροξυσμοῦ δεῖται τοὐπίπαν ἡ
<span class="lb" data-page="9.923" data-line="15" id="l9.923.15"></span>κρίσις, ὅτι τε διὰ τρίτης ἐν τοῖς ὀξέσιν οἱ παροξυσμοί. τούτων
<span class="lb" data-page="9.923" data-line="16" id="l9.923.16"></span>γὰρ ὑποκειμένων ἀναγκαῖον ἔσται τὰς ὀξείας· νόσους ἐν
<span class="lb" data-page="9.923" data-line="17" id="l9.923.17"></span>περιτταῖς μᾶλλον ἡμέραις κρίνεσθαι. διὰ τοῦτο οὖν ἡ τρίτη
<span class="pb" data-page="9.924" id="p9.924"></span>
<span class="lb" data-page="9.924" data-line="1" id="l9.924.1"></span>τε καὶ ἡ ε΄ κρίνουσιν εὐλόγως, οὐκ ἐκ τῆς σεληνιακῆς περιόδου
<span class="lb" data-page="9.924" data-line="2" id="l9.924.2"></span>λαβοῦσαι τὸ κρίνειν, ἀλλ’ ἤτοι τὴν μέλλουσαν ἐν τῇ δ΄
<span class="lb" data-page="9.924" data-line="3" id="l9.924.3"></span>κρίσιν ἀπαντήσεσθαι τῆς τρίτης προλαβούσης τῇ βίᾳ τοῦ
<span class="lb" data-page="9.924" data-line="4" id="l9.924.4"></span>παροξυσμοῦ, ἢ καὶ νὴ Δία τῆς φύσεως ὑπὸ καμάτου τε ἅμα
<span class="lb" data-page="9.924" data-line="5" id="l9.924.5"></span>καὶ τοῦ μὴ βιασθῆναι κατὰ μὲν τὴν δ΄ ἡμέραν ἡσυχίαν
<span class="lb" data-page="9.924" data-line="6" id="l9.924.6"></span>ἀγούσης, κινηθείσης δ’ ἐπὶ τὴν κρίσιν ἐν τῇ ε΄. φαίνεται γὰρ
<span class="lb" data-page="9.924" data-line="7" id="l9.924.7"></span>αὕτη μὲν ὀλίγον ὑστερίζειν τῆς ὄντως κρισίμου, προλαμβάνειν
<span class="lb" data-page="9.924" data-line="8" id="l9.924.8"></span>δ’ ὀλίγον ἡ τρίτη καὶ τὸ κρίνειν ἐσχηκέναι, διότι πλησίον
<span class="lb" data-page="9.924" data-line="9" id="l9.924.9"></span>οὖσαι τῆς ὄντως κρισίμου τοὺς παροξυσμοὺς ἐδέξαντο.
<span class="lb" data-page="9.924" data-line="10" id="l9.924.10"></span>καὶ γὰρ οὖν καὶ ἡ θ΄ τῶν ἡμερῶν ἐν τῷ μέσῳ τεταγμένη
<span class="lb" data-page="9.924" data-line="11" id="l9.924.11"></span>δύο κρισίμων, ἑβδόμης τε καὶ ια΄, ἤτοι τὴν οὐ γεγενημένην
<span class="lb" data-page="9.924" data-line="12" id="l9.924.12"></span>ἐπὶ τῆς ζ΄ ἡμέρας κρίσιν ἢ τὴν ἐπὶ τῆς ια΄ ἐσομένην αὐτὴ
<span class="lb" data-page="9.924" data-line="13" id="l9.924.13"></span>σφετερίζεται κρίσιν· σπανιώτερον μὲν τὴν τῆς ζ΄, πολλάκις δὲ
<span class="lb" data-page="9.924" data-line="14" id="l9.924.14"></span>τὴν τῆς ια΄. <span class="milestone ed2page" data-n="8.502" data-unit="ed2page" id="ed2page.8.502"></span>ἡ μὲν γὰρ ἰδία τῆς ἑβδόμης ἡμέρας κρίσις
<span class="lb" data-page="9.924" data-line="15" id="l9.924.15"></span>οὐκ ἂν εἰς τὴν θ΄ ποτ’ ἀφίκοιτο μὴ πολλῶν ἁμαρτηθέντων,
<span class="lb" data-page="9.924" data-line="16" id="l9.924.16"></span>δειχθήσεται δὲ τοῦτο ἐν τοῖς περὶ κρίσεων ὑπομνήμασιν, ἡ δὲ
<span class="lb" data-page="9.924" data-line="17" id="l9.924.17"></span>τῆς ια΄ ἔμπαλιν, ὅταν ἀκριβῶς τε πάντα πραχθῇ καὶ βίαιος
<span class="lb" data-page="9.924" data-line="18" id="l9.924.18"></span>ὁ τῆς ἐννάτης ἡμέρας γένηται παροξυσμός. ἀπόδειξις δ’ ἐναργεστάτη ﻿
<span class="pb" data-page="9.925" id="p9.925"></span>
<span class="lb" data-page="9.925" data-line="1" id="l9.925.1"></span>τοῦ διὰ τὰς σφοδρότητας τῶν παροξυσμῶν τὰς τοιαύτας
<span class="lb" data-page="9.925" data-line="2" id="l9.925.2"></span>παρεμπίπτειν ἡμέρας τὸ μηκέθ’ ὁμοίως ἐπὶ προηκόντων
<span class="lb" data-page="9.925" data-line="3" id="l9.925.3"></span>γίνεσθαι τῶν νοσημάτων· ὡς γὰρ καὶ τὰ τῆς σφοδρότητος,
<span class="lb" data-page="9.925" data-line="4" id="l9.925.4"></span>οὕτω καὶ τὰ τοῦ πλήθους ἐκλύεται τῶν παρεμπιπτουσῶν
<span class="lb" data-page="9.925" data-line="5" id="l9.925.5"></span>ἡμερῶν. οὕτω δὲ δή τι βίαιον ἔχει σφοδρότης παροξυσμοῦ
<span class="lb" data-page="9.925" data-line="6" id="l9.925.6"></span>πρὸς κρίσιν, ὥστ’ ἐν ἁπάσαις σχεδόν τι ταῖς ἡμέραις ἔστιν
<span class="lb" data-page="9.925" data-line="7" id="l9.925.7"></span>ἰδεῖν κρινόμενα τὰ κατόξεα νοσήματα· τό τε γὰρ πέρας αὐτῶν
<span class="lb" data-page="9.925" data-line="8" id="l9.925.8"></span>ἡ ζ΄ τῶν ἡμερῶν ἐστι, κρίνειν δή που πεφυκυῖα, καὶ πρὸ ταύτης
<span class="lb" data-page="9.925" data-line="9" id="l9.925.9"></span>οὐχ ἡ δ΄ μόνον, ἀλλὰ καὶ ἡ γ΄ καὶ ἡ ε΄ καὶ ἡ στ΄, δέχονταί
<span class="lb" data-page="9.925" data-line="10" id="l9.925.10"></span>ποτε κρίσεις. ἐζήτηται δ’, ὡς ἐλέγετο, καὶ περὶ τῆς α΄ εἰ κρίνει.
<span class="lb" data-page="9.925" data-line="11" id="l9.925.11"></span>λοιπὴ τοίνυν ἡ δευτέρα βεβαίως τοῦ κρίνειν ἐκπέπτωκεν.
<span class="lb" data-page="9.925" data-line="12" id="l9.925.12"></span>ἔστω δ’, εἰ βούλει, καὶ ἡ α΄, ἀλλὰ καὶ ἡ τρίτη γε καὶ δ΄ καὶ ε΄
<span class="lb" data-page="9.925" data-line="13" id="l9.925.13"></span>καὶ στ΄ καὶ ζ΄ κρίνουσιν ἅπασαι. καὶ πᾶσαι αἱ μετὰ τὴν ἀρχὴν
<span class="lb" data-page="9.925" data-line="14" id="l9.925.14"></span>τοῦ νοσήματος ἐν τοῖς κατόξεσιν ἡμέραι κρίνουσαι φαίνονται
<span class="lb" data-page="9.925" data-line="15" id="l9.925.15"></span>διὰ τὴν σφοδρότητα τῶν παροξυσμῶν. καὶ γὰρ οὖν καὶ ἡ στ΄
<span class="lb" data-page="9.925" data-line="16" id="l9.925.16"></span>τῶν ἡμερῶν οὔτ’ ἐκ τῶν κατὰ περίοδον οὖσα κρισίμων οὔτ’
<span class="lb" data-page="9.925" data-line="17" id="l9.925.17"></span>ἐν ἀριθμῷ περιττῷ, διὰ τοῦτο καὶ αὐτὴ δέχεται κρίσεις παμπόλλας,
<span class="lb" data-page="9.925" data-line="18" id="l9.925.18"></span>ὅτι τῆς ὑστάτης τῶν κατοξέων ἐντός ἐστιν. ἅπαντα
<span class="pb" data-page="9.926" id="p9.926"></span>
<span class="lb" data-page="9.926" data-line="1" id="l9.926.1"></span>δὲ τὰ τοιαῦτα δυοῖν θάτερον, ἢ σύνοχον ἔχει τὸν πυρετὸν,
<span class="lb" data-page="9.926" data-line="2" id="l9.926.2"></span>οὕτω δ’ ὀνομάζουσι τὸν ἀπὸ τῆς πρώτης συστάσεως ἄχρι τῆς
<span class="lb" data-page="9.926" data-line="3" id="l9.926.3"></span>κρίσεως ὁμότονον, ὡς εἴρηται, χωρὶς αἰσθητῆς παρακμῆς, ἣ εἰ
<span class="lb" data-page="9.926" data-line="4" id="l9.926.4"></span>καὶ σαφεῖς ἔχει τάς τε παρακμὰς καὶ τοὺς παροξυσμοὺς, οὐ
<span class="lb" data-page="9.926" data-line="5" id="l9.926.5"></span>διὰ τρίτης μόνον ἔχει σαφεῖς, ἀλλὰ κᾀν ταῖς μέσαις αὐτῶν,
<span class="lb" data-page="9.926" data-line="6" id="l9.926.6"></span>ὥσπερ καὶ ὁ ἡμιτριταῖος. ἡ μὲν οὖν πρώτη διαφορὰ τῶν κατοξέων
<span class="lb" data-page="9.926" data-line="7" id="l9.926.7"></span>οἷον εἷς τίς ἐστι παροξυσμὸς, ὥστ’ οὐδὲν ὅσον γε
<span class="lb" data-page="9.926" data-line="8" id="l9.926.8"></span>ἐπὶ τῷ παροξυσμῷ πλεονεκτήσουσιν αἱ περιτταὶ τῶν ἀρτίων,
<span class="lb" data-page="9.926" data-line="9" id="l9.926.9"></span>ὁμοίου γε τοῦ πυρετοῦ κατὰ πάσας τὰς ἡμέρας ὑπάρχοντος.
<span class="lb" data-page="9.926" data-line="10" id="l9.926.10"></span>ἡ δευτέρα δὲ κᾂν διὰ τρίτης ἔχῃ τοὺς μεγάλους παροξυσμοὺς
<span class="lb" data-page="9.926" data-line="11" id="l9.926.11"></span>καὶ τὰς οἷον ἀρχὰς τῶν περιόδων, ἀλλ’ ἥ γε μέση τηλικοῦτον
<span class="lb" data-page="9.926" data-line="12" id="l9.926.12"></span>καὶ αὐτὴ φέρει πολλάκις ἐν τοῖς κατόξεσι τὸν παροξυσμὸν, ὡς
<span class="lb" data-page="9.926" data-line="13" id="l9.926.13"></span>τῶν ἐν ἄλλοις τισὶ νοσήμασι μεγάλων παροξυσμῶν μηδὲν ἀποδεῖν.
<span class="lb" data-page="9.926" data-line="14" id="l9.926.14"></span>ὅταν οὖν ἐπείγηται μὲν ὡς ἐπὶ τὴν ἑβδόμην τὸ νόσημα
<span class="lb" data-page="9.926" data-line="15" id="l9.926.15"></span>καὶ κατὰ τὸν ἑαυτοῦ λόγον ἐν ταύτῃ κριθήσεσθαι μέλλῃ, τὸ
<span class="lb" data-page="9.926" data-line="16" id="l9.926.16"></span>δὲ μέγεθος τοῦ μέσου παροξυσμοῦ καταναγκάσῃ τὴν φύσιν
<span class="lb" data-page="9.926" data-line="17" id="l9.926.17"></span>ἐξορμῆσαι πρὸς τὴν κρίσιν, οὐ περιμείνασαν τὸν οἰκεῖον καιρὸν,
<span class="pb" data-page="9.927" id="p9.927"></span>
<span class="lb" data-page="9.927" data-line="1" id="l9.927.1"></span>ἢ καί τι προσγένηται τῶν ἔξωθεν ἐρεθιζόντων αὐτὴν,
<span class="lb" data-page="9.927" data-line="2" id="l9.927.2"></span>οὕτως ἡ κρίσις ἐν τῇ στ΄ προεκρήγνυται. αὕτη μὲν οὖν τοσούτῳ
<span class="lb" data-page="9.927" data-line="3" id="l9.927.3"></span>χείρων ἐστὶ τῆς ἐσομένης ἐπὶ τῆς ζ΄ ὅσῳ καὶ φθάνει. χειρίστη
<span class="lb" data-page="9.927" data-line="4" id="l9.927.4"></span>δὲ κρίσις ἡ ἑκταία καθ’ ἕτερον γίνεται τρόπον, ὃν ἐπὶ πλέον
<span class="lb" data-page="9.927" data-line="5" id="l9.927.5"></span>μὲν ἐν τοῖς περὶ κρίσεων ἐροῦμεν, ἐκείνης γάρ ἐστι πραγματείας
<span class="lb" data-page="9.927" data-line="6" id="l9.927.6"></span>οἰκεῖον ἀγαθὰς καὶ κακὰς διελέσθαι κρίσεις· ἐνταῦθα
<span class="lb" data-page="9.927" data-line="7" id="l9.927.7"></span>δὲ πρόκειται μόνον ὑπὲρ τῶν κρινουσῶν ἡμερῶν διελθεῖν.
<span class="lb" data-page="9.927" data-line="8" id="l9.927.8"></span>ἀλλ’ ἐπειδὴ κατέστην ἅπαξ τὰ περὶ τῆς στ΄ ἡμέρας εἰπεῖν
<span class="lb" data-page="9.927" data-line="9" id="l9.927.9"></span>ἅπαντα, καὶ τοῦτ’ ἔτι προσθήσω διὰ κεφαλαίων. εἰσβάλλει τινὰ
<span class="lb" data-page="9.927" data-line="10" id="l9.927.10"></span>νοσήματα τὴν δευτέραν τῆς πρώτης ἔχοντα βαρυτέραν καὶ τὴν
<span class="lb" data-page="9.927" data-line="11" id="l9.927.11"></span>δ΄ τῆς γ΄, καὶ ὅλους τοὺς παροξυσμοὺς ἐν ἀκτίοις, ὄντα μὲν,
<span class="lb" data-page="9.927" data-line="12" id="l9.927.12"></span>ὡς ἐν τοῖς περὶ κρίσεων ἀποδειχθήσεται, τῆς τῶν χρονίων
<span class="lb" data-page="9.927" data-line="13" id="l9.927.13"></span>φύσεως, φθάνοντα δ’ ὡς ὀξέα κρίνεσθαι διὰ σφοδρότητα·
<span class="lb" data-page="9.927" data-line="14" id="l9.927.14"></span>ταῦτα καὶ δευτεραίους μὲν ἀναιρεῖ καὶ τεταρταίους, ἑκταίους
<span class="lb" data-page="9.927" data-line="15" id="l9.927.15"></span>δὲ πλείστους. ἐπὶ μὲν γὰρ δὴ τῆς δευτέρας ἡμέρας ἰσχύει πως
<span class="lb" data-page="9.927" data-line="16" id="l9.927.16"></span>ἡ φύσις ἔτι, κατὰ δὲ τὴν δ΄ ἰσχύει μὲν ἔτι κἀπὶ ταύτης μᾶλλον
<span class="lb" data-page="9.927" data-line="17" id="l9.927.17"></span>ἢ κατὰ τὴν στ΄, ἀλλ’ οὔπω διαγωνίζεσθαι τολμᾷ· κατὰ δὲ τὴν
<span class="lb" data-page="9.927" data-line="18" id="l9.927.18"></span>στ΄ ἡ σφοδρότης τοῦ παροξυσμοῦ πολλάκις ἐκκαλεῖται μὲν αὐτὴν
<span class="pb" data-page="9.928" id="p9.928"></span>
<span class="lb" data-page="9.928" data-line="1" id="l9.928.1"></span>ἐπὶ τὸν ἀγῶνα. <span class="milestone ed2page" data-n="8.503" data-unit="ed2page" id="ed2page.8.503"></span>δυοῖν δὲ θάτερον, ἢ κατέπεσεν αὐτῇ
<span class="lb" data-page="9.928" data-line="2" id="l9.928.2"></span>καὶ κατεσβέσθη πρὶν ἐκκρῖναι τὰ λυποῦντα, ἢ τὸ μὲν πλεῖστον
<span class="lb" data-page="9.928" data-line="3" id="l9.928.3"></span>αὐτῶν ἐξέκρινε, τὸ λοιπὸν δ’ οὐκ ἔτι ἴσχυσεν, ἀλλ’ ὑπ’ ἀῤῥωστίας
<span class="lb" data-page="9.928" data-line="4" id="l9.928.4"></span>τε καὶ καμάτου τελέως καταπίπτει καὶ κεῖται πάρετος.
<span class="lb" data-page="9.928" data-line="5" id="l9.928.5"></span>εἶτ’ εἰ μὲν ἐν τῷ μετὰ ταῦτα χρόνῳ δυνηθείη πως ἑαυτὴν ἀνακτήσασθαι,
<span class="lb" data-page="9.928" data-line="6" id="l9.928.6"></span>κατὰ βραχὺ πέττει τὴν νόσον· εἰ δ’ εἴη τὰ λείψανα
<span class="lb" data-page="9.928" data-line="7" id="l9.928.7"></span>τῆς νόσου μείζω τοῦ κατ’ αὐτὴν τόνου, τοσοῦτον ἐπιβιοῖ
<span class="lb" data-page="9.928" data-line="8" id="l9.928.8"></span>χρόνον ὁ τοιοῦτος ἄνθρωπος ὅσον ἐξαρκεῖν ἡ φύσις ἔτι
<span class="lb" data-page="9.928" data-line="9" id="l9.928.9"></span>δύναται, τεθνήξεται δὲ μετὰ ταῦτα. περὶ μὲν δὴ τῶν παρεμπιπτουσῶν
<span class="lb" data-page="9.928" data-line="10" id="l9.928.10"></span>ἡμερῶν αὐτάρκως εἴρηται.
</p>
          </article>

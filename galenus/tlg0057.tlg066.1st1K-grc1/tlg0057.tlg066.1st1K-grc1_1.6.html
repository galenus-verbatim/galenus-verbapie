<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:1.6">
<span class="pb page1" data-page="10.45" id="p10.45"></span>
<span class="milestone ed1page page1" data-n="4.41" data-unit="ed1page" id="ed1page.4.41"></span>
<span class="milestone ed2page page1" data-n="10.16" data-unit="ed2page" id="ed2page.10.16"></span>
            <p>
<span class="lb" data-page="10.45" data-line="16" id="l10.45.16"></span>Λεγέσθω δὴ πάλιν ἡμῖν ἀναλαβοῦσιν. ὄψις
<span class="lb" data-page="10.45" data-line="17" id="l10.45.17"></span>μὲν ὀφθαλμῶν ἐνέργεια, διάλεξις δὲ γλώττης, βάδισις δὲ σκελῶν·
<span class="lb" data-page="10.45" data-line="18" id="l10.45.18"></span>ἡ δὲ ἐνέργεια πάλιν αὕτη κίνησις δραστική· τούτων δ’ ﻿
<span class="pb" data-page="10.46" id="p10.46"></span>
<span class="lb" data-page="10.46" data-line="1" id="l10.46.1"></span>αὐτῶν ἡ μὲν κίνησις ἐξάλλαξις τοῦ προϋπάρχοντος, ἡ δραστικὴ
<span class="lb" data-page="10.46" data-line="2" id="l10.46.2"></span>δὲ ἡ ἐξ ἑαυτοῦ, ὥσπέρ γε καὶ παθητικὴ κίνησις ἡ ἀπό
<span class="lb" data-page="10.46" data-line="3" id="l10.46.3"></span>τινος τῶν ἔξω· οἷον ἡ μὲν πτῆσις ἐνέργεια τοῦ πτηνοῦ καὶ
<span class="lb" data-page="10.46" data-line="4" id="l10.46.4"></span>ἡ βάδισις τοῦ βαδιστικοῦ· τὸ δ’ ὑφ’ ἑτέρου· φερόμενον, ὡς
<span class="lb" data-page="10.46" data-line="5" id="l10.46.5"></span>ἀμείβειν τόπους, οὐκ ἐνεργεῖν, ἀλλὰ πάσχειν ἐστίν. ἐνήργησε
<span class="lb" data-page="10.46" data-line="6" id="l10.46.6"></span>μὲν γὰρ ὁ βαδίσας ἐκ Πειραιέως ἐπὶ Σούνιον, ἐκινήθη γὰρ
<span class="lb" data-page="10.46" data-line="7" id="l10.46.7"></span>δραστικῶς, τουτέστιν ἐξ ἑαυτοῦ τε καὶ κατὰ τὴν οἰκείαν φύσιν·
<span class="lb" data-page="10.46" data-line="8" id="l10.46.8"></span>ἔπαθε δὲ ὁ πλεύσας ἐπὶ τὸ Σούνιον ἐκ τοῦ Πειραιέως,
<span class="lb" data-page="10.46" data-line="9" id="l10.46.9"></span>ἠνέχθη γὰρ ὑπὸ τῆς νεώς. ἐπεὶ δ’ ἐξάλλαξιν εἶπον εἶναι τοῦ
<span class="lb" data-page="10.46" data-line="10" id="l10.46.10"></span>προϋπάρχοντος τὴν κίνησιν, ἐξαλλάττεται δὲ διχῶς τὸ προϋπάρχον,
<span class="lb" data-page="10.46" data-line="11" id="l10.46.11"></span>ἢ κατὰ ποιότητα, ἢ κατὰ τόπον, ἡ μὲν οὖν κατὰ
<span class="lb" data-page="10.46" data-line="12" id="l10.46.12"></span>τόπον ἐξαλλαγὴ αὐτοῦ φορὰ, ὀνομάζεται, ἡ δὲ κατὰ ποιότητα
<span class="lb" data-page="10.46" data-line="13" id="l10.46.13"></span>μεταβολὴ, ἀλλοίωσις· ὥστε εἶναι φορὰν μὲν ἐξάλλαξιν,
<span class="lb" data-page="10.46" data-line="14" id="l10.46.14"></span>ἢ ὑπάλλαξιν, ἢ ἀλλαγὴν, ἢ μεταβολὴν τοῦ προϋπάρχοντος
<span class="lb" data-page="10.46" data-line="15" id="l10.46.15"></span>τόπου, ἐξεπίτηδες γὰρ ἐχρησάμην πολλοῖς ὀνόμασιν, αὐτὸ
<span class="lb" data-page="10.46" data-line="16" id="l10.46.16"></span>τοῦτ’ ἐνδείκνυσθαι βουλόμενος, ὡς ἔνεστι παμπόλλους ὁρισμοὺς
<span class="lb" data-page="10.46" data-line="17" id="l10.46.17"></span>ποιεῖν ἑνὸς πράγματος, ἐν ταῖς φωναῖς μόνον, οὐκ ἐν
<span class="lb" data-page="10.46" data-line="18" id="l10.46.18"></span>τοῖς νοήμασι διαφέροντας, ἀλλοίωσιν δὲ ἢ μεταβολὴν κατὰ
<span class="pb" data-page="10.47" id="p10.47"></span>
<span class="lb" data-page="10.47" data-line="1" id="l10.47.1"></span>τὸ ποιὸν, ἢ ἀλλαγὴν τῆς προϋπαρχούσης ποιότητος, ἢ ὑπαλλαγὴν
<span class="lb" data-page="10.47" data-line="2" id="l10.47.2"></span><span class="milestone ed1page" data-n="4.42" data-unit="ed1page" id="ed1page.4.42"></span>κατὰ τὸ ποιὸν, ἢ ὑπάλλαξιν ποιότητος, ἢ ὅπως
<span class="lb" data-page="10.47" data-line="3" id="l10.47.3"></span>ἂν ἄλλως ἐλπίσῃς μάλιστα συνήσειν τοῦ λεγομένου τὸν ἀκούοντα·
<span class="lb" data-page="10.47" data-line="4" id="l10.47.4"></span>τὸ γὰρ πολυειδὲς τῆς ἑρμηνείας εἰς τοῦτο ἔστω σοι
<span class="lb" data-page="10.47" data-line="5" id="l10.47.5"></span>χρήσιμον. ἡ μὲν οὖν ὄψις, αὖθις γὰρ ἐπὶ τὸν ὀφθαλμὸν ἰτέον,
<span class="lb" data-page="10.47" data-line="6" id="l10.47.6"></span>ἐνέργεια τοῦ μέρους ἐστίν· ὁ δ’ ὀφθαλμὸς αὐτὸς τὸ τοῦ
<span class="lb" data-page="10.47" data-line="7" id="l10.47.7"></span>ζώου μόριον, οὐδὲν γὰρ, ὡς εἴρηται, διαφέρει μόριον εἰπεῖν,
<span class="lb" data-page="10.47" data-line="8" id="l10.47.8"></span>ἢ μέρος. ὄργανον δὲ ὀνομάζω μέρος ζώου τελείας ἐνεργείας
<span class="lb" data-page="10.47" data-line="9" id="l10.47.9"></span>ἀπεργαστικὸν, οἷον ὀφθαλμὸν ὄψεως καὶ γλῶτταν διαλέκτου
<span class="lb" data-page="10.47" data-line="10" id="l10.47.10"></span>καὶ σκέλη βαδίσεως· οὕτω δὲ καὶ ἀρτηρία καὶ φλὲψ καὶ νεῦρον,
<span class="lb" data-page="10.47" data-line="11" id="l10.47.11"></span>ὄργανά τε καὶ μόρια ζώων ἐστί. κατὰ ταύτην γοῦν τὴν
<span class="lb" data-page="10.47" data-line="12" id="l10.47.12"></span>χρῆσιν τῶν ὀνομάτων οὐ πρὸς ἡμῶν μόνον, ἀλλὰ καὶ πρὸς
<span class="lb" data-page="10.47" data-line="13" id="l10.47.13"></span>τῶν παλαιῶν Ἑλλήνων ὁρισθεῖσαν, ὁ μὲν οὖν ὀφθαλμὸς ὀνομασθήσεται
<span class="lb" data-page="10.47" data-line="14" id="l10.47.14"></span>καὶ μόριον ζώου καὶ μέρος καὶ ὄργανον· ὁ δὲ κερατοειδὴς
<span class="lb" data-page="10.47" data-line="15" id="l10.47.15"></span>χιτὼν μόριον μὲν καὶ μέρος, ὄργανον δ’ οὔ·
<span class="lb" data-page="10.47" data-line="16" id="l10.47.16"></span>κατὰ ταὐτὰ δὲ καὶ ὁ ῥαγοειδὴς καὶ ὁ ἀραχνοειδὴς καὶ ὁ ἀμφιβληστροειδής·
<span class="lb" data-page="10.47" data-line="17" id="l10.47.17"></span>ἕκαστος γὰρ τούτων πρῶτον μὲν καὶ μάλιστα
<span class="lb" data-page="10.47" data-line="18" id="l10.47.18"></span>μόριόν ἐστιν ὀφθαλμοῦ, διότι δ’ οὗτος προσώπου,
<span class="pb" data-page="10.48" id="p10.48"></span>
<span class="lb" data-page="10.48" data-line="1" id="l10.48.1"></span>διὰ τοῦτο κᾀκεῖνοι <span class="milestone ed2page" data-n="10.17" data-unit="ed2page" id="ed2page.10.17"></span>κατὰ δεύτερον ἤδη λόγον· οὕτω δὲ
<span class="lb" data-page="10.48" data-line="2" id="l10.48.2"></span>καὶ τοῦ σώματος ὅλου, διότι καὶ τὸ πρόσωπον ὅλου τοῦ
<span class="lb" data-page="10.48" data-line="3" id="l10.48.3"></span>σώματός ἐστι μόριον. ὁμοιομερὲς δέ ἐστι μόριον, ὡς καὶ
<span class="lb" data-page="10.48" data-line="4" id="l10.48.4"></span>τοὔνομα αὐτὸ σαφῶς ἐνδείκνυται, τὸ διαιρούμενον εἰς ὅμοια
<span class="lb" data-page="10.48" data-line="5" id="l10.48.5"></span>πάντῃ μόρια, καθάπερ ἐν ὀφθαλμῶ τό θ’ ὑαλοειδὲς καὶ τὸ
<span class="lb" data-page="10.48" data-line="6" id="l10.48.6"></span>κρυσταλλοειδὲς καὶ τῶν χιτώνων ἡ ἴδιος οὐσία. δείκνυται δὲ
<span class="lb" data-page="10.48" data-line="7" id="l10.48.7"></span>καὶ ταῦτα ἐπὶ πλέον ἐν τοῖς τῶν ἀνατομικῶν ἐγχειρήσεων
<span class="lb" data-page="10.48" data-line="8" id="l10.48.8"></span>ὑπομνήμασιν, ἐνταῦθα δὲ ἀρκεῖ μόνον εἰπεῖν ὧν εἰς τὰ παρόντα
<span class="lb" data-page="10.48" data-line="9" id="l10.48.9"></span>δεόμεθα μνημονεῦσαι· δεόμεθα δὲ καθ’ ἕκαστον μόριον
<span class="lb" data-page="10.48" data-line="10" id="l10.48.10"></span>ἐπιδεῖξαι πλείω πράγματα, διαφέροντα μὲν ἀλλήλων, οὐχ
<span class="lb" data-page="10.48" data-line="11" id="l10.48.11"></span>ὁρώμενα δὲ ἐνίοις τῶν ἰατρῶν· ἔφαμεν δὲ τοῦτο χρήσιμον
<span class="lb" data-page="10.48" data-line="12" id="l10.48.12"></span>ὑπάρχειν εἴς τε τὸ χρῆσθαι τοῖς ὀνόμασιν ὀρθῶς, οὗπερ ἕνεκα
<span class="lb" data-page="10.48" data-line="13" id="l10.48.13"></span>καὶ νῦν αὐτὸ μετεχειρισάμεθα, καὶ μέντοι καὶ πρὸς αὐτὴν τὴν
<span class="lb" data-page="10.48" data-line="14" id="l10.48.14"></span>προκειμένην μέθοδον ἀναγκαιότατον ἐπιδειχθήσεται. τὸ μὲν
<span class="lb" data-page="10.48" data-line="15" id="l10.48.15"></span>γὰρ ὄργανον ὀφθαλμὸς, ἐνέργεια δ’ ἡ ὄψις· ἓν δ’ αὐτοῦ τῶν
<span class="lb" data-page="10.48" data-line="16" id="l10.48.16"></span>μορίων ὁμοιομερές τε καὶ πρῶτον ὄργανον ὄψεως, τὸ κρυσταλλοειδὲς
<span class="lb" data-page="10.48" data-line="17" id="l10.48.17"></span>ὑγρὸν, ὡς ἐν τοῖς περὶ αὐτῶν λόγοις ἀποδέδεικται·
<span class="lb" data-page="10.48" data-line="18" id="l10.48.18"></span>τοῦτο γάρ ἐστι τὸ δεόμενον ἀλλοιωθῆναι πρός τινος τῶν
<span class="pb" data-page="10.49" id="p10.49"></span>
<span class="lb" data-page="10.49" data-line="1" id="l10.49.1"></span>ἔξωθεν χρωμάτων, ἵν’ ἴδῃ τὸ ζῶον. ἀλλοιοῦσθαι δ’ οὐκ
<span class="lb" data-page="10.49" data-line="2" id="l10.49.2"></span>ἠδύνατο, μὴ καθαρὸν ἀκριβῶς καὶ διαφανὲς γινόμενον· οὕτω
<span class="lb" data-page="10.49" data-line="3" id="l10.49.3"></span>δ’ εἶναι καὶ καθαρὸν καὶ διαφανὲς οὐκ ἠδύνατο χωρὶς τῆς
<span class="lb" data-page="10.49" data-line="4" id="l10.49.4"></span>νῦν ὑπαρχούσης αὐτῆς κράσεως· ἐδείχθη γὰρ ἕκαστον τῶν
<span class="lb" data-page="10.49" data-line="5" id="l10.49.5"></span>ὄντων τοιοῦτον ὂν οἷόν πέρ ἐστι διὰ τὴν τοῦ θερμοῦ καὶ
<span class="lb" data-page="10.49" data-line="6" id="l10.49.6"></span>ψυχροῦ καὶ ὑγροῦ καὶ ξηροῦ κρᾶσιν· ὥστ’ εἴ τι τούτων ἐξαλλαχθείη
<span class="lb" data-page="10.49" data-line="7" id="l10.49.7"></span>μεγάλως, ἢ οὐκ ὄψεται τὸ ζῶον, ἢ κακῶς ὄψεται.
<span class="lb" data-page="10.49" data-line="8" id="l10.49.8"></span>ἀλλὰ τοῦτο μὲν οὔπω γινώσκομεν, ἀρχόμενοι ζητεῖν τὴν τέχνην,
<span class="lb" data-page="10.49" data-line="9" id="l10.49.9"></span>οὐδὲ χρὴ τῶν ἔπειτά τι μελλόντων ζητεῖσθαι προλαμβάνειν
<span class="lb" data-page="10.49" data-line="10" id="l10.49.10"></span>ὡς ἐπισταμένους, οὐδ’ ἐγὼ τούτου χάριν ἐμνημόνευσα
<span class="lb" data-page="10.49" data-line="11" id="l10.49.11"></span>τῶν ὑπὲρ τοῦ κρυσταλλοειδοῦς μοι δεδειγμένων ἐν ἑτέροις,
<span class="lb" data-page="10.49" data-line="12" id="l10.49.12"></span>ἀλλ’ ἕνεκα τῆς τῶν νῦν μελλόντων ῥηθήσεσθαι σαφηνείας.
<span class="lb" data-page="10.49" data-line="13" id="l10.49.13"></span>ὁρῶντες γὰρ ὀφθαλμὸν ἀκριβῶς ἐνεργοῦντα, καὶ αὖθις μὴ
<span class="lb" data-page="10.49" data-line="14" id="l10.49.14"></span>βλέποντα, καὶ τὸ μὲν ὑγείαν αὐτοῦ, τὸ δὲ νόσον ἢ πάθος
<span class="lb" data-page="10.49" data-line="15" id="l10.49.15"></span>ἢ ὅ τι βούλει καλοῦντες, οὐδὲν γὰρ τοῦτο διαφέρει πρός
<span class="lb" data-page="10.49" data-line="16" id="l10.49.16"></span>γε τὰ παρόντα, ζητοῦμεν ἑξῆς τίς ποτ’ ἐστὶν ἡ τῆς βλάβης
<span class="lb" data-page="10.49" data-line="17" id="l10.49.17"></span>αἰτία.
</p>
          </article>

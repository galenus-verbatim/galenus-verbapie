<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:10.1">
<span class="pb page1" data-page="10.661" id="p10.661"></span>
<span class="milestone ed1page page1" data-n="4.138" data-unit="ed1page" id="ed1page.4.138"></span>
<span class="milestone ed2page page1" data-n="10.222" data-unit="ed2page" id="ed2page.10.222"></span>
            <h2>ΓΑΛΗΝΟΥ ΘΕΡΑΠΕΥΤΙΚΗΣ ΜΕΘΟΔΟΥ
<br></br>ΒΙΒΛΙΟΝ Κ.
</h2>
            <p>
<span class="lb" data-page="10.661" data-line="1" id="l10.661.1"></span>Ἐπὶ μὲν δὴ τῶν ἐφημέρων πυρετῶν ἁπλῆ
<span class="lb" data-page="10.661" data-line="2" id="l10.661.2"></span>τίς ἐστιν ἡ παρὰ φύσιν ἐν τῷ σώματι διάθεσις, ὡς ἂν τῶν
<span class="lb" data-page="10.661" data-line="3" id="l10.661.3"></span>πρῶτον ἐργασαμένων αἰτίων αὐτοὺς οὐκ ἔτ’ ὄντων. ἐφ’ ὧν
<span class="lb" data-page="10.661" data-line="4" id="l10.661.4"></span>δ’ ἐστὶν ἔτι τὸ ποιοῦν αἴτιον, οὐκ ἐπὶ τούτων οὔθ’ ἡ διάθεσις
<span class="lb" data-page="10.661" data-line="5" id="l10.661.5"></span>οὔθ’ <span class="milestone ed2page" data-n="10.223" data-unit="ed2page" id="ed2page.10.223"></span>ἡ ἴασις ἁπλῆ. χρὴ γὰρ τὸ μὲν ἤδη γεγονὸς τοῦ
<span class="lb" data-page="10.661" data-line="6" id="l10.661.6"></span>πυρετοῦ λύειν ἐκ τῆς οἰκείας ἐνδείξεως αὐτοῦ, τὸ δὲ γεννησόμενον
<span class="lb" data-page="10.661" data-line="7" id="l10.661.7"></span>ἀποτρέπειν τε καὶ κωλύειν γενέσθαι· κωλυθήσεται
<span class="lb" data-page="10.661" data-line="8" id="l10.661.8"></span>δὲ τῆς ποιούσης αἰτίας αὐτὸ τελέως ἐκκοπείσης. ὥστ’ ἐν μὲν
<span class="lb" data-page="10.661" data-line="9" id="l10.661.9"></span>τοῖς ἐφημέροις ἡ τῶν πρακτέων ἔνδειξις ἐκ τοῦ πυρετοῦ μάλισθ’
<span class="pb" data-page="10.662" id="p10.662"></span>
<span class="lb" data-page="10.662" data-line="1" id="l10.662.1"></span>ἡμῖν ἔσται, συνεπισκοπουμένοις αὐτῷ φύσιν καὶ ἡλικίαν
<span class="lb" data-page="10.662" data-line="2" id="l10.662.2"></span>καὶ ἔθος, ὥραν τε καὶ κατάστασιν καὶ χώραν καὶ δύναμιν.
<span class="lb" data-page="10.662" data-line="3" id="l10.662.3"></span>ἐν δὲ τοῖς ἄλλοις ὅσοι τὴν ἀνάπτουσαν αὐτοὺς αἰτίαν ἔχουσιν
<span class="lb" data-page="10.662" data-line="4" id="l10.662.4"></span>ἔνδον ὁ πρῶτος σκοπὸς τῆς ἐνδείξεως ἀπὸ τῆς αἰτίας
<span class="lb" data-page="10.662" data-line="5" id="l10.662.5"></span>ἐστίν. εἴπερ οὖν ὀρθῶς ἡμῖν ἐδείχθη σῆψις χυμῶν αἰτία τῶν
<span class="lb" data-page="10.662" data-line="6" id="l10.662.6"></span>πολυημέρων εἶναι πυρετῶν, ταύτην ἰάσασθαι χρὴ πρώτην,
<span class="lb" data-page="10.662" data-line="7" id="l10.662.7"></span>οὐκ ἀμελοῦντας οὐδὲ τοῦ σβεννύναι τὸν ἐξ αὐτῆς ἀνῆφθαι
<span class="lb" data-page="10.662" data-line="8" id="l10.662.8"></span>φθάσαντα πυρετόν. εἰ μὲν οὖν εἰς ταὐτὸ συμβαίνοι τά τε
<span class="lb" data-page="10.662" data-line="9" id="l10.662.9"></span>τοῦ πυρετοῦ σβεστήρια καὶ τὰ τῆς αἰτίας ἀλεξητήρια, τὸ δηλούμενον
<span class="lb" data-page="10.662" data-line="10" id="l10.662.10"></span>ὑπ’ ἀμφοῖν ἓν ὂν ἑτοίμως πρακτέον. εἰ δὲ ἡ τῶν
<span class="lb" data-page="10.662" data-line="11" id="l10.662.11"></span>ἤδη γεγονότων πυρετῶν ἴασις αὐξάνει τὴν ἀνάπτουσαν αὐτοὺς
<span class="lb" data-page="10.662" data-line="12" id="l10.662.12"></span>αἰτίαν, ἢ τὰ τὴν αἰτίαν ἐκκόπτοντα παροξύνει τοὺς
<span class="lb" data-page="10.662" data-line="13" id="l10.662.13"></span>πυρετοὺς, ἐπισκεπτέον ἀκριβῶς ὑπὲρ τῆς τῶν βοηθημάτων
<span class="lb" data-page="10.662" data-line="14" id="l10.662.14"></span>ἰδέας. ἐπίσκεψις δ’ ἀκριβὴς ἄν σοι γένηται διελομένῳ τὴν
<span class="lb" data-page="10.662" data-line="15" id="l10.662.15"></span>ὅλην σκέψιν εἰς τρεῖς τούτους σκοποὺς, ἆρά γε τὸν πυρετόν
<span class="lb" data-page="10.662" data-line="16" id="l10.662.16"></span>ἐστι μόνον ἰατέον ἀμελοῦντα τῆς αἰτίας, ἢ τὴν αἰτίαν ἐκκοπτέον
<span class="lb" data-page="10.662" data-line="17" id="l10.662.17"></span>οὐδὲν φροντίζοντα τοῦ πυρετοῦ, ἢ τὸ μὲν πλεῖστον
<span class="lb" data-page="10.662" data-line="18" id="l10.662.18"></span>τῶν βοηθημάτων ὡς πρὸς θάτερον αὐτῶν ἐστὶ ποιητέον,
<span class="pb" data-page="10.663" id="p10.663"></span>
<span class="lb" data-page="10.663" data-line="1" id="l10.663.1"></span>οὐκ ἀμελητέον δ’ οὐδὲ τοῦ λοιποῦ. τὸ μὲν οὖν πρῶτον τῶν
<span class="lb" data-page="10.663" data-line="2" id="l10.663.2"></span>ῥηθέντων οὐκ ἐπαινέσομεν· εἰ γὰρ οἷς ἂν ἰώμεθα βοηθήμασι
<span class="lb" data-page="10.663" data-line="3" id="l10.663.3"></span>τὸ γενώμενον ἀεὶ τοῦ πυρετοῦ, ταῦθ’ ἡμῖν αὐξήσει τὴν
<span class="lb" data-page="10.663" data-line="4" id="l10.663.4"></span>ποιοῦσαν αὐτὸν αἰτίαν, οὔτ’ ἀναιρήσομέν ποτε τὴν γένεσιν
<span class="lb" data-page="10.663" data-line="5" id="l10.663.5"></span>αὐτοῦ οὔτε τὸ μέγεθος καθαιρήσομεν· ἥ τε γὰρ γένεσις ἀκολουθήσει
<span class="lb" data-page="10.663" data-line="6" id="l10.663.6"></span>τῇ ποιούσης αἰτίας ἰδέᾳ τό τε μέγεθος ἐκείνῃ
<span class="lb" data-page="10.663" data-line="7" id="l10.663.7"></span>συναυξηθήσεται. τὸ δὲ δεύτερον τῶν ῥηθέντων εἰ διορισώμεθα,
<span class="lb" data-page="10.663" data-line="8" id="l10.663.8"></span>γένοιτ’ ἂν ἡμῖν χρηστόν. εἰ μὲν γὰρ ἀφόρητον εἴη τῷ
<span class="lb" data-page="10.663" data-line="9" id="l10.663.9"></span>κάμνοντι τὸ τοῦ πυρετοῦ μέγεθος, οὐ χρὴ δι’ ὧν τὴν αἰτίαν
<span class="lb" data-page="10.663" data-line="10" id="l10.663.10"></span>ἐκκόπτομεν αὐξάνειν τὸν πυρετόν. ἅμα γὰρ, ὡς ἔοικεν, ἀναιρήσομεν
<span class="lb" data-page="10.663" data-line="11" id="l10.663.11"></span>ἀμφοτέρους, τόν τε πυρετὸν καὶ τὸν ἄνθρωπον. εἰ
<span class="lb" data-page="10.663" data-line="12" id="l10.663.12"></span>δ’ οὕτως εἴη μέτριος ὁ πυρετὸς ὥστε μὴ προκαταλῦσαι τὴν
<span class="lb" data-page="10.663" data-line="13" id="l10.663.13"></span>δύναμιν τοῦ νοσοῦντος ἐν ᾧ χρόνῳ πρὸς τὴν αἰτίαν ἐνιστάμεθα
<span class="lb" data-page="10.663" data-line="14" id="l10.663.14"></span>μόνην, οὐκ ἀπόβλητος ὁ τοιοῦτος ἂν εἴη τρόπος. οὐκ
<span class="lb" data-page="10.663" data-line="15" id="l10.663.15"></span>ἀπόβλητος δὲ οὐδὲ ὁ τρίτος, ἀνθίστασθαι μὲν κελεύων τῷ
<span class="lb" data-page="10.663" data-line="16" id="l10.663.16"></span>μείζονα τὴν ἀξίαν ἔχοντι, μὴ μέντοι μηδὲ θατέρου παντάπασιν
<span class="lb" data-page="10.663" data-line="17" id="l10.663.17"></span>ἀμελεῖν. ὡς τὰ πολλὰ μὲν οὖν ἡ αἰτία μείζονα τὴν
<span class="lb" data-page="10.663" data-line="18" id="l10.663.18"></span>ἰσχὺν ἔχει. γένοιτο δ’ ἄν ποτε τηλικοῦτον τοῦ πυρετοῦ τὸ
<span class="pb" data-page="10.664" id="p10.664"></span>
<span class="lb" data-page="10.664" data-line="1" id="l10.664.1"></span>μέγεθος ὡς ὑπόγυιον ἐπιφέρειν τὸν ὄλεθρον, εἰ μή τις αὐτὸ
<span class="lb" data-page="10.664" data-line="2" id="l10.664.2"></span>κωλύσειεν· ἥνικα γε χρὴ τοῦτ’ ἐκκόψαντας πρότερον, ἐπὶ τὴν
<span class="lb" data-page="10.664" data-line="3" id="l10.664.3"></span>τῆς αἰτίας ἀναίρεσιν ἰέναι. ταυτὶ μὲν οὖν, ὦ Εὐγενιανὲ, διωρίσθω
<span class="lb" data-page="10.664" data-line="4" id="l10.664.4"></span>σοι κατ’ ἀρχὰς εὐθέως ὑπὲρ τῶν ἐναντίων ἐνδείξεων.
<span class="lb" data-page="10.664" data-line="5" id="l10.664.5"></span>ἐπεὶ δ’ ἐν τῷ ταύτας ἐξετάζειν οὐ σμικρὰν μοῖραν εἰς τὸ
<span class="lb" data-page="10.664" data-line="6" id="l10.664.6"></span>σωθῆναι τὸν ἄνθρωπον ἡ δύναμις ἔχειν ἐφάνη, γίγνοιτ’ ἄν
<span class="lb" data-page="10.664" data-line="7" id="l10.664.7"></span>σοι καὶ ἥδε σκοπὸς οὐ σμικρὸς εἰς τὴν τῶν πρακτέων εὕρεσιν.
<span class="lb" data-page="10.664" data-line="8" id="l10.664.8"></span>ὥστε εἶναι τοὺς πρώτους τρεῖς σκοποὺς ἐνδεικτικοὺς τῶν
<span class="lb" data-page="10.664" data-line="9" id="l10.664.9"></span>ποιητέων ἐν τοῖς ὑποκειμένοις τῇ σκέψει πυρετοῖς· ἕνα μὲν
<span class="lb" data-page="10.664" data-line="10" id="l10.664.10"></span>οὖν αὐτὸν τὸν πυρετὸν, ἕτερον δὲ τὴν γεννῶσαν αὐτὸν
<span class="lb" data-page="10.664" data-line="11" id="l10.664.11"></span>αἰτίαν, καὶ τρίτον τὴν δύναμιν. ἀλλὰ τοὺς μὲν δύο πρώτους
<span class="lb" data-page="10.664" data-line="12" id="l10.664.12"></span>σκοποὺς ἀναιρεῖν προσήκει, φυλάττειν δὲ τὸν τρίτον. ἔσται
<span class="lb" data-page="10.664" data-line="13" id="l10.664.13"></span>δή σοι κᾀνθάδε πάλιν ἡ αὐτὴ σκέψις ἣν μικρὸν ἔμπροσθεν
<span class="lb" data-page="10.664" data-line="14" id="l10.664.14"></span>ἐσκέψω, παραβάλλοντι τῇ δυνάμει τόν τε πυρετὸν ἐν μέρει
<span class="lb" data-page="10.664" data-line="15" id="l10.664.15"></span>καὶ τὴν αἰτίαν, εἶτα εἰ μὲν τῶν αὐτῶν ἄμφω δέοιντο βοηθημάτων,
<span class="lb" data-page="10.664" data-line="16" id="l10.664.16"></span>ἑτοίμως λαμβάνοντι, μαχομένων δὲ τῶν ἐνδείξεων,
<span class="lb" data-page="10.664" data-line="17" id="l10.664.17"></span>ἤτοι τὴν ἀπὸ τῆς δυνάμεως ἢ τὴν ἀπὸ τῆς αἰτίας
<span class="lb" data-page="10.664" data-line="18" id="l10.664.18"></span><span class="milestone ed2page" data-n="10.224" data-unit="ed2page" id="ed2page.10.224"></span>ἢ τοῦ πυρετοῦ προαιρουμένῳ, ἢ τῷ μὲν ἰσχυροτέρῳ
<span class="pb" data-page="10.665" id="p10.665"></span>
<span class="lb" data-page="10.665" data-line="1" id="l10.665.1"></span>μᾶλλον ἑπομένῳ, μὴ μέντοι γ’ ἀμελοῦντι μηδὲ τῶν ὑπολοίπων.
<span class="lb" data-page="10.665" data-line="2" id="l10.665.2"></span>ἐκ γάρ τοι τῶν τοιούτων διορισμῶν διδαχθήσῃ πρώτως
<span class="lb" data-page="10.665" data-line="3" id="l10.665.3"></span>μὲν τὴν αἰτίαν ἐκκόπτειν καὶ τὸν πυρετὸν, ὅταν στοχαζομένῳ
<span class="lb" data-page="10.665" data-line="4" id="l10.665.4"></span>σοι φαίνηται τοῖς τοιούτοις ἰάμασιν ἡ δύναμις ἐξαρκοῦσα·
<span class="lb" data-page="10.665" data-line="5" id="l10.665.5"></span>πρώτην δ’ αὖ πάλιν ῥωννύναι τὴν δύναμιν, ὅταν
<span class="lb" data-page="10.665" data-line="6" id="l10.665.6"></span>ἄῤῥωστος οὖσα μὴ φέρῃ τά τε τῆς αἰτίας καὶ τὰ τοῦ πυρετοῦ
<span class="lb" data-page="10.665" data-line="7" id="l10.665.7"></span>βοηθήματα. καὶ μέντοι καὶ πάντων ἅμα στοχάζεσθαί
<span class="lb" data-page="10.665" data-line="8" id="l10.665.8"></span>ποτε δυνατὸν, ὡς ὀλίγον ἔμπροσθεν ἐπί τε τοῦ πυρετοῦ καὶ
<span class="lb" data-page="10.665" data-line="9" id="l10.665.9"></span>τῆς αἰτίας ἐδείχθη.
</p>
          </article>

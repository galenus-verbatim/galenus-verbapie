<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:10.11">
<span class="pb page1" data-page="10.726" id="p10.726"></span>
<span class="milestone ed1page page1" data-n="4.149" data-unit="ed1page" id="ed1page.4.149"></span>
<span class="milestone ed2page page1" data-n="10.244" data-unit="ed2page" id="ed2page.10.244"></span>
            <p>
<span class="lb" data-page="10.726" data-line="3" id="l10.726.3"></span>Συνεχῆ δ’ ἐπὶ τοῖς εἰρημένοις τὰ περὶ τῆς
<span class="lb" data-page="10.726" data-line="4" id="l10.726.4"></span>δυνάμεως τῶν τροφῶν. ὅτι μὲν οὖν ὑγρὰς καὶ ψυχρὰς εἶναι
<span class="lb" data-page="10.726" data-line="5" id="l10.726.5"></span>προσήκει τὰς μελλούσας ὀνήσειν τοὺς ἑκτικοὺς πυρετοὺς εὔδηλον
<span class="lb" data-page="10.726" data-line="6" id="l10.726.6"></span>παντί. τοιαῦται δ’ εἰσὶν ὅ τε χυλὸς ὁ τῆς πτισάνης
<span class="lb" data-page="10.726" data-line="7" id="l10.726.7"></span>ψυχρὸς λαμβανόμενος, ὅ τε χόνδρος ὁμοίως πτισάνης χυλῷ
<span class="lb" data-page="10.726" data-line="8" id="l10.726.8"></span>σκευασθεὶς, ὅπερ ἐστὶ δι’ ὕδατος καὶ πράσου βραχέος ἀνήθου
<span class="lb" data-page="10.726" data-line="9" id="l10.726.9"></span>τε καὶ ἁλῶν ἐλαίου τε καὶ ὄξους. ἐπιτήδειος δὲ τοῖς ὧδε κάμνουσι
<span class="lb" data-page="10.726" data-line="10" id="l10.726.10"></span>καὶ ὁ βραχὺς ἄρτος ἐν ὕδατι ψυχρῷ. μηδενὸς δ’ αὐτῶν
<span class="lb" data-page="10.726" data-line="11" id="l10.726.11"></span>ἡ ψύξις εἰλικρινὴς ἔστω, καθάπερ ἡ τοῦ ποτοῦ. ἐκεῖνο μὲν
<span class="lb" data-page="10.726" data-line="12" id="l10.726.12"></span>γὰρ καὶ θερμαίνεται ταχέως καὶ διεξέρχεται, ταῦτα δ’ ἐπὶ
<span class="lb" data-page="10.726" data-line="13" id="l10.726.13"></span>πλέον ἐν τῇ γαστρὶ διαμένοντα τάχ’ ἄν που καὶ διαψύξαιεν
<span class="lb" data-page="10.726" data-line="14" id="l10.726.14"></span>αὐτὴν ἀμέτρως ὄντα ψυχρά. χρονίου δ’ ὑπάρχοντος ἤδη τοῦ
<span class="lb" data-page="10.726" data-line="15" id="l10.726.15"></span>πυρετοῦ καὶ τὸ τῆς ὄνου γάλα δοτέον, ἀκριβῶς προσέχοντα
<span class="lb" data-page="10.726" data-line="16" id="l10.726.16"></span>τὸν νοῦν, μὴ τυρωθῇ ποτε κατὰ τὴν γαστέρα. τοῦτο δὲ
<span class="lb" data-page="10.726" data-line="17" id="l10.726.17"></span>ἐνίοτε μὲν αὐτὸς ὁ κάμνων ἡμᾶς διδάξει τῆς ἑαυτοῦ φύσεως
<span class="lb" data-page="10.726" data-line="18" id="l10.726.18"></span>ἐμπείρως ἔχων, ἐνίοτε δὲ ἡμᾶς αὐτοὺς ἐξευρίσκειν δεήσει, κατὰ
<span class="pb" data-page="10.727" id="p10.727"></span>
<span class="lb" data-page="10.727" data-line="1" id="l10.727.1"></span>βραχὺ τῇ χρήσει προσερχομένους. ἕτοιμον μὲν οὖν ἤτοι μέλιτος
<span class="lb" data-page="10.727" data-line="2" id="l10.727.2"></span>αὐτῷ μιγνύντας ἢ καὶ βραχύ τι τῶν ἐδωδίμων ἁλῶν κωλῦσαι
<span class="lb" data-page="10.727" data-line="3" id="l10.727.3"></span>τὸ σύμπτωμα. φευκτέον δ’ εἰς ὅσον οἷόν τε τὸ μέλι
<span class="lb" data-page="10.727" data-line="4" id="l10.727.4"></span>κατὰ τοὺς ἑκτικοὺς πυρετοὺς καὶ διὰ τοῦτο καὶ τὸ μελίκρατον,
<span class="lb" data-page="10.727" data-line="5" id="l10.727.5"></span>ἐκχολοῦται γὰρ αὐτίκα καὶ ξηροτέρους ἅμα θέρμῃ δριμείᾳ τοὺς
<span class="lb" data-page="10.727" data-line="6" id="l10.727.6"></span>πυρετοὺς ἀπεργάζεται. δοτέον οὖν τὴν πρώτην τὸ γάλα τῆς
<span class="lb" data-page="10.727" data-line="7" id="l10.727.7"></span>ὄνου κυάθου μὴ πλέον, ὡς ἐθεάσω διδόντας ἡμᾶς <span class="milestone ed1page" data-n="4.150" data-unit="ed1page" id="ed1page.4.150"></span>εἰσαχθείσης
<span class="lb" data-page="10.727" data-line="8" id="l10.727.8"></span>μὲν εἰς τὸν κοιτῶνα τῆς ὄνου, πρὸς τὸ μηδένα χρόνον
<span class="lb" data-page="10.727" data-line="9" id="l10.727.9"></span>ἐν τῷ μεταξὺ γενέσθαι, καταπιόντος δ’ αὐτὸ τοῦ κάμνοντος
<span class="lb" data-page="10.727" data-line="10" id="l10.727.10"></span>αὐτίκα, θεωρούντων δ’ ἡμῶν ἀκριβῶς καὶ παραβαλλόντων
<span class="lb" data-page="10.727" data-line="11" id="l10.727.11"></span>τὴν κίνησιν τῶν ἀρτηριῶν, τὴν ἐπὶ τῇ προσφορᾷ γιγνομένην,
<span class="lb" data-page="10.727" data-line="12" id="l10.727.12"></span>τῇ πρὸ τοῦ ληφθῆναι τὸ γάλα. εἰ μὲν γὰρ διαφθείροιτο, τοὺς
<span class="lb" data-page="10.727" data-line="13" id="l10.727.13"></span>σφυγμοὺς σμικροὺς καὶ ἀνωμάλους εὑρήσεις οἵους περ ἐπὶ
<span class="lb" data-page="10.727" data-line="14" id="l10.727.14"></span>θλίψει στομάχου συμβαίνοντας οἶσθα· εἰ δὲ μὴ διαφθείροιτο,
<span class="lb" data-page="10.727" data-line="15" id="l10.727.15"></span>τοὺς σφυγμοὺς μείζους τε καὶ ἰσχυροτέρους γιγνομένους. ὥστ’
<span class="lb" data-page="10.727" data-line="16" id="l10.727.16"></span>ἐξέσται σοι μετὰ ταῦτα προσφέροντι τὸ πλῆθος αὐξῆσαι τοῦ
<span class="lb" data-page="10.727" data-line="17" id="l10.727.17"></span>γάλακτος ἥμισυ κυάθου, κᾄπειθ’ ἥμισυ προσθεῖναι πάλιν, εἶθ’
<span class="lb" data-page="10.727" data-line="18" id="l10.727.18"></span>οὕτω κατὰ βραχὺ μέχρι τοῦ συμμέτρου προσαυξῆσαι. τοῦ μέτρου ﻿
<span class="pb" data-page="10.728" id="p10.728"></span>
<span class="lb" data-page="10.728" data-line="1" id="l10.728.1"></span>δὲ οὐ μόνον τοῦ γάλακτος, ἀλλὰ καὶ τῶν ἄλλων ἁπάντων
<span class="lb" data-page="10.728" data-line="2" id="l10.728.2"></span>σιτίων ἔμαθες τοὺς σκοποὺς, ἔνθα τὰς τῆς γαστρὸς ἰώμεθα
<span class="lb" data-page="10.728" data-line="3" id="l10.728.3"></span>δυσκρασίας, ἐν τῷ τῶνδε τῶν ὑπομνημάτων ἑβδόμῳ. πρώτην
<span class="lb" data-page="10.728" data-line="4" id="l10.728.4"></span>γὰρ ἐν ἐκείνῳ τῷ λόγῳ τὴν ξηρὰν δυσκρασίαν αὐτῆς ὑποθέμενοι
<span class="lb" data-page="10.728" data-line="5" id="l10.728.5"></span>κεχρονισμένην εἰς τοσοῦτον ὡς σύμπαν ἤδη τὸ σῶμα
<span class="lb" data-page="10.728" data-line="6" id="l10.728.6"></span>λεπτὸν ὑπάρχειν ἐπεδείξαμεν, ὅπως ἄν τις ἅμα μὲν ἄμφω
<span class="lb" data-page="10.728" data-line="7" id="l10.728.7"></span>καλῶς ἰῷτο, καὶ τὴν δυσκρασίαν τῆς γαστρὸς καὶ τὴν ἰσχνότητα
<span class="lb" data-page="10.728" data-line="8" id="l10.728.8"></span>τοῦ σώματος. καὶ τοίνυν ἴσως ἄμεινον ὑπὲρ τοῦ μὴ
<span class="lb" data-page="10.728" data-line="9" id="l10.728.9"></span>γράφειν πολλὰ πρὸς ἐκεῖνον ἀναπέμψαι τὸν λόγον ὑπὲρ τῶν
<span class="lb" data-page="10.728" data-line="10" id="l10.728.10"></span>ἄλλων ἁπάντων ἐδεσμάτων· ὅμοιαι γὰρ αἱ διαθέσεις οὖσαι
<span class="lb" data-page="10.728" data-line="11" id="l10.728.11"></span>παραπλησίων χρῄζουσι καὶ τῶν ἰαμάτων. ὅσον δ’ ἐστὶν ἡ
<span class="lb" data-page="10.728" data-line="12" id="l10.728.12"></span>τῶν ἑκτικῶν πυρετῶν θερμοτέρα, τοσοῦτον καὶ τῶν βοηθημάτων
<span class="lb" data-page="10.728" data-line="13" id="l10.728.13"></span>δεῖται ψυχροτέρων, ἀκριβείας τε πλείονος, ὅπως μή τι
<span class="lb" data-page="10.728" data-line="14" id="l10.728.14"></span>βλάψαιμεν ἰσχυροῖς βοηθήμασι χρησάμενοι. καὶ τοὺς μὲν ἤδη
<span class="lb" data-page="10.728" data-line="15" id="l10.728.15"></span>μαραινομένους, ὡς εἴρηται, λουστέον, ὅσοι δ’ ἐν τοῖς ἑκτικοῖς
<span class="lb" data-page="10.728" data-line="16" id="l10.728.16"></span>εἰσι πυρετοῖς οὐδέπω μαραινόμενοι, <span class="milestone ed2page" data-n="10.245" data-unit="ed2page" id="ed2page.10.245"></span>τούτους οἷόν
<span class="lb" data-page="10.728" data-line="17" id="l10.728.17"></span>τ’ ἐστὶ καὶ χωρὶς σινδόνος ὑποβεβλημένης λούειν, ὡς ἂν ἰσχυροὺς
<span class="lb" data-page="10.728" data-line="18" id="l10.728.18"></span>ἔτι τὴν δύναμιν ὄντας. εἰσφέρειν μέντοι καὶ τούτους
<span class="pb" data-page="10.729" id="p10.729"></span>
<span class="lb" data-page="10.729" data-line="1" id="l10.729.1"></span>εἰς τὸν οἶκον, ἤτοι γε ἐπὶ σκίμποδος ἢ φορείου τινὸς, εἶθ’
<span class="lb" data-page="10.729" data-line="2" id="l10.729.2"></span>ἑαυτοῖς βαδίζοντας ἐπὶ τὸ θερμὸν ὕδωρ ἀκτέον, ὅπως ἐν
<span class="lb" data-page="10.729" data-line="3" id="l10.729.3"></span>ἐκείνῳ χρονίζοιεν. ὅσοι δ’ ἀκρατέστεροι τῶν τοιούτων εἰσὶ,
<span class="lb" data-page="10.729" data-line="4" id="l10.729.4"></span>σφαλερὸν ἐπιτρέπειν αὐτοῖς ἐμβαίνειν ταῖς ψυχραῖς κολυμβήθραις,
<span class="lb" data-page="10.729" data-line="5" id="l10.729.5"></span>ἀλλ’ ἔξω μᾶλλον αὐτῶν καταχεῖν ἐπὶ χλιαρῷ τῷ
<span class="lb" data-page="10.729" data-line="6" id="l10.729.6"></span>προτέρῳ τὸ δεύτερον ψυχρόν. ἔστω δ’ οὕτω ψυχρὸν τότε
<span class="lb" data-page="10.729" data-line="7" id="l10.729.7"></span>κατὰ τὴν δεξαμενὴν ὕδωρ αὐτοῖς παρεσκευασμένον, ὅσον ἐξ
<span class="lb" data-page="10.729" data-line="8" id="l10.729.8"></span>ἐκείνης ἄν τις ἀρυσάμενος, αὔταρκες ἀθρόως εἰς ἅπαξ ἐπιχέαι
<span class="lb" data-page="10.729" data-line="9" id="l10.729.9"></span>τοῖς λελουμένοις, ὡς μηδεμίαν ἐμφαίνειν σαφῆ ποιότητα
<span class="lb" data-page="10.729" data-line="10" id="l10.729.10"></span>μήτε τῶν ἀκριβῶς ψυχρῶν μήτε τῶν χλιαρῶν ὑδάτων,
<span class="lb" data-page="10.729" data-line="11" id="l10.729.11"></span>ἀλλ’ οἷον τὸ κρηναῖον καλούμενον ἐν μέσῳ ψύξεως
<span class="lb" data-page="10.729" data-line="12" id="l10.729.12"></span>πληκτικῆς καὶ χλιαρότητος ἐκλυτικῆς. εἰ μὲν οὖν ἀκριβῶς
<span class="lb" data-page="10.729" data-line="13" id="l10.729.13"></span>ἅπαντα γίγνοιτο, κατά τε τὰ λουτρὰ καὶ τὰς τροφὰς ἐλπὶς
<span class="lb" data-page="10.729" data-line="14" id="l10.729.14"></span>σωθήσεσθαι τοὺς μαραινομένους· εἰ δ’ ἁμαρτηθείη τι κᾂν
<span class="lb" data-page="10.729" data-line="15" id="l10.729.15"></span>ἓν, ἀνατρέπει τἄλλα σύμπαντα· τὸ γάρ τοι τῆς διαθέσεως
<span class="lb" data-page="10.729" data-line="16" id="l10.729.16"></span>αὐτῶν ὀλέθριον οὐδὲ βραχύτατον ἁμάρτημα φέρει. καὶ εἴ
<span class="lb" data-page="10.729" data-line="17" id="l10.729.17"></span>τις ἐσώθη τῶν τοιούτων, τὸ σαρκῶδες αὐτοῦ γένος ὁ μαρασμὸς
<span class="lb" data-page="10.729" data-line="18" id="l10.729.18"></span>κατειλήφει· τῶν στερεῶν δ’ αὐτῶν ἐξηρασμένων
<span class="pb" data-page="10.730" id="p10.730"></span>
<span class="lb" data-page="10.730" data-line="1" id="l10.730.1"></span>ἀδύνατόν ἐστι τὸν ἄνθρωπον ὑγιασθῆναι τελέως· ἀλλ’
<span class="lb" data-page="10.730" data-line="2" id="l10.730.2"></span>ἀναγκαῖον ἤτοι γ’ ἐξ αὐτοῦ τοῦ πυρετοῦ τὸν θάνατον ἥκειν
<span class="lb" data-page="10.730" data-line="3" id="l10.730.3"></span>εὐθέως ἢ μεταπεσόντος εἰς τὸ καλούμενον ἐκ νόσου γῆρας.
<span class="lb" data-page="10.730" data-line="4" id="l10.730.4"></span>πρῶτον μὲν γὰρ ὁ τοιοῦτος πυρετὸς ἐκβόσκεται τὴν
<span class="lb" data-page="10.730" data-line="5" id="l10.730.5"></span>οἰκείαν ἰκμάδα τῶν μορίων, ὑφ’ ἧς τρέφεται· μεταβαίνει
<span class="lb" data-page="10.730" data-line="6" id="l10.730.6"></span>δ’ ἐντεῦθεν ἐπὶ τὸ σαρκῶδες γένος, ὃ ταῖς ἰσὶ καὶ τοῖς
<span class="lb" data-page="10.730" data-line="7" id="l10.730.7"></span>ὑμενώδεσι μορίοις τῶν στερεῶν σωμάτων περιπέφυκεν· εἶθ’
<span class="lb" data-page="10.730" data-line="8" id="l10.730.8"></span>οὕτως ἅπτεται καὶ αὐτῶν τῶν στερεῶν μορίων. καθ’ ἕκαστον
<span class="lb" data-page="10.730" data-line="9" id="l10.730.9"></span>γάρ τοι μόριον τῶν ἁπλῶν καὶ πρώτων ὀνομαζομένων,
<span class="lb" data-page="10.730" data-line="10" id="l10.730.10"></span>ἐθεάσω κατὰ τὰς ἀνατομὰς τὸ μὲν οἷον ἰνῶδές τί
<span class="lb" data-page="10.730" data-line="11" id="l10.730.11"></span>ἐστι τῆς οὐσίας αὐτῶν, τὸ δ’ ὑμενῶδες, τὸ δὲ σαρκῶδες.
<span class="lb" data-page="10.730" data-line="12" id="l10.730.12"></span>οἷον εἰ τύχοι τῆς φλεβὸς ἕνα χιτῶνα κεκτημένης λεπτὸν,
<span class="lb" data-page="10.730" data-line="13" id="l10.730.13"></span>ἔστιν εὑρεῖν κατ’ αὐτὴν ἶνας πολλὰς ἀραχνοειδέσι διατάσεσι
<span class="lb" data-page="10.730" data-line="14" id="l10.730.14"></span>συναπτομένας· αἷς ἀμφοτέραις ἡ οἰκεία τῆς φλεβὸς
<span class="lb" data-page="10.730" data-line="15" id="l10.730.15"></span>οὐσία περιπέφυκεν, ἄλλη κατ’ ἄλλο μόριον ὑπάρχουσα,
<span class="lb" data-page="10.730" data-line="16" id="l10.730.16"></span>κοινὸν οὐδὲν ὄνομα κεκτημένη· καλεῖν γοῦν αὐτὴν οὐδὲν
<span class="lb" data-page="10.730" data-line="17" id="l10.730.17"></span>κωλύει διδασκαλίας ἕνεκα σαρκοειδῆ φύσιν ἢ καὶ νὴ Δία
<span class="lb" data-page="10.730" data-line="18" id="l10.730.18"></span>τὴν τοῦδέ τινος τοῦ μορίου σάρκα, κατὰ γαστέρα μὲν ἑτέραν
<span class="pb" data-page="10.731" id="p10.731"></span>
<span class="lb" data-page="10.731" data-line="1" id="l10.731.1"></span>ὑπάρχουσαν, καθ’ ἧπαρ δ’ ἑτέραν, ὥσπερ γε καὶ κατὰ
<span class="lb" data-page="10.731" data-line="2" id="l10.731.2"></span>ἀρτηρίαν καὶ μῦν. ὠνόμασται δὲ μόνη σὰρξ ἡ ἐν μυσὶ, τῶν
<span class="lb" data-page="10.731" data-line="3" id="l10.731.3"></span>ἄλλων οὐδεμίαν ὀνομάζουσι σάρκα, πλὴν ὀλίγοι δή τινες·
<span class="lb" data-page="10.731" data-line="4" id="l10.731.4"></span>ἀλλὰ τὰ μὲν ἐν τοῖς σπλάγχνοις, οἷον ἥπατι καὶ νεφροῖς καὶ
<span class="lb" data-page="10.731" data-line="5" id="l10.731.5"></span>σπληνὶ καὶ πνεύμονι, παρεγχύματα καλοῦσι· τὰς δ’ ἐν ἐντέροις
<span class="lb" data-page="10.731" data-line="6" id="l10.731.6"></span>καὶ γαστρὶ καὶ στομάχῳ καὶ μήτρᾳ ἀνωνύμους ἀπολείπουσιν.
<span class="lb" data-page="10.731" data-line="7" id="l10.731.7"></span>ἀλλὰ σὺ τῶν μὲν ὀνομάτων μηδὲν φρόντιζε, γίγνωσκε
<span class="lb" data-page="10.731" data-line="8" id="l10.731.8"></span>δὲ ἑκάστου τῶν μορίων τὸν ὄγκον τῆς οὐσίας ὑπὸ τῆς
<span class="lb" data-page="10.731" data-line="9" id="l10.731.9"></span>τοιαύτης μάλιστα συμπληροῦσθαι φύσεως, φθορὰν καὶ γένεσιν
<span class="lb" data-page="10.731" data-line="10" id="l10.731.10"></span>ἐπιδεχομένης, ὡς ἔνεστι θεάσασθαι σαφῶς ἐπὶ τῶν κοίλων
<span class="lb" data-page="10.731" data-line="11" id="l10.731.11"></span>ἑλκῶν. οὐ μὴν οὔθ’ ἡ τῶν ἰνῶν φύσις οὔθ’ ἡ νευρώδης
<span class="lb" data-page="10.731" data-line="12" id="l10.731.12"></span>ἢ ὑμενώδης ὁρᾶται τὴν αὐτὴν ἔχουσα γένεσιν· οὐδ’
<span class="lb" data-page="10.731" data-line="13" id="l10.731.13"></span>ἐγχωρεῖ τὰς ἐν ἑκάστῳ μορίῳ τοιαύτας ἶνας ὑπὸ τῶν κακοηθῶν
<span class="lb" data-page="10.731" data-line="14" id="l10.731.14"></span>πυρετῶν ἐκτακῆναι, καθάπερ τὰς σάρκας. αἵ γε πρὶν
<span class="lb" data-page="10.731" data-line="15" id="l10.731.15"></span>ξηρανθῆναι τελέως διαφθείρουσι τὸ ζῶον. εἰσὶ μὲν οὖν καὶ
<span class="lb" data-page="10.731" data-line="16" id="l10.731.16"></span>οἱ μαρασμώδεις πυρετοὶ πάντες ἐκ τοῦ τῶν <span class="milestone ed2page" data-n="10.246" data-unit="ed2page" id="ed2page.10.246"></span>συντηκόντων
<span class="lb" data-page="10.731" data-line="17" id="l10.731.17"></span>γένους, ἀλλὰ διαφέρουσι τῷ τὸ συντηκόμενον ἑκάστοτε
<span class="lb" data-page="10.731" data-line="18" id="l10.731.18"></span>τῆς σαρκὸς ἐπὶ μὲν τούτων διαφορεῖσθαι, καταῤῥεῖν δ’ ἐπ’
<span class="pb" data-page="10.732" id="p10.732"></span>
<span class="lb" data-page="10.732" data-line="1" id="l10.732.1"></span>ἐκείνων εἰς γαστέρα. φαίνεται δὲ τοῦτο κᾀπὶ τῶν κρεῶν γιγνόμενον
<span class="lb" data-page="10.732" data-line="2" id="l10.732.2"></span>ἐναργῶς, ὀπτωμένων ἐπὶ τῆς καλουμένης ἐσχάρας·
<span class="lb" data-page="10.732" data-line="3" id="l10.732.3"></span>ἐνίων μὲν γὰρ ἀποῤῥεῖ πάμπολυ τὸ σύντηγμα καὶ φέρεται
<span class="lb" data-page="10.732" data-line="4" id="l10.732.4"></span>κατὰ τῶν ἀνθράκων ἀθρόως· ἐνίων δ’ ὅλως οὐδὲν αἰσθητὸν
<span class="lb" data-page="10.732" data-line="5" id="l10.732.5"></span>ἀποῤῥέον φαίνεται, κᾂν ἴσον ᾖ τὸ πλῆθος τῶν ἀνθράκων. οἱ
<span class="lb" data-page="10.732" data-line="6" id="l10.732.6"></span>γοῦν ἄγριοι σύες ἢ οὐδ’ ὅλως ἢ ὀλίγιστον ἔχουσι τὸ ἀποῤῥέον,
<span class="lb" data-page="10.732" data-line="7" id="l10.732.7"></span>οἱ δ’ ἥμεροι πάμπολυ· καὶ ὅσον περ ἂν ᾖ πιμελωδέστερον καὶ
<span class="lb" data-page="10.732" data-line="8" id="l10.732.8"></span>σαρκωδέστερον τὸ ζῶον, τοσοῦτον τὸ ἀποῤῥέον αὐτῶν τῶν
<span class="lb" data-page="10.732" data-line="9" id="l10.732.9"></span>σαρκῶν ἐπὶ τῆς ἐσχάρας ὀπτωμένων πλέον φαίνεται. τὸν
<span class="lb" data-page="10.732" data-line="10" id="l10.732.10"></span>αὐτὸν οὖν τρόπον ἐπὶ τῶν θερμοτάτων πυρετῶν, εἰ μὲν οὖν
<span class="lb" data-page="10.732" data-line="11" id="l10.732.11"></span>εἶεν σάρκες ὑγραὶ καὶ μαλακαὶ μετὰ πλήθους πιμελῆς, τὰς
<span class="lb" data-page="10.732" data-line="12" id="l10.732.12"></span>συντήξεις αἰσθητὰς ἴσχουσιν· εἰ δὲ ἄνευ πιμελῆς καὶ ξηραὶ,
<span class="lb" data-page="10.732" data-line="13" id="l10.732.13"></span>τοῖς μαρασμώδεσιν ἁλίσκονται πυρετοῖς. ἐναργέστατον δὲ
<span class="lb" data-page="10.732" data-line="14" id="l10.732.14"></span>τούτου τεκμήριον οἱ τὰς συντήξεις ἐκκρίνοντες ἄῤῥωστοι διὰ
<span class="lb" data-page="10.732" data-line="15" id="l10.732.15"></span>γαστρὸς, ἢν μὴ φθάσωσιν ἀποθανεῖν, ἤτοι γ’ ὑπὸ βίας τοῦ
<span class="lb" data-page="10.732" data-line="16" id="l10.732.16"></span>νοσήματος ἢ διὰ τὴν τῶν ἰατρῶν ἀμαθίαν εἰς τοὺς μαρασμώδεις
<span class="lb" data-page="10.732" data-line="17" id="l10.732.17"></span>ἐμπίπτοντες πυρετούς. ἄχρι μὲν γὰρ ἂν ἔχωσι τὴν
<span class="lb" data-page="10.732" data-line="18" id="l10.732.18"></span>ὕλην δαψιλῆ, ταύτην συντήκουσιν· ὅταν δὲ ἐπιλείπωσιν
<span class="lb" data-page="10.732" data-line="19" id="l10.732.19"></span>αὐτοὺς αἵ τε πιμελαὶ καὶ αἱ σάρκες αἱ μαλακαὶ, ξηραίνουσι
<span class="pb" data-page="10.733" id="p10.733"></span>
<span class="lb" data-page="10.733" data-line="1" id="l10.733.1"></span>τὰς σκληρὰς καὶ δυστήκτους σάρκας, ὧν οὐδὲν ἀποῤῥεῖ διὰ
<span class="lb" data-page="10.733" data-line="2" id="l10.733.2"></span>ξηρότητα, καθάπερ οὐδὲ τῶν ταριχηρῶν κρεῶν, εἰ καὶ ταῦτ’
<span class="lb" data-page="10.733" data-line="3" id="l10.733.3"></span>ἐθελήσειας ὀπτᾷν, ἐπιβάλλων ἴσῳ τοῖς ἄλλοις πυρί· ξηρότεραι
<span class="lb" data-page="10.733" data-line="4" id="l10.733.4"></span>μὲν γὰρ αἱ σάρκες αὐτῶν ἔσονται καὶ σκληρυνθήσονταί γε βύρσης
<span class="lb" data-page="10.733" data-line="5" id="l10.733.5"></span>τρόπον· οὐ μὴν ἐκρυήσεταί γε αὐτῶν οὐδεμία τηκεδὼν
<span class="lb" data-page="10.733" data-line="6" id="l10.733.6"></span>αἰσθητή. ταῦτ’ οὖν γινώσκοντί σοι καὶ ἡ τῶν συντηκτικῶν
<span class="lb" data-page="10.733" data-line="7" id="l10.733.7"></span>πυρετῶν ἐπιμέλεια κατὰ <span class="milestone ed1page" data-n="4.151" data-unit="ed1page" id="ed1page.4.151"></span>τὰς αὐτὰς γινέσθω μεθόδους
<span class="lb" data-page="10.733" data-line="8" id="l10.733.8"></span>ἐπί τε ψυχροῦ δόσιν ὅτι τάχιστα παραγιγνομένῳ καὶ διὰ
<span class="lb" data-page="10.733" data-line="9" id="l10.733.9"></span>τῶν ὑγραινόντων καὶ ψυχόντων τρέφοντι. μελίκρατον δ’
<span class="lb" data-page="10.733" data-line="10" id="l10.733.10"></span>οἰομένῳ πολεμιώτατον εἶναι, ᾧ μάλισθ’ ὁρᾷς χρωμένους ἐπὶ
<span class="lb" data-page="10.733" data-line="11" id="l10.733.11"></span>τῶν τοιούτων πυρετῶν τοὺς πλείστους τῶν ἰατρῶν. ἀλλὰ
<span class="lb" data-page="10.733" data-line="12" id="l10.733.12"></span>περὶ μὲν τῶν συντηκόντων πυρετῶν αὖθις ἐξέσται διελθεῖν,
<span class="lb" data-page="10.733" data-line="13" id="l10.733.13"></span>ὥσπερ γε καὶ περὶ τῶν ἐν λοιμοῖς πυρετῶν ἑκτικῶν, οἷος ὁ
<span class="lb" data-page="10.733" data-line="14" id="l10.733.14"></span>νῦν ἐπιδημῶν ἐστιν, εἰρήσεται γὰρ περὶ τοῦδε κατὰ τοὺς λοιμώδεις
<span class="lb" data-page="10.733" data-line="15" id="l10.733.15"></span>πυρετούς. τῶν δ’ ἄλλων ἑκτικῶν καὶ μαρασμωδῶν
<span class="lb" data-page="10.733" data-line="16" id="l10.733.16"></span>αὐτάρκως εἰρῆσθαι νομίζω τὴν μέθοδον τῆς ἰάσεως.
</p>
          </article>

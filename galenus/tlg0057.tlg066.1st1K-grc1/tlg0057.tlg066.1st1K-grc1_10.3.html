<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:10.3">
<span class="pb page1" data-page="10.671" id="p10.671"></span>
<span class="milestone ed1page page1" data-n="4.140" data-unit="ed1page" id="ed1page.4.140"></span>
<span class="milestone ed2page page1" data-n="10.226" data-unit="ed2page" id="ed2page.10.226"></span>
            <p>
<span class="lb" data-page="10.671" data-line="6" id="l10.671.6"></span>Καί σοι διηγήσομαι τοιοῦτον ἄῤῥωστον ἐφ’
<span class="lb" data-page="10.671" data-line="7" id="l10.671.7"></span>οὗ πρῶτον ἐτόλμησα τῷ λόγῳ ποδηγούμενος ὑπεριδεῖν μὲν
<span class="lb" data-page="10.671" data-line="8" id="l10.671.8"></span>τῆς διατρίτου, στοχάσασθαι δὲ τῆς δυνάμεως. ὕστερον δὲ καὶ
<span class="lb" data-page="10.671" data-line="9" id="l10.671.9"></span>ἄλλους ἰδὼν ὁμοίως αὐτῷ θαῤῥῶν ἤδη τὸν αὐτὸν τρόπον
<span class="lb" data-page="10.671" data-line="10" id="l10.671.10"></span>ἰασάμην ὅνπερ κᾀκεῖνον. ἡ γὰρ πρώτη πεῖρα μαρτυρήσασα
<span class="lb" data-page="10.671" data-line="11" id="l10.671.11"></span>τοῖς ὑπὸ τοῖς ἐνδείξεως εὑρημένοις θαρσαλεωτέρους ἀποτελεῖ
<span class="lb" data-page="10.671" data-line="12" id="l10.671.12"></span>πρὸς τὴν ἐκ δευτέρου χρῆσιν. ὁ τοίνυν ἁλοὺς τῷ πυρετῷ
<span class="lb" data-page="10.671" data-line="13" id="l10.671.13"></span>νεανίσκος ἦν μὲν ἐτῶν πέντε καὶ εἴκοσιν, ἰσχνὸς καὶ μυώδης
<span class="lb" data-page="10.671" data-line="14" id="l10.671.14"></span>τὸ σῶμα, καθάπερ κύων ξηρὸς καὶ θερμὸς ἀκριβῶς τὴν κρᾶσιν.
<span class="lb" data-page="10.671" data-line="15" id="l10.671.15"></span>ἔχαιρε δέ πως καὶ γυμνασίοις καὶ τἄλλα φροντιστής τε
<span class="lb" data-page="10.671" data-line="16" id="l10.671.16"></span>καὶ φιλόπονος ἦν. οὗτος ἀποδημῶν, εἶτα πυθόμενός τι τῶν
<span class="lb" data-page="10.671" data-line="17" id="l10.671.17"></span>οὐχ ἡδέων ἠνιάθη τε ἅμα καὶ συντείνας ἑαυτὸν εἰς τὴν πόλιν
<span class="lb" data-page="10.671" data-line="18" id="l10.671.18"></span>ἠπείγετο. διὰ μὲν οὖν τῆς προτέρας ἡμέρας ἐκοπώθη τε
<span class="pb" data-page="10.672" id="p10.672"></span>
<span class="lb" data-page="10.672" data-line="1" id="l10.672.1"></span>μετρίως καὶ λουσάμενος καὶ δειπνήσας ἀνεπαύσατο κατά τι
<span class="lb" data-page="10.672" data-line="2" id="l10.672.2"></span>πανδοχεῖον ἀγρυπνήσας τὰ πλείω. κατὰ δὲ τὴν ὑστεραίαν
<span class="lb" data-page="10.672" data-line="3" id="l10.672.3"></span>ἔτι καὶ μᾶλλον ἠπείχθη καὶ διανύσας ὁδὸν παμπόλλην καὶ
<span class="lb" data-page="10.672" data-line="4" id="l10.672.4"></span>ψαμμώδη καὶ αὐχμηρὰν, ἐν ἡλίῳ θερμῷ σχεδὸν ὥρας ἑβδόμης
<span class="lb" data-page="10.672" data-line="5" id="l10.672.5"></span>καὶ ἡμισείας εἰς τὴν πόλιν ἀφίκετο. πυθόμενος δὲ ἡδίω
<span class="lb" data-page="10.672" data-line="6" id="l10.672.6"></span>δι’ ἅπερ ἔσπευδεν, εἰς γυμνάσιον ἐπορεύθη λουσόμενος, εἶτ’
<span class="lb" data-page="10.672" data-line="7" id="l10.672.7"></span>ἀλειψάμενος ἀνετρίψατο σύν τινι τῶν αὐτόθι νεανίσκων.
<span class="lb" data-page="10.672" data-line="8" id="l10.672.8"></span>καὶ προτραπεὶς ὑπ’ αὐτοῦ κινηθῆναι βραχέα, φιλονεικίας
<span class="lb" data-page="10.672" data-line="9" id="l10.672.9"></span>αὐτοῖς ἐγγενομένης, οἵαις πολλάκις εἰώθασι περιπίπτειν οἱ
<span class="lb" data-page="10.672" data-line="10" id="l10.672.10"></span>γυμναστικοὶ, πλείω τοῦ δέοντος ἐγυμνάσατο· καὶ ἦν ἤδη
<span class="lb" data-page="10.672" data-line="11" id="l10.672.11"></span>ξηρὸς ἀμέτρως. ἐξελθὼν δὲ τοῦ γυμνασίου καταλαμβάνει
<span class="lb" data-page="10.672" data-line="12" id="l10.672.12"></span>μαχομένους τῶν ἑταίρων τινάς· οὓς διαλύων ἔλαθεν αὖθις
<span class="lb" data-page="10.672" data-line="13" id="l10.672.13"></span>ἑαυτὸν ἑτέρῳ περιπεσὼν οὐ μικρῷ γυμνασίῳ, τοὺς μὲν
<span class="lb" data-page="10.672" data-line="14" id="l10.672.14"></span>ἕλκων ἐξ αὐτῶν, τοὺς δὲ ὠθῶν, τοὺς δὲ διαλαμβάνων μέσους,
<span class="lb" data-page="10.672" data-line="15" id="l10.672.15"></span>ἐπιτιμῶν τέ τισιν ἐξ αὐτῶν ὡς ἀδικοῦσι καὶ θυμούμενος
<span class="lb" data-page="10.672" data-line="16" id="l10.672.16"></span>ὑπὲρ τῶν ἀδικουμένων, ὥσθ’ ὑποστρέψαι ξηρὸς ἐσχάτως
<span class="lb" data-page="10.672" data-line="17" id="l10.672.17"></span>οἴκαδε, κόπου τε καὶ ἀνωμαλίας αἰσθανόμενος. ὕδατος
<span class="lb" data-page="10.672" data-line="18" id="l10.672.18"></span>οὖν ὡς εἰώθει πιὼν, ἐπειδὴ μηδὲν ἐγίγνετο κρεῖττον, ἀλλ’
<span class="pb" data-page="10.673" id="p10.673"></span>
<span class="lb" data-page="10.673" data-line="1" id="l10.673.1"></span>ἐπετείνετο τὰ τῆς ἀνωμαλίας αὐτῷ, τοῦτο μὲν ἤμεσεν. ἄμεινον
<span class="lb" data-page="10.673" data-line="2" id="l10.673.2"></span>δ’ ὑπολαβὼν εἶναι μηδέπω τρέφεσθαι, κατέκλινε τότε
<span class="lb" data-page="10.673" data-line="3" id="l10.673.3"></span>καὶ ἡσύχαζε <span class="milestone ed1page" data-n="4.141" data-unit="ed1page" id="ed1page.4.141"></span>ὥρας σχεδόν τι τῆς ἡμέρας ἑνδεκάτης·
<span class="lb" data-page="10.673" data-line="4" id="l10.673.4"></span>τοῦτο πράξας, ἀγρυπνήσας δὲ μετὰ τοῦ πυρέξαι δι’ ὅλης
<span class="lb" data-page="10.673" data-line="5" id="l10.673.5"></span>τῆς νυκτὸς, ἡσύχαζε κατὰ τὴν ἐπιοῦσαν ἄχρι μεσημβρίας,
<span class="lb" data-page="10.673" data-line="6" id="l10.673.6"></span>ἰάσασθαι τὴν ἀγρυπνίαν ἐλπίζων. ἡνίκα δέ τινες αὐτὸν
<span class="lb" data-page="10.673" data-line="7" id="l10.673.7"></span>ἰατροὶ τῆς διατρίτου θεασάμενοι, κατὰ μὲν τὸ παρὸν ἔφασαν
<span class="lb" data-page="10.673" data-line="8" id="l10.673.8"></span>ἀξιόλογον εἶναι πυρετὸν, εἰς ἑσπέραν δ’ αὖθις ὄψεσθαι.
<span class="lb" data-page="10.673" data-line="9" id="l10.673.9"></span>καὶ τοίνυν καὶ θεασάμενοι πάλιν ἑσπέρας παρακμάζοντα τὸν
<span class="lb" data-page="10.673" data-line="10" id="l10.673.10"></span>πυρετὸν, οὐκ ἠξίωσαν οὐδὲ τότε θρέψαι, καίτοι γ’ ἄλλου
<span class="lb" data-page="10.673" data-line="11" id="l10.673.11"></span>τινὸς ἰατροῦ συμβουλεύοντος, ἀλλὰ ἀντέστησαν ἐκεῖνοι
<span class="lb" data-page="10.673" data-line="12" id="l10.673.12"></span>γενναίως, εἰ μὲν γὰρ ἀπύρετος ἐγεγόνει, τάχα ἂν αὐτῷ
<span class="lb" data-page="10.673" data-line="13" id="l10.673.13"></span>δοῦναι τροφὴν εἰπόντες, ἔτι δὲ πυρέττοντι οὐκ ἂν δοῦναι.
<span class="lb" data-page="10.673" data-line="14" id="l10.673.14"></span>καὶ τοίνυν καὶ κατὰ τὴν τρίτην ἡμέραν ἕωθεν ἀφικόμενοι
<span class="lb" data-page="10.673" data-line="15" id="l10.673.15"></span>τὴν διάτριτον ὑπερβάλλειν ἠξίουν. ἦν δ’, ὡς εἴρηται
<span class="lb" data-page="10.673" data-line="16" id="l10.673.16"></span>πρόσθεν, ἡ ὕποπτος ὥρα τῆς ἡμέρας ἐκείνης ἑνδεκάτη. χωρισθέντων
<span class="lb" data-page="10.673" data-line="17" id="l10.673.17"></span>οὖν αὐτῶν ἐγὼ παραγενόμενος ἐθεασάμην τοῦ
<span class="lb" data-page="10.673" data-line="18" id="l10.673.18"></span>νεανίσκου τὸ πρόσωπον οἷόν περ ὁ Ἱπποκράτης ἐν προγνωστικῷ<span class="milestone ed2page" data-n="10.227" data-unit="ed2page" id="ed2page.10.227"></span>
              <span class="pb" data-page="10.674" id="p10.674"></span>
<span class="lb" data-page="10.674" data-line="1" id="l10.674.1"></span>γράφει διὰ τῆσδε τῆς ῥήσεως· ῥὶς ὀξεῖα, ὀφθαλμοὶ
<span class="lb" data-page="10.674" data-line="2" id="l10.674.2"></span>κοῖλοι καὶ τἄλλα ἅπερ ἴσμεν ἐφεξῆς αὐτῷ εἰρημένα. πάντως
<span class="lb" data-page="10.674" data-line="3" id="l10.674.3"></span>οὖν αὐτὸν ἁλώσεσθαι πυρετῷ ἑκτικῷ τε καὶ μαρασμώδει
<span class="lb" data-page="10.674" data-line="4" id="l10.674.4"></span>μὴ τραφέντα πείσας ἐμαυτὸν, ὅτι τάχιστα παρασκευάσας ἐκ
<span class="lb" data-page="10.674" data-line="5" id="l10.674.5"></span>χόνδρου ῥόφημα δίδωμι προσενέγκασθαι. ἀλλ’ ὅμως καίτοι
<span class="lb" data-page="10.674" data-line="6" id="l10.674.6"></span>τοῦτο προσενεγκάμενος, οὐδὲν ἧττον ἐν τῷ καιρῷ τοῦ παροξυσμοῦ
<span class="lb" data-page="10.674" data-line="7" id="l10.674.7"></span>περὶ τὴν ἑνδεκάτην ὥραν εἰσβάλλοντος, ἀπεψύχθη τε
<span class="lb" data-page="10.674" data-line="8" id="l10.674.8"></span>τὰ ἄκρα δυσεκθερμάντως καὶ ὁ σφυγμὸς αὐτῷ μικρὸς καὶ
<span class="lb" data-page="10.674" data-line="9" id="l10.674.9"></span>ἄῤῥωστος ἐσχάτως ἐγένετο. διὸ δὴ καὶ κατὰ τὴν τετάρτην
<span class="lb" data-page="10.674" data-line="10" id="l10.674.10"></span>ἡμέραν ἕωθέν τε καὶ εἰς ἑσπέραν ἔδωκα τροφὴν αὐτῷ τήν
<span class="lb" data-page="10.674" data-line="11" id="l10.674.11"></span>τε δύναμιν ἀνακτώμενος καὶ τὸν αὐχμὸν τοῦ σώματος ἐπιτέγγων.
<span class="lb" data-page="10.674" data-line="12" id="l10.674.12"></span>ἦν γὰρ αὐτῷ τὸ δέρμα καρφαλέον ὥσπερ βύρσα.
<span class="lb" data-page="10.674" data-line="13" id="l10.674.13"></span>διαμένοντος δὲ τοῦ πυρετοῦ λεπτοῦ καὶ ὁμοίου, κατὰ τὴν
<span class="lb" data-page="10.674" data-line="14" id="l10.674.14"></span>πέμπτην αὖθις ἡμέραν ἐδικαίωσα τρέφειν αὐτὸν οὐχ ἁπλῶς
<span class="lb" data-page="10.674" data-line="15" id="l10.674.15"></span>ῥοφήμασιν ὡς ἔμπροσθεν, ἀλλὰ καὶ κόκκους ῥοιᾶς ἐμβαλὼν
<span class="lb" data-page="10.674" data-line="16" id="l10.674.16"></span>εἰς χόνδρον ἐξ ὕδατος θερμοῦ χωρὶς ἀρτύσεως. κάλλιστον
<span class="lb" data-page="10.674" data-line="17" id="l10.674.17"></span>γὰρ ἔδεσμα τοῦτο κάμνοντι πικροχόλῳ στομάχῳ. καὶ γὰρ καὶ
<span class="lb" data-page="10.674" data-line="18" id="l10.674.18"></span>ῥώννυσιν αὐτὸν ἡ ῥοιά. καὶ χωρὶς τοῦ διαφθαρῆναι μέχρι
<span class="pb" data-page="10.675" id="p10.675"></span>
<span class="lb" data-page="10.675" data-line="1" id="l10.675.1"></span>πλείστου μένων ὁ χόνδρος ἐν τῇ γαστρὶ πέττεται κατὰ
<span class="lb" data-page="10.675" data-line="2" id="l10.675.2"></span>βραχὺ, μήτ’ ἀποξυνόμενος μήτ’ ἐπιπολάζων, ἅπερ εἴωθε
<span class="lb" data-page="10.675" data-line="3" id="l10.675.3"></span>τοῖς ῥοφήμασιν ἔστιν ὅτε συμβαίνειν. ἐγένετο δ’ οὖν καὶ κατὰ
<span class="lb" data-page="10.675" data-line="4" id="l10.675.4"></span>τὴν πέμπτην ἡμέραν ἡ ἀρχὴ τοῦ παροξυσμοῦ παραπλησία,
<span class="lb" data-page="10.675" data-line="5" id="l10.675.5"></span>καὶ πάλιν ἡμῶν κατά τε τὴν ἕκτην καὶ τὴν ἑβδόμην ἡμέραν
<span class="lb" data-page="10.675" data-line="6" id="l10.675.6"></span>ὡσαύτως αὐτὸν διαιτησάντων ἡ κατὰ τὴν ὀγδόην αὖθις
<span class="lb" data-page="10.675" data-line="7" id="l10.675.7"></span>ὁμοία ταῖς ἔμπροσθεν. ἔνθα δὴ καὶ μάλιστα τὴν ἄνοιαν ἢ τὴν
<span class="lb" data-page="10.675" data-line="8" id="l10.675.8"></span>φιλονεικίαν ἢ οὐκ οἶδ’ ὅ τι φῶ τῶν τὸν διάτριτον αὐτὸν
<span class="lb" data-page="10.675" data-line="9" id="l10.675.9"></span>ἐν ἀρχῇ κελευσάντων ὑπερβάλλειν ἀκριβῶς ἦν καταμαθεῖν.
<span class="lb" data-page="10.675" data-line="10" id="l10.675.10"></span>ἐναργῶς γάρ τοι φαινομένου πᾶσιν, ὡς οὐκ ἂν εἰς τὴν τετάρτην
<span class="lb" data-page="10.675" data-line="11" id="l10.675.11"></span>ἡμέραν ὁ ἄνθρωπος ἀφῖκτο, μὴ τραφεὶς πρὸ τοῦ κατὰ
<span class="lb" data-page="10.675" data-line="12" id="l10.675.12"></span>τὴν τρίτην παροξυσμοῦ, κακῶς ἐκεῖνοι καὶ τότε καὶ ταῖς ἐφεξῆς
<span class="lb" data-page="10.675" data-line="13" id="l10.675.13"></span>ἡμέραις ἔφασαν αὐτὸν τεθράφθαι. ἀλλὰ γὰρ οὐχ οἷόν τ’
<span class="lb" data-page="10.675" data-line="14" id="l10.675.14"></span>ἦν, ἵν’ ἐξελέγξῃ τις αὐτοὺς, προδοῦναι τὸν κάμνοντα μὴ διδόντα
<span class="lb" data-page="10.675" data-line="15" id="l10.675.15"></span>τροφὴν ἐν τῇ παροξυντικῇ τῶν ἡμερῶν. ὁμοίως οὖν
<span class="lb" data-page="10.675" data-line="16" id="l10.675.16"></span>θρέψαντες ἐπὶ τῆς ἐννάτης ἡμέρας τὸν ἄνθρωπον καὶ θεασάμενοι
<span class="lb" data-page="10.675" data-line="17" id="l10.675.17"></span>κατὰ τὸν παροξυσμὸν εὐτονώτερον μὲν ἑαυτοῦ γεγονότα
<span class="lb" data-page="10.675" data-line="18" id="l10.675.18"></span>τὸν σφυγμὸν, ἔτι μέντοι τὸ ἄῤῥωστον ἔχοντα μετὰ τῆς ﻿
<span class="pb" data-page="10.676" id="p10.676"></span>
<span class="lb" data-page="10.676" data-line="1" id="l10.676.1"></span>τῶν ἄκρων ψύξεως, οὐχ ὑπεμείναμεν ἀνέχεσθαι τὴν γλωσσαλγίαν
<span class="lb" data-page="10.676" data-line="2" id="l10.676.2"></span>τῶν ἰατρῶν, ἀλλὰ κατὰ τὴν ἑνδεκάτην ἡμέραν προειπόντες
<span class="lb" data-page="10.676" data-line="3" id="l10.676.3"></span>τοῖς φίλοις τοῦ κάμνοντος ὡς εἴσονται τήμερον μέχρι
<span class="lb" data-page="10.676" data-line="4" id="l10.676.4"></span>τοῦ δεῦρο δι’ ἡμᾶς τὸν ἄνθρωπον σωζόμενον ἐπετρέψαμεν
<span class="lb" data-page="10.676" data-line="5" id="l10.676.5"></span>ὑπερβάλλειν αὐτὸν τὰς παροξυντικὰς ὥρας. ἀσφυξίας οὖν ἐν
<span class="lb" data-page="10.676" data-line="6" id="l10.676.6"></span>αὐταῖς γενομένης πάντως καὶ καταψύξεως ἰσχυρᾶς ὅλου τοῦ
<span class="lb" data-page="10.676" data-line="7" id="l10.676.7"></span>σώματος, ὡς μήτε φθέγγεσθαι μηκέτι καὶ μόγις τῶν θλιβόντων
<span class="lb" data-page="10.676" data-line="8" id="l10.676.8"></span>αἰσθάνεσθαι, κληθέντες ἅμα πάντες οἱ ἐξ ἀρχῆς ὁρῶντες
<span class="lb" data-page="10.676" data-line="9" id="l10.676.9"></span>ἰατροὶ μονονοὺ διασπασθῆναι πρὸς τῶν οἰκείων τοῦ κάμνοντος
<span class="lb" data-page="10.676" data-line="10" id="l10.676.10"></span>ἐκινδυνεύσαμεν, ἐγὼ μὲν ὡς ἑκὼν προδοὺς τὴν σωτηρίαν
<span class="lb" data-page="10.676" data-line="11" id="l10.676.11"></span>αὐτοῦ διὰ φιλονεικίαν, οἱ δ’ ἐρασταὶ τῆς διατρίτης διὰ τὴν
<span class="lb" data-page="10.676" data-line="12" id="l10.676.12"></span>ἀμαθίαν, ἅμα δὲ καὶ ἀναισθησίαν. ἐκεῖνοι μὲν οὖν ὠχρότεροι
<span class="lb" data-page="10.676" data-line="13" id="l10.676.13"></span>καὶ ψυχρότεροι τοῦ νοσοῦντος αὐτοῦ γενόμενοι μηχανήν τινα
<span class="lb" data-page="10.676" data-line="14" id="l10.676.14"></span>ἐβουλεύσαντο φυγῆς. προνοήσας δ’ ἐγὼ τοῦτο τὴν αὔλειον
<span class="lb" data-page="10.676" data-line="15" id="l10.676.15"></span>θύραν ἐκέλευσα κλεισθῆναι, καί τινι τῶν ἑταίρων προσέταξα
<span class="lb" data-page="10.676" data-line="16" id="l10.676.16"></span>λαβόντι τὴν κλεῖν φυλάττειν· εἶτ’ ἐν τῷ μέσῳ καταστὰς
<span class="lb" data-page="10.676" data-line="17" id="l10.676.17"></span>ἤδη μὲν οὖν ὑμᾶς, ἔφην, ἀκριβῶς πεπεῖσθαι τίς ἐστιν ὁ
<span class="lb" data-page="10.676" data-line="18" id="l10.676.18"></span>σώσας τὸν ἄνθρωπον ἄχρι τοῦ δεῦρο, σωθήσεται δὲ καὶ νῦν
<span class="lb" data-page="10.676" data-line="19" id="l10.676.19"></span>ὑφ’ ἡμῶν. οὐ γὰρ ἂν εἰ πάντως αὐτὸν ἀπολέσθαι προσεδοκήσαμεν
<span class="pb" data-page="10.677" id="p10.677"></span>
<span class="lb" data-page="10.677" data-line="1" id="l10.677.1"></span>ἐν τῷδε τῷ παροξυσμῷ τοῦ τρέφειν ἀπέστημεν ἂν, ἀλλ’
<span class="lb" data-page="10.677" data-line="2" id="l10.677.2"></span>ἐπειδὴ τοσοῦτον αὐτοῦ ῥώμης ἐκ τῆς ἔμπροσθεν διαίτης ἔγνωμεν
<span class="lb" data-page="10.677" data-line="3" id="l10.677.3"></span>ὑπάρχειν ὡς δύνασθαι διενεγκεῖν τὸν παροξυσμὸν, ἐπετρέψαμεν
<span class="lb" data-page="10.677" data-line="4" id="l10.677.4"></span>ὑπερβάλλειν ἀσίτῳ. <span class="milestone ed2page" data-n="10.228" data-unit="ed2page" id="ed2page.10.228"></span>κάλλιον μὲν οὖν ἦν τεθράφθαι
<span class="lb" data-page="10.677" data-line="5" id="l10.677.5"></span>πρὸ πολλοῦ τὸν ἄνθρωπον. ἀλλ’ ἵνα καὶ τούτους
<span class="lb" data-page="10.677" data-line="6" id="l10.677.6"></span>ἐξελέγξω καὶ πείσω τινὰς τῶν παρεχόντων αὐτοῖς τὰ ὦτα,
<span class="lb" data-page="10.677" data-line="7" id="l10.677.7"></span>φάσκουσιν ὑφ’ ἡμῶν ἐπιτρίβεσθαι τὸν νεανίσκον, ἀπολέσας
<span class="lb" data-page="10.677" data-line="8" id="l10.677.8"></span>ἐκεῖνον τὸν καιρὸν ἐπιδείξω νῦν αὐτοῖς ὅτι καὶ κατ’ αὐτὸν
<span class="lb" data-page="10.677" data-line="9" id="l10.677.9"></span>τὸν παροξυσμὸν ἐνίους τῶν ἀῤῥωστούντων προσήκει τρέφειν,
<span class="lb" data-page="10.677" data-line="10" id="l10.677.10"></span>μήτι γε μὴ πρὸ τοῦ παροξυσμοῦ. τοῦτ’ εἰπὼν καὶ διαστήσας
<span class="lb" data-page="10.677" data-line="11" id="l10.677.11"></span>τὰς γνάθους αὐτοῦ αὐτοῦ ἐγχέων πτισάνης χυλὸν δι’ ἀγγείου στενοστόμου
<span class="lb" data-page="10.677" data-line="12" id="l10.677.12"></span>κυάθων τὸ πλῆθος τριῶν, εἶτα ὀλίγον ὕστερον
<span class="lb" data-page="10.677" data-line="13" id="l10.677.13"></span>οἴνου λευκοῦ λεπτοῦ κεκραμένου συμμέτρως θερμῷ δύο κυάθους.
<span class="lb" data-page="10.677" data-line="14" id="l10.677.14"></span>ἐφ’ οἷς ἀνέβλεψέ τε καὶ ἀκούειν καὶ φθέγγεσθαι καὶ
<span class="lb" data-page="10.677" data-line="15" id="l10.677.15"></span>γνωρίζειν τοὺς παρόντας ὑπήρξατο, πρότερον οἷόν περ ξύλον
<span class="lb" data-page="10.677" data-line="16" id="l10.677.16"></span>ξηρὸν ἐκτεταμένος ἀναίσθητός τε καὶ ἄφωνος. αὖθις οὖν
<span class="lb" data-page="10.677" data-line="17" id="l10.677.17"></span>αὐτῷ δοὺς ἄρτου τι καταπιεῖν ἔξ οἴνου καθ’ ὃν εἴρηται τρόπον
<span class="lb" data-page="10.677" data-line="18" id="l10.677.18"></span>κεκραμένου τελέως ἀνεκτησάμην. καὶ πάλιν ἐπὶ τὴν ἔξ
<span class="lb" data-page="10.677" data-line="19" id="l10.677.19"></span>ἀρχῆς ἀγαγὼν ὁδὸν τῆς διαίτης, εὐφόρως τὸν ἐν τῇ τρισκαιδεκάτῃ
<span class="pb" data-page="10.678" id="p10.678"></span>
<span class="lb" data-page="10.678" data-line="1" id="l10.678.1"></span>παροξυσμὸν ὑπομείναντα θεασάμενος, ἐν τῇ τεσσαρεσκαιδεκάτῃ
<span class="lb" data-page="10.678" data-line="2" id="l10.678.2"></span>πάλιν ἕωθεν θρέψας ἔλουσα μετὰ τοῦτο περὶ
<span class="lb" data-page="10.678" data-line="3" id="l10.678.3"></span>ὥραν ὀγδόην. εἶτ’ αὖθις θρέψας γενναιότερον ἐπιδούς τε
<span class="lb" data-page="10.678" data-line="4" id="l10.678.4"></span>πιεῖν οἴνου· τοῦτο δὲ καὶ κατὰ τὴν δωδεκάτην τε καὶ τρισκαιδεκάτην
<span class="lb" data-page="10.678" data-line="5" id="l10.678.5"></span>ἡμέραν ἐπεποιήκειν· ἐν τῇ πεντεκαιδεκάτῃ πάλιν
<span class="lb" data-page="10.678" data-line="6" id="l10.678.6"></span>ἕωθεν ἔθρεψα. μᾶλλον δὲ αὐτοῦ τότε τὸν παροξυσμὸν ἐνεγκόντος
<span class="lb" data-page="10.678" data-line="7" id="l10.678.7"></span>εὐφόρως, αὖθις ἔλουσα κατὰ τὴν ἑκκαιδεκάτην ἡμέραν,
<span class="lb" data-page="10.678" data-line="8" id="l10.678.8"></span>καὶ τἄλλα ὁμοίως ἔπραξα περὶ τὸν ἄνθρωπον τοῖς
<span class="lb" data-page="10.678" data-line="9" id="l10.678.9"></span>ἔμπροσθεν. ἐπεὶ δὲ κατὰ τὴν ἑπτακαιδεκάτην ἡμέραν ὁ παροξυσμὸς
<span class="lb" data-page="10.678" data-line="10" id="l10.678.10"></span>ἄθλιπτος καὶ μικρὸς ἐγένετο, θαῤῥῶν ἤδη τοῦ λοιποῦ
<span class="lb" data-page="10.678" data-line="11" id="l10.678.11"></span>διῄτων αὐτὸν ἀναληπτικῶς. οὗτος ὁ ἄῤῥωστος ἐπαίδευσε πολλοὺς
<span class="lb" data-page="10.678" data-line="12" id="l10.678.12"></span>τῶν ἡμιμοχθήρων τε καὶ μὴ παντάπασιν ὄνων ὡς καὶ
<span class="lb" data-page="10.678" data-line="13" id="l10.678.13"></span>πρὸ τῶν παροξυσμῶν ἐνίοτε χρὴ τρέφειν, εἰ καὶ δυοῖν ὡρῶν
<span class="lb" data-page="10.678" data-line="14" id="l10.678.14"></span>εἴη τὸ μεταξὺ, καὶ πολὺ δὴ μᾶλλον ἔμπροσθεν τῆς διατρίτου.
<span class="lb" data-page="10.678" data-line="15" id="l10.678.15"></span>ἐδίδαξα δέ σε καὶ κατ’ αὐτὴν τὴν εἰσβολὴν τοῦ πρώτου παροξυσμοῦ
<span class="lb" data-page="10.678" data-line="16" id="l10.678.16"></span>τοὺς τοιούτους τρέφεσθαι δεομένους. λέγω δὲ τοὺς
<span class="lb" data-page="10.678" data-line="17" id="l10.678.17"></span>τοιούτους ἐφ’ ὧν ἡ δυσκρασία τοῦ σώματος <span class="milestone ed1page" data-n="4.142" data-unit="ed1page" id="ed1page.4.142"></span>ἐπὶ τὸ
<span class="lb" data-page="10.678" data-line="18" id="l10.678.18"></span>ξηρὸν καὶ τὸ θερμὸν ἐκτρεπομένη πυρετοὺς ἀνάπτει.
</p>
          </article>

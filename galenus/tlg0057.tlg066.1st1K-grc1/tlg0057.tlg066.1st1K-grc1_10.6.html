<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:10.6">
<span class="pb page1" data-page="10.691" id="p10.691"></span>
<span class="milestone ed1page page1" data-n="4.144" data-unit="ed1page" id="ed1page.4.144"></span>
<span class="milestone ed2page page1" data-n="10.232" data-unit="ed2page" id="ed2page.10.232"></span>
            <p>
<span class="lb" data-page="10.691" data-line="14" id="l10.691.14"></span>Αὖθις οὖν ἐπανέλθωμεν ἐπὶ τούσδε τοῖς
<span class="lb" data-page="10.691" data-line="15" id="l10.691.15"></span>προειρημένοις πυρετοῖς συγγενεῖς, οὓς ὀνομάζειν εἰώθαμεν
<span class="lb" data-page="10.691" data-line="16" id="l10.691.16"></span>ἑκτικούς. ὁ γάρ τοι νεανίσκος, ὃν προέγραψα, τὸν ἑκτικὸν
<span class="lb" data-page="10.691" data-line="17" id="l10.691.17"></span>ἂν ἐπύρεξε πυρετὸν, ὑπερβάλλειν ἀναγκασθεὶς τὴν θαυμαστὴν
<span class="lb" data-page="10.691" data-line="18" id="l10.691.18"></span>διάτριτον, εἴπερ γε μὴ φθάσας ἀπέθανεν ὑπὸ τῶν
<span class="pb" data-page="10.692" id="p10.692"></span>
<span class="lb" data-page="10.692" data-line="1" id="l10.692.1"></span>εἰθισμένων ἄνευ μεθόδου διαιτᾷν. ὑποκείσθω τοίνυν ἄλλος
<span class="lb" data-page="10.692" data-line="2" id="l10.692.2"></span>τις ἅπαντα μὲν ἔχων τὰ αὐτὰ τῷ προειρημένῳ, τὴν δύναμιν
<span class="lb" data-page="10.692" data-line="3" id="l10.692.3"></span>δὲ ἰσχυρότερος εἰς τοσοῦτον ὡς καὶ τὴν διάτριτον ὑπερβάλλων
<span class="lb" data-page="10.692" data-line="4" id="l10.692.4"></span>ἀντέχειν. ἀνάγκη τὸν τοιοῦτον οὕτω διαιτώμενον ὡς
<span class="lb" data-page="10.692" data-line="5" id="l10.692.5"></span>διαιτῶσιν οἱ τὴν διάτριτον ὑμνοῦντες, εἰς τὸν <span class="milestone ed2page" data-n="10.233" data-unit="ed2page" id="ed2page.10.233"></span>ἑκτικὸν
<span class="lb" data-page="10.692" data-line="6" id="l10.692.6"></span>πυρετὸν ἐμπεσεῖν. ἔθρεψαν γὰρ ἂν αὐτὸν ἐν τῇ τετάρτῃ τῶν
<span class="lb" data-page="10.692" data-line="7" id="l10.692.7"></span>ἡμερῶν, εἶτ’ αὖθις ἐν τῇ ἕκτῃ, κᾄπειτ’ ὀγδόῃ τε καὶ δεκάτῃ·
<span class="lb" data-page="10.692" data-line="8" id="l10.692.8"></span>τοιοῦτος γοῦν τις ὁ τύπος τῆς διαίτης αὐτῶν ἐστιν, ὡς
<span class="lb" data-page="10.692" data-line="9" id="l10.692.9"></span>ἐθεάσω πολλάκις· ἡ μὲν πρώτη τροφὴ μετὰ τὴν πρώτην
<span class="lb" data-page="10.692" data-line="10" id="l10.692.10"></span>διάτριτον, αἱ δ’ ἄλλαι παρὰ μίαν. εὐθὺς δ’ ἂν, οἶμαι, καὶ
<span class="lb" data-page="10.692" data-line="11" id="l10.692.11"></span>δι’ ἀρτομέλιτος ἐξήραναν αὐτοῦ τὰ ὑποχόνδρια· καὶ γὰρ καὶ
<span class="lb" data-page="10.692" data-line="12" id="l10.692.12"></span>τοῦτο ἐκ τοῦ νόμου τῶν τοιούτων ἰατρῶν ἐστιν, εἴτε φλεγμαίνοι
<span class="lb" data-page="10.692" data-line="13" id="l10.692.13"></span>σπλάγχνον, εἴτε καὶ μή. κατ’ ἀρχὰς μὲν οὖν ὅπως χρὴ
<span class="lb" data-page="10.692" data-line="14" id="l10.692.14"></span>διαιτᾷν τοὺς οὕτω κάμνοντας εἴρηται μὲν καὶ πρόσθεν,
<span class="lb" data-page="10.692" data-line="15" id="l10.692.15"></span>οὐδὲν δὲ ἧττον ἐν κεφαλαίοις εἰρήσεται καὶ νῦν. ὅταν ἤτοι γε
<span class="lb" data-page="10.692" data-line="16" id="l10.692.16"></span>ἐκ κόπων, ἢ θυμῶν, ἢ φροντίδων πλεόνων, ἢ ἀγρυπνίας, ἢ
<span class="lb" data-page="10.692" data-line="17" id="l10.692.17"></span>λύπης, ἢ ἐνδείας μακρᾶς, ἢ καὶ πάντων ἅμα συνελθόντων,
<span class="lb" data-page="10.692" data-line="18" id="l10.692.18"></span>ὥσπερ ἐπὶ τοῦ προγεγραμμένου νεανίσκου, ξηρανθέντος τοῦ
<span class="pb" data-page="10.693" id="p10.693"></span>
<span class="lb" data-page="10.693" data-line="1" id="l10.693.1"></span>σώματος εἰσβάλῃ πυρετὸς, αὐχμηρὸν μὲν ποιῶν τὸ δέρμα, πυρώδη
<span class="lb" data-page="10.693" data-line="2" id="l10.693.2"></span>δ’ ἔχων τὴν θέρμην, ἐλπὶς μὲν δήπου τοῦτον τὸν ἄνθρωπον
<span class="lb" data-page="10.693" data-line="3" id="l10.693.3"></span>ἑκτικῷ ληφθήσεσθαι πυρετῷ καὶ μᾶλλον ἐν θέρει
<span class="lb" data-page="10.693" data-line="4" id="l10.693.4"></span>καὶ ἐν θερμῇ καὶ ξηρᾷ καταστάσει. χρὴ δὲ ὅτι τάχιστα διά τε
<span class="lb" data-page="10.693" data-line="5" id="l10.693.5"></span>πτισάνης χυλοῦ καὶ τῶν διὰ χόνδρου ῥοφημάτων θρέψαντα
<span class="lb" data-page="10.693" data-line="6" id="l10.693.6"></span>καὶ ἄρτου τι προσεπιδιδόντα θεραπεῦσαι πόσει ψυχρᾷ τὸν
<span class="lb" data-page="10.693" data-line="7" id="l10.693.7"></span>κάμνοντα. σβέννυται γὰρ αὐτίκα καὶ παύεται τελέως ὁ πυρετὸς
<span class="lb" data-page="10.693" data-line="8" id="l10.693.8"></span>ὅταν γε, ὡς εἴρηται, μήτε φλεγμονή τις αὐτῷ συνῇ
<span class="lb" data-page="10.693" data-line="9" id="l10.693.9"></span>μήτε σῆψις χυμῶν. εἰ δέ γε τούτων τι συνεπιφαίνοιτο, προσέχειν
<span class="lb" data-page="10.693" data-line="10" id="l10.693.10"></span>ἀκριβῶς χρὴ καὶ διακρίνειν ἐν τίνι καιρῷ πρώτως τὸ
<span class="lb" data-page="10.693" data-line="11" id="l10.693.11"></span>ψυχρὸν ὕδωρ αὐτῷ δοῦναι τολμήσομεν. ἐγὼ γὰρ ἔδωκα πολλοῖς
<span class="lb" data-page="10.693" data-line="12" id="l10.693.12"></span>καὶ τῶν τοιούτων, ἄμεινον εἶναι νομίσας αὐξῆσαι τὰς
<span class="lb" data-page="10.693" data-line="13" id="l10.693.13"></span>φλεγμονὰς τό γε παραυτίκα τοῦ περιπεσεῖν ἀνέχεσθαι τὸν
<span class="lb" data-page="10.693" data-line="14" id="l10.693.14"></span>ἄνθρωπον ἑκτικῷ πυρετῷ. παντελῶς τοίνυν, ὡς ἀεὶ λέγομεν,
<span class="lb" data-page="10.693" data-line="15" id="l10.693.15"></span>ἡ θεραπεία τῇ διαγνώσει τε καὶ προγνώσει συνέπεται. διαγνῶναι
<span class="lb" data-page="10.693" data-line="16" id="l10.693.16"></span>μὲν γὰρ χρὴ τὰ παρόντα, προγνῶναι δ’ ἐξ αὐτῶν τὰ
<span class="lb" data-page="10.693" data-line="17" id="l10.693.17"></span>γενησόμενα τὸν μέλλοντα χρήσεσθαι βοηθήματι δραστηρίῳ.
<span class="lb" data-page="10.693" data-line="18" id="l10.693.18"></span>εἰ μὲν τοίνυν μεγάλην ἔσεσθαι στοχάζοιο τὴν βλάβην ἤτοι
<span class="pb" data-page="10.694" id="p10.694"></span>
<span class="lb" data-page="10.694" data-line="1" id="l10.694.1"></span>τῆς σήψεως τῶν χυμῶν ἢ τῆς φλεγμονῆς, ἐπισχεῖν μὲν τὴν
<span class="lb" data-page="10.694" data-line="2" id="l10.694.2"></span>δόσιν τοῦ ψυχροῦ, τοῖς δ’ ἔξωθεν ἐπιτιθεμένοις ψυκτηρίοις
<span class="lb" data-page="10.694" data-line="3" id="l10.694.3"></span>ἰάμασι χρῆσθαι, ποτὲ μὲν ἐπὶ στόματι τῆς γαστρὸς ἢ καθ’
<span class="lb" data-page="10.694" data-line="4" id="l10.694.4"></span>ὅλων τῶν ὑποχονδρίων, ἔστι δ’ ὅτε καὶ κατὰ τοῦ θώρακος
<span class="lb" data-page="10.694" data-line="5" id="l10.694.5"></span>ἐπιτιθέντα, καθ’ ἅπερ ἂν ἡγησώμεθα μάλιστα τὸ πλεῖστον
<span class="lb" data-page="10.694" data-line="6" id="l10.694.6"></span>εἶναι τῆς θέρμης. εἴρηται δ’ ὅτι καὶ βαλανεῖα τοῖς οὕτω
<span class="lb" data-page="10.694" data-line="7" id="l10.694.7"></span>κάμνουσιν ἐπιτήδεια, τουτέστι τοῖς ἐξηρασμένοις μὲν ἱκανῶς
<span class="lb" data-page="10.694" data-line="8" id="l10.694.8"></span>τὸ σῶμα, πυρέττουσι δ’ ἄνευ χυμῶν σηπεδόνος ἐπί τινι τῶν
<span class="lb" data-page="10.694" data-line="9" id="l10.694.9"></span>προειρημένων αἰτίων. ἐπιδέδεικται δὲ ἡμῖν ἐν τοῖς περὶ τῶν
<span class="lb" data-page="10.694" data-line="10" id="l10.694.10"></span>πυρετῶν λογισμοῖς ὅτι καὶ ταῖς φλεγμοναῖς διὰ τὴν σηπεδόνα
<span class="lb" data-page="10.694" data-line="11" id="l10.694.11"></span>τῶν ἐν αὐταῖς χυμῶν ἕπονται πυρετοί. διὰ τοῦτο οὖν
<span class="lb" data-page="10.694" data-line="12" id="l10.694.12"></span>ὅταν εἴπω ποτὲ τοῖς ἐπὶ σήψει πυρετοῖς ἤτοι συμφέρειν ἢ
<span class="lb" data-page="10.694" data-line="13" id="l10.694.13"></span>μὴ συμφέρειν τόδε τι, καὶ τοὺς ἐπὶ φλεγμοναῖς ἀκούειν σε χρὴ
<span class="lb" data-page="10.694" data-line="14" id="l10.694.14"></span>περιλαμβανομένους ἐν τῷ κοινῷ γένει τῆς σηπεδόνος. ὅταν
<span class="lb" data-page="10.694" data-line="15" id="l10.694.15"></span>δ’ ἑξῆς ἀλλήλοις ἀμφοτέρους ὀνομάζοντος ἀκούῃς μου, τοὺς
<span class="lb" data-page="10.694" data-line="16" id="l10.694.16"></span>ἐπὶ φλεγμοναῖς ἴσθι τῶν ἐπὶ μόνῃ σήψει τηνικαῦτα διοριζομένους.
<span class="lb" data-page="10.694" data-line="17" id="l10.694.17"></span>ὁποία γάρ τίς ἐστιν ἡ τῆς φλεγμονῆς διάθεσις εἴρηται
<span class="lb" data-page="10.694" data-line="18" id="l10.694.18"></span>μὲν ἔν τε τῷ περὶ τῆς ἀνωμάλου δυσκρασίας κᾀν τῷ
<span class="pb" data-page="10.695" id="p10.695"></span>
<span class="lb" data-page="10.695" data-line="1" id="l10.695.1"></span>περὶ τῶν παρὰ φύσιν ὄγκων. ἀναμνῆσαι δέ σε καὶ νῦν ἀναγκαῖόν
<span class="lb" data-page="10.695" data-line="2" id="l10.695.2"></span>ἐστιν ὅτι κατασκήψαντος αἵματος θερμοῦ πλείονος
<span class="lb" data-page="10.695" data-line="3" id="l10.695.3"></span>εἰς τὸ τοῦ ζώου μόριον ἐξαίρεται μὲν αὐτίκα τὰ μείζω τῶν
<span class="lb" data-page="10.695" data-line="4" id="l10.695.4"></span>ἀγγείων, μὴ στέγοντα τὸ πλῆθος, ἑξῆς δ’ αὐτοῖς τὰ σμικρότερα.
<span class="lb" data-page="10.695" data-line="5" id="l10.695.5"></span>κᾄπειθ’ οὕτως, ἐπειδὰν μηδ’ ἐν τούτοις στέγηται,
<span class="lb" data-page="10.695" data-line="6" id="l10.695.6"></span>διιδροῦται πρὸς τοὐκτὸς εἰς τὰς μεταξὺ τῶν ἀγγείων εὐρυχωρίας,
<span class="lb" data-page="10.695" data-line="7" id="l10.695.7"></span>ὡς καὶ τὰς ἐν τῇ συνθέτῳ σαρκὶ χώρας ἁπάσας καταλαμβάνειν.
<span class="lb" data-page="10.695" data-line="8" id="l10.695.8"></span>αὕτη μὲν ἡ τῆς φλεγμονῆς διάθεσις. ἐγχωρεῖ δὲ
<span class="lb" data-page="10.695" data-line="9" id="l10.695.9"></span>καὶ χωρὶς αὐτῆς ἐν αὐτοῖς τοῖς ἀγγείοις σήπεσθαί τινας
<span class="lb" data-page="10.695" data-line="10" id="l10.695.10"></span><span class="milestone ed2page" data-n="10.234" data-unit="ed2page" id="ed2page.10.234"></span>χυμοὺς, ἤτοι καθ’ ἕν τι τοῦ ζώου μόριον ἐν τοῖς πέρασιν
<span class="lb" data-page="10.695" data-line="11" id="l10.695.11"></span>αὐτῶν σφηνωθέντας, ἢ καὶ καθ’ ὅλας αὐτῶν τὰς εὐρύτητας,
<span class="lb" data-page="10.695" data-line="12" id="l10.695.12"></span>ὁπόσαι μεταξὺ βουβώνων τέ εἰσι καὶ μασχαλῶν. ὅταν
<span class="lb" data-page="10.695" data-line="13" id="l10.695.13"></span>οὖν, ὡς ἐλέγομεν, ἄνευ σηπεδόνος αὐχμώδει σώματι πυρέττειν
<span class="lb" data-page="10.695" data-line="14" id="l10.695.14"></span>συμβῇ, τὸ κεφάλαιον τῆς ἰάσεως ἐν τοῖς ὑγραίνουσι καὶ ψύχουσι
<span class="lb" data-page="10.695" data-line="15" id="l10.695.15"></span>βοηθήμασι τίθεσθαι χρή.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:10.8">
<span class="pb page1" data-page="10.696" id="p10.696"></span>
<span class="milestone ed1page page1" data-n="4.144" data-unit="ed1page" id="ed1page.4.144"></span>
<span class="milestone ed2page page1" data-n="10.234" data-unit="ed2page" id="ed2page.10.234"></span>
            <p>
<span class="lb" data-page="10.696" data-line="13" id="l10.696.13"></span>Τούτῳ τοίνυν εὐκράτῳ μὲν ὄντι χρηστέον
<span class="lb" data-page="10.696" data-line="14" id="l10.696.14"></span>ὡς ἔχει, μηδὲν περιεργαζομένους. εἰ δ’ ἤτοι θερμὸν ἱκανῶς
<span class="lb" data-page="10.696" data-line="15" id="l10.696.15"></span>ἢ ψυχρὸν ὑπάρχοι, τῷ μὲν θερμῷ τοὐναντίον ἐπιτεχνᾶσθαι
<span class="lb" data-page="10.696" data-line="16" id="l10.696.16"></span>καταγείους οἴκους, ψυχροτάτους τε καὶ εὐπνουστάτους ἐξευρίσκοντας,
<span class="lb" data-page="10.696" data-line="17" id="l10.696.17"></span>πρὸς ἄρκτον ἐστραμμένους αὔρας τέ τινας ἡδείας
<span class="pb" data-page="10.697" id="p10.697"></span>
<span class="lb" data-page="10.697" data-line="1" id="l10.697.1"></span>αὐτοῖς μηχανωμένους, ἐνίοτε μὲν ἐξ εὐρίπων εἰς οὓς καταῤῥάσσουσιν
<span class="lb" data-page="10.697" data-line="2" id="l10.697.2"></span>ὕδατος κρουνοὶ πλείους, ἐνίοτε δ’ ἐξ ἀγγείων εἰς
<span class="lb" data-page="10.697" data-line="3" id="l10.697.3"></span>ἀγγεῖα μεταῤῥέοντος ὕδατος ψυχροῦ. εὐθὺς δὲ τοῦτο καὶ
<span class="lb" data-page="10.697" data-line="4" id="l10.697.4"></span>ὑπνωτικὸν ὑπάρχει, ῥαίνοντάς τε συχνῶς τὸν οἶκον ἀκραιφνεῖ
<span class="lb" data-page="10.697" data-line="5" id="l10.697.5"></span>ψυχρῷ καὶ <span class="milestone ed1page" data-n="4.145" data-unit="ed1page" id="ed1page.4.145"></span>ῥόδα πολλὰ κατὰ τῆς γῆς ἐκχέοντας, ἢ
<span class="lb" data-page="10.697" data-line="6" id="l10.697.6"></span>ἀμπέλων ἕλικας, ἢ βάτων ἀκρέμονας, ἢ σχίνων κλῶνας, ἤ
<span class="lb" data-page="10.697" data-line="7" id="l10.697.7"></span>τι τῶν ἄλλων φυτῶν ὅσα ψύχει· λέλεκται δὲ ὑπὲρ αὐτῶν ἤδη
<span class="lb" data-page="10.697" data-line="8" id="l10.697.8"></span>καὶ πρόσθεν. εἴργοντας δὲ δηλονότι καὶ πλῆθος ἀνθρώπων
<span class="lb" data-page="10.697" data-line="9" id="l10.697.9"></span>εἰσιέναι· καὶ γὰρ καὶ τοῦτο θερμαίνει τὸν οἶκον. οὕτω μὲν
<span class="lb" data-page="10.697" data-line="10" id="l10.697.10"></span>τὸν θερμότατον ἀέρα πειρᾶσθαι ψύχειν, ἐν θέρει δηλονότι
<span class="lb" data-page="10.697" data-line="11" id="l10.697.11"></span>θερμῷ καὶ ξηρῷ συνιστάμενον· οὐ γὰρ ἂν χειμῶνί ποτε γένοιτο
<span class="lb" data-page="10.697" data-line="12" id="l10.697.12"></span>θερμότατος, ὥσπερ οὐδὲ ψυχρότατος ἐν θέρει. τὸν ψυχρὸν
<span class="lb" data-page="10.697" data-line="13" id="l10.697.13"></span>δὲ μετρίως μὲν ὑπάρχοντα τοιοῦτον ἀγαπᾷν καὶ δέχεσθαι,
<span class="lb" data-page="10.697" data-line="14" id="l10.697.14"></span>μηδὲν αὐτὸν ἐπιτεχνώμενον ἢ ἐξαλλάττοντα τὴν κρᾶσιν αὐτοῦ·
<span class="lb" data-page="10.697" data-line="15" id="l10.697.15"></span>ψυχρότατον δ’ ὄντα, καθ’ ὅσον μὲν εἰσπνεῖται προσίεσθαι·
<span class="lb" data-page="10.697" data-line="16" id="l10.697.16"></span>ψύχει γὰρ ἱκανῶς τὴν ἐν τῇ καρδίᾳ θέρμην· οὐ μὴν καθ’ ὅσον
<span class="lb" data-page="10.697" data-line="17" id="l10.697.17"></span>ἔξωθέν γε ἅπτεται τοῦ κάμνοντος, πυκνοῖ γὰρ καὶ συνάγει
<span class="lb" data-page="10.697" data-line="18" id="l10.697.18"></span>τὸ δέρμα καὶ κωλύει τὰς ἀποῤῥοὰς διαπνεῖσθαι τῶν σηπεδονωδῶν
<span class="pb" data-page="10.698" id="p10.698"></span>
<span class="lb" data-page="10.698" data-line="1" id="l10.698.1"></span>χυμῶν· διὰ μὲν γὰρ τοῦ πνεύμονος ἀραιοῦ σπλάγχνου
<span class="lb" data-page="10.698" data-line="2" id="l10.698.2"></span>χαλεπὸν οὐδὲν ἐπὶ τὴν καρδίαν ἀφικνεῖσθαι ῥᾳδίως οὐ μόνην
<span class="lb" data-page="10.698" data-line="3" id="l10.698.3"></span>τὴν ποιότητα, ἀλλὰ καὶ <span class="milestone ed2page" data-n="10.235" data-unit="ed2page" id="ed2page.10.235"></span>τὴν οὐσίαν αὐτοῦ· διὰ μέντοι
<span class="lb" data-page="10.698" data-line="4" id="l10.698.4"></span>τοῦ δέρματος οὔτε τὴν ποιότητα δυνατὸν οὔτε τὴν οὐσίαν
<span class="lb" data-page="10.698" data-line="5" id="l10.698.5"></span>ἐπὶ τὴν καρδίαν ἀφικνεῖσθαι, φθάνοντος πυκνοῦσθαι τὸ
<span class="lb" data-page="10.698" data-line="6" id="l10.698.6"></span>γὰρ ἐν τοῖς περὶ τῆς τῶν ἁπλῶν φαρμάκων δυνάμεως ῥηθὲν
<span class="lb" data-page="10.698" data-line="7" id="l10.698.7"></span>ἐπὶ τῶν ἰσχυρῶς στυφόντων ἀναμνῆσαι χρὴ. κᾀνταῦθα καὶ
<span class="lb" data-page="10.698" data-line="8" id="l10.698.8"></span>γνῶναι τὸν ἄγαν ψυχρὸν ἀέρα τὰς ὁδοὺς ἀποκλείειν ἑαυτῷ,
<span class="lb" data-page="10.698" data-line="9" id="l10.698.9"></span>τὸ δέρμα στεγνοῦντ’ ἀεί. μείζονα μέντοι γνωστέον ἐσομένην
<span class="lb" data-page="10.698" data-line="10" id="l10.698.10"></span>ἐκ τῆς ψυχρᾶς εἰσπνοῆς τὴν ὠφέλειαν ἤπερ ἐκ τῆς τοῦ δέρματος
<span class="lb" data-page="10.698" data-line="11" id="l10.698.11"></span>πυκνώσεως τὴν βλάβην, καὶ μάλισθ’ ὅταν δι’ ἐπιβλημάτων
<span class="lb" data-page="10.698" data-line="12" id="l10.698.12"></span>οἷόν τε θάλπειν αὐτό. χρῆσθαι δ’ ἀέρι τοιούτῳ κατ’
<span class="lb" data-page="10.698" data-line="13" id="l10.698.13"></span>ἐκείνους μάλιστα τῶν ἑκτικῶν πυρετῶν ἐν οἷς ἡ καρδία
<span class="lb" data-page="10.698" data-line="14" id="l10.698.14"></span>πάσχει πρώτως, καθάπερ γε καὶ εἰ ἡ γαστὴρ πρώτη ἐπεπόνθει,
<span class="lb" data-page="10.698" data-line="15" id="l10.698.15"></span>διὰ τῶν ἐσθιομένων καὶ πινομένων ἀρήγειν αὐτῇ· ταύτῃ
<span class="lb" data-page="10.698" data-line="16" id="l10.698.16"></span>μὲν γὰρ ἐκεῖνα τὴν δύναμιν εἰλικρινῆ φυλάττοντα προσπίπτει,
<span class="lb" data-page="10.698" data-line="17" id="l10.698.17"></span>τῇ καρδίᾳ δὲ ὁ εἰσπνεόμενος ἀήρ. ἥπατι δὲ ἐκ μὲν τῆς εἰσπνοῆς
<span class="lb" data-page="10.698" data-line="18" id="l10.698.18"></span>οὐδὲν ὄφελος, ὠφελεῖται δ’ ἧττον μὲν τῆς κοιλίας, οὐ
<span class="pb" data-page="10.699" id="p10.699"></span>
<span class="lb" data-page="10.699" data-line="1" id="l10.699.1"></span>μὴν ἀμυδρῶς γε, διὰ τῶν ἐσθιομένων τε καὶ πινομένων.
<span class="lb" data-page="10.699" data-line="2" id="l10.699.2"></span>κοινὴ δ’ ἁπάντων ἴασις ἡ διὰ τῶν ἔξωθεν ἐπιτιθεμένων
<span class="lb" data-page="10.699" data-line="3" id="l10.699.3"></span>ὑγραινόντων τε καὶ ψυχόντων. ἐπὶ τούτοις μὲν οὖν τοῖς
<span class="lb" data-page="10.699" data-line="4" id="l10.699.4"></span>σπλάγχνοις ὡς τὰ πολλὰ τοὺς ἑκτικοὺς καὶ μαρασμώδεις
<span class="lb" data-page="10.699" data-line="5" id="l10.699.5"></span>ἐθεασάμεθα πυρετούς. ἐπιγίγνονται μὴν ἐνίοτε καὶ ταῖς τοῦ
<span class="lb" data-page="10.699" data-line="6" id="l10.699.6"></span>πνεύμονος ξηραῖς καὶ θερμαῖς δυσκρασίαις· ἀλλ’ οὐκ ἐπιτήδειον
<span class="lb" data-page="10.699" data-line="7" id="l10.699.7"></span>εἰς τοὺς τοιούτους πυρετοὺς τὸ σπλάγχνον, ὑγρὸν καὶ
<span class="lb" data-page="10.699" data-line="8" id="l10.699.8"></span>χαῦνον ὑπάρχον. ἐπιγίνονται δὲ καὶ θώρακι καὶ μεσαραίῳ
<span class="lb" data-page="10.699" data-line="9" id="l10.699.9"></span>καὶ κύστει καὶ νήστει καὶ κώλῳ καί ποτε καὶ μήτρᾳ καὶ νεφροῖς.
<span class="lb" data-page="10.699" data-line="10" id="l10.699.10"></span>ἐπὶ δὲ τῷ διαφράγματι μαρασμὸν μὲν οὐκ εἶδον,
<span class="lb" data-page="10.699" data-line="11" id="l10.699.11"></span>ἑκτικὸν δ’ ἐθεασάμην πυρετὸν, ἅπαξ μὲν ἀκριβῶς ἀπεργασθέντα,
<span class="lb" data-page="10.699" data-line="12" id="l10.699.12"></span>πολλάκις δ’ ἀποκτείναντα πρὶν ἀκριβῶς συμπληρωθῆναι.
<span class="lb" data-page="10.699" data-line="13" id="l10.699.13"></span>δύσπνοιά τε γὰρ ἕπεται καὶ παραφροσύνη ταῖς
<span class="lb" data-page="10.699" data-line="14" id="l10.699.14"></span>τοιαύταις διαθέσεσιν ἐφ’ αἷς ἀποθνήσκουσιν ὡς τὰ πολλὰ
<span class="lb" data-page="10.699" data-line="15" id="l10.699.15"></span>πρὶν ἑκτικὸν ἀκριβῶς γενέσθαι τὸν πυρετόν. ῥᾴστη δ’ αὐτῶν
<span class="lb" data-page="10.699" data-line="16" id="l10.699.16"></span>ἡ διάγνωσις τῇ τε σκληρότητι τοῦ σφυγμοῦ καὶ τῷ τὸ ὑποχόνδριον
<span class="lb" data-page="10.699" data-line="17" id="l10.699.17"></span>ἐπὶ πλεῖστον ἀνασπᾶσθαι καὶ τῷ δυσπνοεῖν ἀνώμαλόν
<span class="lb" data-page="10.699" data-line="18" id="l10.699.18"></span>τέ τινα καὶ πολυειδῆ δύσπνοιαν. ἐπὶ πλεῖστον μὲν γὰρ
<span class="pb" data-page="10.700" id="p10.700"></span>
<span class="lb" data-page="10.700" data-line="1" id="l10.700.1"></span>ἐνίοτε σμικρὸν καὶ πυκνὸν ἀναπνέουσιν, αὖθις δ’ ἔστιν ὅτε
<span class="lb" data-page="10.700" data-line="2" id="l10.700.2"></span>βραδύνουσι σαφῶς. εἶτ’ ἐξαίφνης ὥσπερ στενάζοντες ἀνέπνευσαν,
<span class="lb" data-page="10.700" data-line="3" id="l10.700.3"></span>ἢ διπλῆν τὴν εἴσω φορὰν τοῦ πνεύματος οἷον
<span class="lb" data-page="10.700" data-line="4" id="l10.700.4"></span>ἐπεισπνέοντες ἢ διπλῆν τὴν ἔξω ποιοῦνται, καθάπερ ἐπεκπνέοντες.
<span class="lb" data-page="10.700" data-line="5" id="l10.700.5"></span>ἀναπνέουσι δὲ καὶ τῷ ἄλλῳ θώρακι παντὶ πολλάκις
<span class="lb" data-page="10.700" data-line="6" id="l10.700.6"></span>αἰσθητὸν καὶ μέγα, τὰς ὠμοπλάτας ἐξαίροντες· ἐνίοτε δ’
<span class="lb" data-page="10.700" data-line="7" id="l10.700.7"></span>ἱκανῶς ἀραιὰν καὶ μεγάλην ποιοῦνται ἀναπνοὴν, ὅταν ἐπικρατῇ
<span class="lb" data-page="10.700" data-line="8" id="l10.700.8"></span>τὰ τῆς παραφροσύνης. ἀλλ’ οὐ πρόκειται νῦν λέγειν
<span class="lb" data-page="10.700" data-line="9" id="l10.700.9"></span>οὔτε τὰ γνωρίσματα τῶν πεπονθότων τόπων οὔτε τὰς αἰτίας
<span class="lb" data-page="10.700" data-line="10" id="l10.700.10"></span>αὐτῶν. αὖθις οὖν ἐπὶ τὴν θεραπείαν ἴωμεν, ἐπισκοπούμενοι
<span class="lb" data-page="10.700" data-line="11" id="l10.700.11"></span>τῶν προκειμένων ὑλῶν τὰς δυνάμεις ὁποίας τινὰς ἔχουσιν ὡς
<span class="lb" data-page="10.700" data-line="12" id="l10.700.12"></span>πρὸς τοὺς ἑκτικοὺς πυρετούς. εἴρηται δὲ ἤδη περὶ ἀέρος οὐκ
<span class="lb" data-page="10.700" data-line="13" id="l10.700.13"></span>ὀλίγα θερμοῦ καὶ ψυχροῦ καὶ μάλιστα μὲν ὠφελοῦντος, ὅταν,
<span class="lb" data-page="10.700" data-line="14" id="l10.700.14"></span>ὡς εἰώθασιν ὀνομάζειν, ἡ καρδία πρωτοπαθεῖ· βοηθοῦντος
<span class="lb" data-page="10.700" data-line="15" id="l10.700.15"></span>δ’ οὐκ ὀλίγον οὐδ’ ἐν τοῖς ἄλλοις πυρετοῖς, ἐπειδὴ κᾀν τούτοις
<span class="lb" data-page="10.700" data-line="16" id="l10.700.16"></span>ἐξ ἀνάγκης ἡ καρδία παραπλησίαν ἀναδέχεται δυσκρασίαν.
<span class="lb" data-page="10.700" data-line="17" id="l10.700.17"></span>ἧς χωρὶς οὐχ οἷόν τε μὴ ὅτι μαρασμὸν ἢ ἑκτικὸν πυρετὸν,
<span class="lb" data-page="10.700" data-line="18" id="l10.700.18"></span>ἀλλὰ μηδὲ τῶν ἄλλων μηδένα γενέσθαι. δῆλον οὖν ὅτι κᾂν ﻿
<span class="pb" data-page="10.701" id="p10.701"></span>
<span class="lb" data-page="10.701" data-line="1" id="l10.701.1"></span>ὁ πνεύμων ποτὲ πάθῃ πρώτως, ἐμψύχοντος αὐτὸν ἀέρος δεήσεται
<span class="lb" data-page="10.701" data-line="2" id="l10.701.2"></span>τῶν ἄλλων ἁπάντων μᾶλλον.
</p>
          </article>

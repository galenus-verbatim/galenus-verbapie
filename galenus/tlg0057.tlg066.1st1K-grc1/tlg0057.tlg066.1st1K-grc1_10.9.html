<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:10.9">
<span class="pb page1" data-page="10.701" id="p10.701"></span>
<span class="milestone ed1page page1" data-n="4.145" data-unit="ed1page" id="ed1page.4.145"></span>
<span class="milestone ed2page page1" data-n="10.235" data-unit="ed2page" id="ed2page.10.235"></span>
            <p>
<span class="lb" data-page="10.701" data-line="3" id="l10.701.3"></span><span class="milestone ed2page" data-n="10.236" data-unit="ed2page" id="ed2page.10.236"></span>Ἐφεξῆς δ’ ἂν εἴη σκέψασθαι περὶ τῶν
<span class="lb" data-page="10.701" data-line="4" id="l10.701.4"></span>ἔξωθεν ἐπιβαλλομένων φαρμάκων ὑγραινόντων τε καὶ ψυχόντων.
<span class="lb" data-page="10.701" data-line="5" id="l10.701.5"></span>ὅτι μὲν δὴ καὶ τούτων ἐκλεκτέα τὰ ψύχοντα χωρὶς
<span class="lb" data-page="10.701" data-line="6" id="l10.701.6"></span>τοῦ στύφειν ἰσχυρῶς πρόδηλον παντί. πρὸς γὰρ τῷ μηδ’
<span class="lb" data-page="10.701" data-line="7" id="l10.701.7"></span>ὑγραίνειν τὰ τοιαῦτα καὶ διικνεῖσθαι πρὸς τὸ βάθος ἡ ψύξις
<span class="lb" data-page="10.701" data-line="8" id="l10.701.8"></span>αὐτῶν ἀδυνατεῖ, συναγόντων τε καὶ σφιγγόντων τὸ δέρμα.
<span class="lb" data-page="10.701" data-line="9" id="l10.701.9"></span>κάλλιστα δ’ οὐ μόνον ὅσα ψύχει χωρὶς τοῦ στύφειν, ἀλλ’ εἰ
<span class="lb" data-page="10.701" data-line="10" id="l10.701.10"></span>καὶ τῇ συστάσει τοῦ σώματος εἴη λεπτομερῆ. τελεωτάτην μὲν
<span class="lb" data-page="10.701" data-line="11" id="l10.701.11"></span>οὖν εὑρεῖν οὐσίαν λεπτομερῆ καὶ ψυχρὰν ἀκριβῶς ἴσως ἀδύνατον.
<span class="lb" data-page="10.701" data-line="12" id="l10.701.12"></span>ἀκριβῶς δ’ εἶπον, ἐπειδὴ τὸ πάντων ὧν ἴσμεν ψυχρῶν
<span class="lb" data-page="10.701" data-line="13" id="l10.701.13"></span>τῇ δυνάμει λεπτομερέστατον, τὸ ὄξος, ἔχει τινὰ μεμιγμένην
<span class="lb" data-page="10.701" data-line="14" id="l10.701.14"></span>ἑαυτῷ θερμότητα. καὶ μέντοι καὶ ξηραίνει τὰ πλησιάζοντα
<span class="lb" data-page="10.701" data-line="15" id="l10.701.15"></span>σώματα κᾂν ὑγρὸν εἴη κατὰ τὴν φαντασίαν. ὅθεν
<span class="lb" data-page="10.701" data-line="16" id="l10.701.16"></span>οὐδὲ μόνῳ αὐτῷ ποτε χρώμεθα πρὸς τὰς ὑγραίνεσθαί τε
<span class="lb" data-page="10.701" data-line="17" id="l10.701.17"></span>ἅμα καὶ ψύχεσθαι δεομένας διαθέσεις, ἀλλ’ ὕδατι ψυχρῷ
<span class="pb" data-page="10.702" id="p10.702"></span>
<span class="lb" data-page="10.702" data-line="1" id="l10.702.1"></span>τοσούτῳ μιγνύντες ὡς δύνασθαι πιεῖν. ἀλλ’ εἰ καὶ τὸ τελέως
<span class="lb" data-page="10.702" data-line="2" id="l10.702.2"></span>λεπτομερὲς ἅμα καὶ ψυχρὸν σῶμα μὴ δυνατὸν εὑρεῖν,
<span class="lb" data-page="10.702" data-line="3" id="l10.702.3"></span>ὅμως ἐκλέγεσθαι χρὴ τὰς ἐπιτηδειοτάτας ὕλας εἰς τὴν τοῦ
<span class="lb" data-page="10.702" data-line="4" id="l10.702.4"></span>τοιούτου σύνθεσιν φαρμάκου. λέλεκται μὲν οὖν ἐπὶ πλέον
<span class="lb" data-page="10.702" data-line="5" id="l10.702.5"></span>ὑπὲρ αὐτῶν ἐν ταῖς περὶ τῶν φαρμάκων πραγματείαις.
<span class="lb" data-page="10.702" data-line="6" id="l10.702.6"></span>εἰρήσεται δὲ καὶ νῦν ἐπὶ παραδειγμάτων ὀλίγον ἕνεκα τοῦ
<span class="lb" data-page="10.702" data-line="7" id="l10.702.7"></span>γυμνάσασθαί σε καὶ κατὰ τοῦτο τὸ γένος ἐν τοῖς κατὰ
<span class="lb" data-page="10.702" data-line="8" id="l10.702.8"></span>μέρος. ἄρξομαι δ’ ἀπὸ τοῦ πάντων ἁπλουστάτου φαρμάκου
<span class="lb" data-page="10.702" data-line="9" id="l10.702.9"></span>τῶν ὑγραινόντων τε καὶ ψυχόντων, ᾧ καὶ κατὰ τῶν
<span class="lb" data-page="10.702" data-line="10" id="l10.702.10"></span>ἐρυσιπελάτων χρῶμαι καὶ κατὰ τῶν ἐν αἰδοίοις φλεγμονῶν
<span class="lb" data-page="10.702" data-line="11" id="l10.702.11"></span>ἐν ἀρχῇ, πρὶν ὑποφαίνεσθαί τινα νομώδη σηπεδόνα. χρὴ
<span class="lb" data-page="10.702" data-line="12" id="l10.702.12"></span>δ’ εἰς αὐτὸ παρεσκευάσθαι κηρὸν ὡς κάλλιστον πεπλυμένον.
<span class="lb" data-page="10.702" data-line="13" id="l10.702.13"></span>εἴη δ’ ἂν κάλλιστος ὅ τε Ποντικὸς ὁ λευκὸς, ὅ τε
<span class="lb" data-page="10.702" data-line="14" id="l10.702.14"></span>ἐξ Ἀττικῶν κηρίων. ἔστω δὲ καὶ ῥόδινον ἐξ ἐλαίου τοῦ
<span class="lb" data-page="10.702" data-line="15" id="l10.702.15"></span>καλουμένου πρὸς τινῶν μὲν ὀμφακίνου, πρὸς ἄλλων δὲ
<span class="lb" data-page="10.702" data-line="16" id="l10.702.16"></span>ὠμοτριβοῦς, ἐσκευασμένου χωρὶς ἁλῶν. ἄριστον δὲ εἶναι
<span class="lb" data-page="10.702" data-line="17" id="l10.702.17"></span>καὶ τοῦτο τὸ ἔλαιον ἀκριβῶς λεπτομερὲς, ὥσπερ τὸ Σαβῖνον.
<span class="lb" data-page="10.702" data-line="18" id="l10.702.18"></span>ἐπὶ δὲ τῆς χρείας ἄμφω μιχθέντα τηκέσθω δι’ ἀγγείου
<span class="pb" data-page="10.703" id="p10.703"></span>
<span class="lb" data-page="10.703" data-line="1" id="l10.703.1"></span>διπλοῦ καὶ γενομένης ὑγρᾶς κηρωτῆς. ἔσται δὲ τοιαύτη
<span class="lb" data-page="10.703" data-line="2" id="l10.703.2"></span>τριπλάσιον ἢ τετραπλάσιον ἔχουσα τοῦ κηροῦ τὸ
<span class="lb" data-page="10.703" data-line="3" id="l10.703.3"></span>ῥόδινον. ἐπειδὰν δὲ αὐτὴ ψυχθῇ, μιγνύσθω ψυχθείσῃ κατὰ
<span class="lb" data-page="10.703" data-line="4" id="l10.703.4"></span><span class="milestone ed1page" data-n="4.146" data-unit="ed1page" id="ed1page.4.146"></span>βραχὺ τοσοῦτον ὕδατος ὅσον ἂν ἐν θυείᾳ μαλαττομένῃ
<span class="lb" data-page="10.703" data-line="5" id="l10.703.5"></span>σὺν αὐτῷ δέξασθαι δύναιτο. χρὴ δὲ καὶ τὴν κηρωτὴν
<span class="lb" data-page="10.703" data-line="6" id="l10.703.6"></span>αὐτὴν ἱκανῶς ἐψῦχθαι καὶ τὸ μιγνύμενον ὕδωρ αὐτῇ
<span class="lb" data-page="10.703" data-line="7" id="l10.703.7"></span>ψυχρότατον ὑπάρχειν. ἱκανῶς δὲ ψύξεις τὴν κηρωτὴν, ἐπειδὰν
<span class="lb" data-page="10.703" data-line="8" id="l10.703.8"></span>μετρίως παγῇ, καθιεὶς εἰς ὕδωρ ψυχρότατον ὅλον τὸ
<span class="lb" data-page="10.703" data-line="9" id="l10.703.9"></span>ἀγγεῖον ἐν ᾧ περιέχεται. μίξας δὲ εἰ βούλοιο καὶ ὄξους
<span class="lb" data-page="10.703" data-line="10" id="l10.703.10"></span>ὀλίγον ἱκανῶς λεπτοῦ καὶ διαυγοῦς, ἔτι δὲ καὶ μᾶλλον
<span class="lb" data-page="10.703" data-line="11" id="l10.703.11"></span>ὑγραῖνόν τε ἅμα καὶ ψῦχον ἐργάσῃ φάρμακον. οὐ χρὴ δ’
<span class="lb" data-page="10.703" data-line="12" id="l10.703.12"></span>ἀναμένειν ἐπιχεῖσθαι κατὰ τοῦ σώματος αὐτὸ τοῦ κάμνοντος
<span class="lb" data-page="10.703" data-line="13" id="l10.703.13"></span>εἰς τοσοῦτον ὡς θερμανθῆναι σαφῶς, ἀλλ’ ὑπαλλάττεσθαι
<span class="lb" data-page="10.703" data-line="14" id="l10.703.14"></span>συνεχῶς. Ἄλλο φάρμακον. ὀξαλίδος ἢ ὀξυλαπάθου
<span class="lb" data-page="10.703" data-line="15" id="l10.703.15"></span>χυλὸς, ἀλφίτων λεπτῶν ὀλίγων μιχθέντων ἀναλαμβανέσθω
<span class="lb" data-page="10.703" data-line="16" id="l10.703.16"></span>διπτύχῳ ῥάκει τριβακῷ, ψυχρὸν δ’ ἱκανῶς ἐπιτιθέσθω
<span class="lb" data-page="10.703" data-line="17" id="l10.703.17"></span>καὶ τοῦτο. μὴ παρόντος δὲ τοιούτου ῥάκους, ὀθόνιον δίπτυχον
<span class="lb" data-page="10.703" data-line="18" id="l10.703.18"></span>ἀναδεύσας, ἐπιτίθει τῷ ψύχεσθαι δεομένῳ μορίῳ,
<span class="pb" data-page="10.704" id="p10.704"></span>
<span class="lb" data-page="10.704" data-line="1" id="l10.704.1"></span><span class="milestone ed2page" data-n="10.237" data-unit="ed2page" id="ed2page.10.237"></span>καὶ μὲν δὴ καὶ ὁ τῆς ἀνδράχνης καὶ ὁ τοῦ ἀειζώου χυλὸς
<span class="lb" data-page="10.704" data-line="2" id="l10.704.2"></span>ἅμα τῷ τῆς ὄμφακος ὁμοίως ἀλφίτοις μίγνυται. πρὸς
<span class="lb" data-page="10.704" data-line="3" id="l10.704.3"></span>τούτοις δ’ ἔτι φακὸς ὁ ἀπὸ τῶν τελμάτων καὶ τριβόλου χλωροῦ
<span class="lb" data-page="10.704" data-line="4" id="l10.704.4"></span>καὶ πολυγόνου καὶ θριδακίνης καὶ σέρεως χυλὸς, ὅσα
<span class="lb" data-page="10.704" data-line="5" id="l10.704.5"></span>τ’ ἄλλα ψύχειν ἐλέχθη σὺν ἀλφίτοις λεπτοῖς πάντα. καὶ χωρὶς
<span class="lb" data-page="10.704" data-line="6" id="l10.704.6"></span>δ’ ἀλφίτων ὅλας τὰς πόας ἔξεστι λειοῦντα χρῆσθαι.
<span class="lb" data-page="10.704" data-line="7" id="l10.704.7"></span>καὶ μὲν δὴ καὶ τὸ διὰ τῶν φοινίκων ἐπίθεμα τῶν λιπαρῶν,
<span class="lb" data-page="10.704" data-line="8" id="l10.704.8"></span>ὀνομάζουσι δ’ αὐτοὺς πατητοὺς, ἀγαθὸν φάρμακον. ἕψειν
<span class="lb" data-page="10.704" data-line="9" id="l10.704.9"></span>δὲ χρὴ καὶ τούτων τὴν σάρκα, τὸ ὑμενῶδες ἅπαν ἐξαίροντα
<span class="lb" data-page="10.704" data-line="10" id="l10.704.10"></span>ποτὲ μὲν δι’ ὄξους μόνου διαυγοῦς, ἔστι δ’ ὅτε καὶ ὕδατος
<span class="lb" data-page="10.704" data-line="11" id="l10.704.11"></span>αὐτῷ μιγνύντα· τακερᾶς δ’ ἱκανῶς γενηθείσης, λειοῦντα
<span class="lb" data-page="10.704" data-line="12" id="l10.704.12"></span>χρῆσθαι. σκληρὸν δ’ εἰ φαίνοιτό σοι κατὰ τὴν σύστασιν,
<span class="lb" data-page="10.704" data-line="13" id="l10.704.13"></span>ἄμεινον μιγνύναι τῆς προγεγραμμένης κηρωτῆς. εἰ δὲ καὶ
<span class="lb" data-page="10.704" data-line="14" id="l10.704.14"></span>ῥοδίνου ποτὲ τῶν εἰρημένων ἑκάστῳ μῖξαι βουληθείης, οὐδὲν
<span class="lb" data-page="10.704" data-line="15" id="l10.704.15"></span>ἔσται σοι χεῖρον τὸ φάρμακον· ἔστω δὲ ὀλίγιστόν τε τὸ μιγνύμενον
<span class="lb" data-page="10.704" data-line="16" id="l10.704.16"></span>καὶ ἁπλοῦν καὶ ψυχρὸν ἱκανῶς, κᾀξ ἐλαίου γεγονὸς
<span class="lb" data-page="10.704" data-line="17" id="l10.704.17"></span>ἅλας οὐκ ἔχοντος. ἁπλοῦν δ’ ὅταν εἴπω ῥόδινον ἢ ἄλλο τι
<span class="lb" data-page="10.704" data-line="18" id="l10.704.18"></span>τῶν τοιούτων, ἀκούειν δὲ χρὴ τὸ χωρὶς τῶν ἀρωμάτων
<span class="pb" data-page="10.705" id="p10.705"></span>
<span class="lb" data-page="10.705" data-line="1" id="l10.705.1"></span>ἐσκευασμένον. ἀγαθὸν φάρμακον εἰς τὰ τοιαῦτα καὶ ὁ τῶν
<span class="lb" data-page="10.705" data-line="2" id="l10.705.2"></span>ῥόδων χυλὸς ἅμα τοῖς ἀλφίτοις ψυχρός. ἀγαθὸν δὲ καὶ
<span class="lb" data-page="10.705" data-line="3" id="l10.705.3"></span>αὐτὰ λειωθέντα· καθάπερ οὖν καὶ αἱ λεῖαι βλάσται τῶν μετρίως
<span class="lb" data-page="10.705" data-line="4" id="l10.705.4"></span>στυφόντων φυτῶν, οὕτω δ’ ἔστιν ὅτε καὶ βοτάναις
<span class="lb" data-page="10.705" data-line="5" id="l10.705.5"></span>χρήσασθαι μετρίως στυφούσαις δυνατὸν, ὥσπερ τῷ στρύχνῳ.
<span class="lb" data-page="10.705" data-line="6" id="l10.705.6"></span>ἀλλ’ ἡ μὲν τοιούτων φαρμάκων ὕλη δι’ ἑτέρας πραγματείας
<span class="lb" data-page="10.705" data-line="7" id="l10.705.7"></span>εἴρηται πᾶσα· νῦν δ’ ἀρκεῖ τὰ λελεγμένα παραδείγματος
<span class="lb" data-page="10.705" data-line="8" id="l10.705.8"></span>ἕνεκα. χρῆσθαι δ’ οὐχ ὡς οἱ πολλοὶ καθ’ ὅλου τοῦ θώρακος
<span class="lb" data-page="10.705" data-line="9" id="l10.705.9"></span>ἢ συμπάσης τῆς γαστρὸς, ἀλλὰ κατ’ ἐκείνου μάλιστα τοῦ
<span class="lb" data-page="10.705" data-line="10" id="l10.705.10"></span>πρώτως πεπονθότος. οὐδὲ γὰρ ἀναγκαῖον ἢ σὺν τῷ ψύχεσθαι
<span class="lb" data-page="10.705" data-line="11" id="l10.705.11"></span>σφοδρῶς δεομένῳ ψυχθῆναί τι τῶν οὐχ ὁμοίως δεομένων,
<span class="lb" data-page="10.705" data-line="12" id="l10.705.12"></span>ἢ θᾶττον τοῦ δέοντος παύσασθαι, δεδιότα βλάψαι
<span class="lb" data-page="10.705" data-line="13" id="l10.705.13"></span>τι τῶν γειτνιώντων. ἐγὼ γοῦν οἶδα κατὰ τῶν ὑποχονδρίων
<span class="lb" data-page="10.705" data-line="14" id="l10.705.14"></span>ἐπιτεθέντος ποτὲ ψύχοντος φαρμάκου παραχρῆμα δυσπνοήσαντα
<span class="lb" data-page="10.705" data-line="15" id="l10.705.15"></span>τὸν ἄνθρωπον, ἄλλον δ’ αὐτίκα βήξαντα καὶ μικρὸν
<span class="lb" data-page="10.705" data-line="16" id="l10.705.16"></span>ὕστερον ἑκατέρῳ παυσάμενον τὸ σύμπτωμα, τοῦ ψύχοντος
<span class="lb" data-page="10.705" data-line="17" id="l10.705.17"></span>ἀρθέντος. μὴ βουλομένῳ δέ σοι γενναίως ψύχειν οὐκ ὀλίγον ﻿
<span class="pb" data-page="10.706" id="p10.706"></span>
<span class="lb" data-page="10.706" data-line="1" id="l10.706.1"></span>ὑπάρχει πλῆθος ἐμπλαστῶν φαρμάκων κηρωτοειδῶν μετρίως
<span class="lb" data-page="10.706" data-line="2" id="l10.706.2"></span>ψυχόντων, ὧν οὐ μόνης τῆς ὕλης τὰς δυνάμεις, ἀλλὰ καὶ τῆς
<span class="lb" data-page="10.706" data-line="3" id="l10.706.3"></span>συνθέσεως ἔμαθες τὴν μέθοδον.
</p>
          </article>

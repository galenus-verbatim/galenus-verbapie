<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:11.10">
<span class="pb page1" data-page="10.762" id="p10.762"></span>
<span class="milestone ed1page page1" data-n="4.155" data-unit="ed1page" id="ed1page.4.155"></span>
<span class="milestone ed2page page1" data-n="10.256" data-unit="ed2page" id="ed2page.10.256"></span>
            <p>
<span class="lb" data-page="10.762" data-line="12" id="l10.762.12"></span><span class="milestone ed2page" data-n="10.257" data-unit="ed2page" id="ed2page.10.257"></span>Τοῖς οὖν ἐπιχειροῦσιν ἰᾶσθαι τὸν
<span class="lb" data-page="10.762" data-line="13" id="l10.762.13"></span>πυρετὸν ἀναγκαῖόν ἐστι παύειν τὴν σῆψιν, ὥστε δύο γενέσθαι
<span class="lb" data-page="10.762" data-line="14" id="l10.762.14"></span>σκοποὺς, τὸν μὲν ἀπὸ τοῦ πυρετοῦ, τὸν δὲ ἀπὸ τῆς σήψεως.
<span class="lb" data-page="10.762" data-line="15" id="l10.762.15"></span>ἄλλοι δ’ αὖ πάλιν ἔσονται δύο σκοποὶ, ἵνα τὸ μὲν
<span class="lb" data-page="10.762" data-line="16" id="l10.762.16"></span>γεγονὸς ἤδη τοῦ πυρετοῦ θεραπεύηται, τὸ δὲ γιγνόμενον κωλύηται.
<span class="lb" data-page="10.762" data-line="17" id="l10.762.17"></span>ἄλλοι δ’ αὖ πάλιν ἔσονται ἀπὸ τῆς σήψεως δύο
<span class="lb" data-page="10.762" data-line="18" id="l10.762.18"></span>σκοποὶ, τὸ μὲν γεγονὸς ἤδη τῆς σήψεως ἰώμενοι, τὸ δὲ γινόμενον
<span class="pb" data-page="10.763" id="p10.763"></span>
<span class="lb" data-page="10.763" data-line="1" id="l10.763.1"></span>κωλύοντες. ἦν δὲ τὸ γιγνόμενον ἐκ τῆς ἀδιαπνευστίας·
<span class="lb" data-page="10.763" data-line="2" id="l10.763.2"></span>οὐδὲν γὰρ χεῖρον οὕτως αὐτὴν ὀνομάσαι σαφοῦς ἕνεκα
<span class="lb" data-page="10.763" data-line="3" id="l10.763.3"></span>διδασκαλίας. ὥστε καὶ περὶ ταύτης ἕτεραι δύο ἐνδείξεις
<span class="lb" data-page="10.763" data-line="4" id="l10.763.4"></span>ἔσονται, τὸ μὲν ἐπεσχημένον ἐκκενούντων, τὸ δ’ ἐπέχεσθαι
<span class="lb" data-page="10.763" data-line="5" id="l10.763.5"></span>μέλλον κωλυόντων. κωλυθήσεται δὲ διὰ τῶν τὴν ἔμφραξιν
<span class="lb" data-page="10.763" data-line="6" id="l10.763.6"></span>ἰωμένων. ἧς πάλιν καὶ αὐτῆς τὸ μὲν ἤδη γεγονὸς ἰατέον
<span class="lb" data-page="10.763" data-line="7" id="l10.763.7"></span>ἐστὶ, τὸ δὲ ἐσόμενον κωλυτέον. ἰαθήσεται μὲν οὖν τὸ γεγονὸς
<span class="lb" data-page="10.763" data-line="8" id="l10.763.8"></span>ὑπὸ τῶν ἐκφραττόντων, κωλυθήσεται δὲ τὴν ἐπιῤῥοὴν
<span class="lb" data-page="10.763" data-line="9" id="l10.763.9"></span>τῶν ἐμφραττόντων χυμῶν ἀνειργόντων. ὅπερ οὖν
<span class="lb" data-page="10.763" data-line="10" id="l10.763.10"></span>ἔσχατον εὑρέθη κατὰ τὴν ἀναλυτικὴν μέθοδον, ἐν τῇ θεραπείᾳ
<span class="lb" data-page="10.763" data-line="11" id="l10.763.11"></span>πρῶτον ἁπάντων χρὴ πραχθῆναι. δέδεικται γὰρ ἐν
<span class="lb" data-page="10.763" data-line="12" id="l10.763.12"></span>τοῖς ἔμπροσθεν λόγοις ὡς, ἐὰν ἐθελήσωμεν τοῖς ἐμφρακτικοῖς
<span class="lb" data-page="10.763" data-line="13" id="l10.763.13"></span>βοηθήμασι χρῆσθαι, ἄνευ τοῦ προκενῶσαι τὸ πλῆθος
<span class="lb" data-page="10.763" data-line="14" id="l10.763.14"></span>οὐ μόνον οὐδὲν ἀνύσομεν, ἀλλὰ μείζονα τὴν διάθεσιν ἐργασόμεθα,
<span class="lb" data-page="10.763" data-line="15" id="l10.763.15"></span>μαχομένων ἀλλήλαις τῶν ἐνδείξεων. ἀλλ’ ἐὰν
<span class="lb" data-page="10.763" data-line="16" id="l10.763.16"></span>κενώσαντες πρότερον ἐπὶ τὸ θεραπεύειν ἴωμεν τὴν ἔμφραξιν,
<span class="lb" data-page="10.763" data-line="17" id="l10.763.17"></span>ἐκφραττόντων ἡμῖν δεήσει φαρμάκων. ἀλλ’ ἐπεὶ τούτων ﻿
<span class="pb" data-page="10.764" id="p10.764"></span>
<span class="lb" data-page="10.764" data-line="1" id="l10.764.1"></span>ἐστὶ τὰ πλεῖστα θερμὰ, κίνδυνος αὐξῆσαι καὶ τὴν
<span class="lb" data-page="10.764" data-line="2" id="l10.764.2"></span>σηπεδόνα καὶ τὸν πυρετόν. ὅσα τοίνυν ἄνευ τοῦ θερμαίνειν
<span class="lb" data-page="10.764" data-line="3" id="l10.764.3"></span>ἐκφράττειν δύναται, τούτοις χρησόμεθα· μετὰ δὲ τὸ
<span class="lb" data-page="10.764" data-line="4" id="l10.764.4"></span>διαῤῥῦψαι καὶ τεμεῖν τὰ ἐμφράττοντα, κενοῦν αὐτοὺς πειρασόμεθα
<span class="lb" data-page="10.764" data-line="5" id="l10.764.5"></span>διά τε γαστρὸς καὶ οὔρων καὶ ἱδρώτων. οὐσῶν
<span class="lb" data-page="10.764" data-line="6" id="l10.764.6"></span>δὲ καὶ τῶν ταῦτα ἐργαζομένων ὑλῶν θερμῶν ἀναγκαῖον μὲν
<span class="lb" data-page="10.764" data-line="7" id="l10.764.7"></span>ἐν τούτῳ τήν τε σῆψιν αὐξάνειν καὶ τοὺς πυρετούς. ὥστε
<span class="lb" data-page="10.764" data-line="8" id="l10.764.8"></span>καθ’ ὅσον ἐνδέχεται πειρατέον ἐκλέγεσθαι τὰς ἧττον θερμαινούσας
<span class="lb" data-page="10.764" data-line="9" id="l10.764.9"></span>ὕλας· ἢ εἴ τις εὑρίσκοιτο μὴ θερμαίνουσα, καθάπερ ἐν
<span class="lb" data-page="10.764" data-line="10" id="l10.764.10"></span>τῷ καιρῷ τῷδε τὸ βαλανεῖον, ἐπ’ αὐτὴν ἔρχεσθαι. πειρᾶσθαι
<span class="lb" data-page="10.764" data-line="11" id="l10.764.11"></span>δ’ ἐν τούτῳ τῷ χρόνῳ <span class="milestone ed1page" data-n="4.156" data-unit="ed1page" id="ed1page.4.156"></span>καὶ τὴν δύναμιν ῥωννύειν,
<span class="lb" data-page="10.764" data-line="12" id="l10.764.12"></span>ὅπως πέττῃ τοὺς χυμοὺς, ἐκνικῶσα τὴν σῆψιν. αὐτοῦ
<span class="lb" data-page="10.764" data-line="13" id="l10.764.13"></span>δὲ τοῦ πυρετοῦ τὸ γεγονὸς ἤδη ψυκτέον· ἔσχατος γὰρ ἐν τῇ
<span class="lb" data-page="10.764" data-line="14" id="l10.764.14"></span>τῶν βοηθημάτων τάξει σκοπὸς ὁ ἀπὸ τοῦδε, καίτοι καθ’
<span class="lb" data-page="10.764" data-line="15" id="l10.764.15"></span>ἕτερον τρόπον ὑπάρχων πρῶτος· ἀπ’ αὐτοῦ γοῦν ἤρξατο καὶ
<span class="lb" data-page="10.764" data-line="16" id="l10.764.16"></span>ἡ τῶν βοηθημάτων εὑρετικὴ μέθοδος.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:11.11">
<span class="pb page1" data-page="10.764" id="p10.764"></span>
<span class="milestone ed1page page1" data-n="4.156" data-unit="ed1page" id="ed1page.4.156"></span>
<span class="milestone ed2page page1" data-n="10.257" data-unit="ed2page" id="ed2page.10.257"></span>
            <p>
<span class="lb" data-page="10.764" data-line="17" id="l10.764.17"></span>Εἰ μὲν οὖν μηδὲν ἰσχυρὸν ἐν τῷ μεταξὺ
<span class="lb" data-page="10.764" data-line="18" id="l10.764.18"></span>σύμπτωμα προσγενόμενον ἐάσειεν οὕτω προελθεῖν ἀπὸ τῆς
<span class="pb" data-page="10.765" id="p10.765"></span>
<span class="lb" data-page="10.765" data-line="1" id="l10.765.1"></span>ἀρχῆς τοῦ νοσήματος ἄχρι τῆς τελευτῆς, τὰ βοηθήματα ταχίστη
<span class="lb" data-page="10.765" data-line="2" id="l10.765.2"></span>λύσις ἐπακολουθήσει τοῦ πυρετοῦ· παρεμπεσόντος δὲ
<span class="lb" data-page="10.765" data-line="3" id="l10.765.3"></span>τοιούτου τινὸς ὡς ἐφ’ ἑαυτοῦ τὴν ὅλην ἐπιστρέψαι θεραπείαν,
<span class="lb" data-page="10.765" data-line="4" id="l10.765.4"></span>ἀναγκαῖόν ἐστι βραδῦναι τὸ τέλος τῆς ἰάσεως. τὸ γὰρ
<span class="lb" data-page="10.765" data-line="5" id="l10.765.5"></span>παρεμπῖπτον τοῦτο τοὐπίπαν ἤτοι γ’ ἐναντίον ἐστὶ τοῖς
<span class="lb" data-page="10.765" data-line="6" id="l10.765.6"></span>λύουσι βοηθήμασι τὸν προειρημένον στοῖχον, τῶν τ’ αἰτίων
<span class="lb" data-page="10.765" data-line="7" id="l10.765.7"></span>καὶ διαθέσεων καὶ συμπτωμάτων, ἢ πάντως γ’ οὐδὲν ὀνίνησιν.
<span class="lb" data-page="10.765" data-line="8" id="l10.765.8"></span><span class="milestone ed2page" data-n="10.258" data-unit="ed2page" id="ed2page.10.258"></span>εἰ μὲν οὖν ἡ τοῦ παρεμπίπτοντος ἴασις ἐναντία ᾖ
<span class="lb" data-page="10.765" data-line="9" id="l10.765.9"></span>τῇ προειρημένῃ τάξει τῶν βοηθημάτων, ἀναγκαῖον ἐν ἐκείνῳ
<span class="lb" data-page="10.765" data-line="10" id="l10.765.10"></span>τῷ χρόνῳ πάντα χείρω γενέσθαι· εἰ δὲ μήτ’ ὠφελοῖ τι πάντῃ
<span class="lb" data-page="10.765" data-line="11" id="l10.765.11"></span>μήτε βλάπτοι τὴν ἐξ ἀρχῆς διάθεσιν ἡ τοῦ μεταξὺ γενομένου
<span class="lb" data-page="10.765" data-line="12" id="l10.765.12"></span>παθήματος ἐπανόρθωσις, εἰς τὸ τάχος τῆς ὅλης θεραπείας
<span class="lb" data-page="10.765" data-line="13" id="l10.765.13"></span>ἐμποδισθησόμεθα· βλαπτούσης δ’ ἀναγκαῖον ἤτοι γ’ εἰς ἔτι
<span class="lb" data-page="10.765" data-line="14" id="l10.765.14"></span>πλέονα χρόνον ἐκταθῆναι τὴν σύμπασαν ἴασιν ἢ κίνδυνον
<span class="lb" data-page="10.765" data-line="15" id="l10.765.15"></span>ἀκολουθῆσαί τινα ἢ συναμφότερον γενέσθαι. φέρε γὰρ ἐν τῷ
<span class="lb" data-page="10.765" data-line="16" id="l10.765.16"></span>μεταξὺ κακωθέντος στομάχου συγκοπὴν ἐμπεσεῖν, ἣν ἀναγκαζομένων
<span class="lb" data-page="10.765" data-line="17" id="l10.765.17"></span>ἰᾶσθαι τροφὰς ἀκαίρους δοθῆναι χρὴ σὺν οἴνῳ καὶ
<span class="lb" data-page="10.765" data-line="18" id="l10.765.18"></span>ψυχρῷ. τῇ γὰρ τούτων χρήσει τὰς ἐμφράξεις καὶ τὴν στέγνωσιν
<span class="lb" data-page="10.765" data-line="19" id="l10.765.19"></span>καὶ τὴν σῆψιν ἀναγκαῖον αὐξηθῆναι, καὶ διὰ τὴν τούτων
<span class="pb" data-page="10.766" id="p10.766"></span>
<span class="lb" data-page="10.766" data-line="1" id="l10.766.1"></span>αὔξησιν καὶ αὐτὸν τὸν πυρετόν. ἀλλ’ ὅταν ἥ τε δύναμις
<span class="lb" data-page="10.766" data-line="2" id="l10.766.2"></span>ἐξαρκῇ καὶ μηδὲν, ὡς εἴρηται, παρεμπέσῃ καθάπερ ἄρτι μὲν
<span class="lb" data-page="10.766" data-line="3" id="l10.766.3"></span>ἐῤῥέθη συγκοπῇ κακωθέντος στομάχου, οὐ γένοιτο δ’ ἄν ποτε
<span class="lb" data-page="10.766" data-line="4" id="l10.766.4"></span>καὶ αἱμοῤῥαγία καὶ ἀγρυπνία καὶ ἄλγημα καί τι τῶν ἁμαρτανομένων
<span class="lb" data-page="10.766" data-line="5" id="l10.766.5"></span>ὑπὸ τοῦ κάμνοντος ἤ τινος τῶν ἀμφ’ αὐτὸν, ἡ εἰρημένη
<span class="lb" data-page="10.766" data-line="6" id="l10.766.6"></span>μικρὸν ἔμπροσθεν ἅπασα τῶν βοηθημάτων τάξις ἰάσεται
<span class="lb" data-page="10.766" data-line="7" id="l10.766.7"></span>τὸν ἄνθρωπον. οὔτ’ αὐτὴ καθ’ ἕκαστον βοήθημα τὰ παρὰ
<span class="lb" data-page="10.766" data-line="8" id="l10.766.8"></span>φύσιν ἐκθεραπεύουσα πάντα. τὸ γοῦν μελίκρατον, ὅσον μὲν
<span class="lb" data-page="10.766" data-line="9" id="l10.766.9"></span>ἐπὶ τὸ τέμνειν τοὺς παχεῖς χυμοὺς καὶ ῥύπτειν τοὺς γλίσχρους
<span class="lb" data-page="10.766" data-line="10" id="l10.766.10"></span>καὶ τὰς ἐκκρίσεις προτρέπειν, ἄριστον ἂν εἴη βοήθημα κατὰ
<span class="lb" data-page="10.766" data-line="11" id="l10.766.11"></span>τοὺς ἐπὶ στεγνώσει καὶ σήψει συνόχους· ὅσον δ’ ἐπὶ τὸ τὴν
<span class="lb" data-page="10.766" data-line="12" id="l10.766.12"></span>θέρμην αὐξάνειν τοῦ πυρετοῦ βλαβερόν· ὅθεν εἴπερ ἄμετρος
<span class="lb" data-page="10.766" data-line="13" id="l10.766.13"></span>ἥδε εἴη, φείδεσθαι μὲν χρὴ τοῦ μελικράτου, χρῆσθαι δὲ τῷ
<span class="lb" data-page="10.766" data-line="14" id="l10.766.14"></span>χυλῷ τῆς πτισάνης· εἰ δὲ τὰς ἐμφράξεις δυσλύτους εἶναι λογιζόμεθα,
<span class="lb" data-page="10.766" data-line="15" id="l10.766.15"></span>καὶ ὀξυμέλιτι. καὶ τοῦτο δ’ αὖ πάλιν αὐτῷ χρησαμένων
<span class="lb" data-page="10.766" data-line="16" id="l10.766.16"></span>ἀμέτρως, ἔντερόν τε ξύει καὶ βῆχα κινεῖ καὶ τὰ νευρώδη
<span class="lb" data-page="10.766" data-line="17" id="l10.766.17"></span>βλάπτει. ὥστ’ εἶναι τῶν δυσχερεστάτων εὑρεῖν τι βοήθημα
<span class="pb" data-page="10.767" id="p10.767"></span>
<span class="lb" data-page="10.767" data-line="1" id="l10.767.1"></span>τοιοῦτον ὃ μηδὲν βλάπτον ὀνίνησι μεγάλως. καὶ τοῦθ’, ὡς
<span class="lb" data-page="10.767" data-line="2" id="l10.767.2"></span>ἐδείχθη, γίνεται διὰ τὴν ἐπιπλοκὴν τῶν παρὰ φύσιν ἐν τῷ
<span class="lb" data-page="10.767" data-line="3" id="l10.767.3"></span>σώματι συνισταμένων διαθέσεων ἅμα τοῖς προηγουμένοις
<span class="lb" data-page="10.767" data-line="4" id="l10.767.4"></span>αὐτῶν αἰτίοις καὶ τοῖς ἑπομένοις συμπτώμασιν.
</p>
          </article>

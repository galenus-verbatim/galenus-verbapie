<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:11.13">
<span class="pb page1" data-page="10.773" id="p10.773"></span>
<span class="milestone ed1page page1" data-n="4.157" data-unit="ed1page" id="ed1page.4.157"></span>
<span class="milestone ed2page page1" data-n="10.260" data-unit="ed2page" id="ed2page.10.260"></span>
            <p>
<span class="lb" data-page="10.773" data-line="11" id="l10.773.11"></span>Ἀνέλθωμεν οὖν αὖθις ἐπὶ τοὺς θεραπευτικοὺς
<span class="lb" data-page="10.773" data-line="12" id="l10.773.12"></span>σκοποὺς τοῦ προκειμένου γένους τῶν πυρετῶν, ἀναμνήσωμέν
<span class="lb" data-page="10.773" data-line="13" id="l10.773.13"></span>τε τὰ γένη τῶν παρὰ φύσιν ἐν ἡμῖν τῶν τε αἰτίων
<span class="lb" data-page="10.773" data-line="14" id="l10.773.14"></span>καὶ τῶν νοσημάτων καὶ τῶν συμπτωμάτων· αἰτίων μὲν τοῦ
<span class="lb" data-page="10.773" data-line="15" id="l10.773.15"></span>πλήθους καὶ τοῦ πάχους καὶ τῆς γλισχρότητος τῶν χυμῶν,
<span class="lb" data-page="10.773" data-line="16" id="l10.773.16"></span>αἰτίου δ’ ἅμα καὶ συμπτώματος τῆς κατὰ τὴν διαπνοὴν
<span class="lb" data-page="10.773" data-line="17" id="l10.773.17"></span>ἐπισχέσεως, ὥσπερ αὖ πάλιν αἰτίου τε ἅμα καὶ διαθέσεως ﻿
<span class="pb" data-page="10.774" id="p10.774"></span>
<span class="lb" data-page="10.774" data-line="1" id="l10.774.1"></span>τῆς σήψεως, νοσήματος δὲ τῆς ἐμφράξεως καὶ τοῦ πυρετοῦ,
<span class="lb" data-page="10.774" data-line="2" id="l10.774.2"></span>συμπτώματος δὲ τῆς ἐπισχέσεως τῆς διαπνοῆς. ἐνδείξεται
<span class="lb" data-page="10.774" data-line="3" id="l10.774.3"></span>τοιγαροῦν, ὡς ἐλέχθη, τῶν μὲν προηγουμένων αἰτίων ἕκαστον
<span class="lb" data-page="10.774" data-line="4" id="l10.774.4"></span>ἴδιόν τι· τὸ μὲν πλῆθος ἐν τῷ πρὸς τὶ κατὰ τὴν τοῦ ποσοῦ
<span class="lb" data-page="10.774" data-line="5" id="l10.774.5"></span>προσηγορίαν τὴν κένωσιν, ἡ δὲ γλισχρότης καὶ τὸ πάχος
<span class="lb" data-page="10.774" data-line="6" id="l10.774.6"></span><span class="milestone ed2page" data-n="10.261" data-unit="ed2page" id="ed2page.10.261"></span>κατὰ τὴν τοῦ ποιοῦ διάθεσιν ὑπάρχοντα τὴν διὰ τῶν
<span class="lb" data-page="10.774" data-line="7" id="l10.774.7"></span>ἐναντίων ἴασιν. ἅτε δὲ οὐκ ὄντων ἐν ταῖς πλείσταις ἀντιθέσεσι
<span class="lb" data-page="10.774" data-line="8" id="l10.774.8"></span>συνηθῶν ὀνομάτων, ἀπατᾶσθαι συμβαίνει τοὺς ἀγυμνάστους
<span class="lb" data-page="10.774" data-line="9" id="l10.774.9"></span>τὴν περὶ τῶν πραγμάτων ἐπιστήμην, ὅταν ὀνομάσαι
<span class="lb" data-page="10.774" data-line="10" id="l10.774.10"></span>μιᾷ προσηγορίᾳ μὴ δυνηθῶσι τὸ νοούμενον, ὡς οὐδ’ ὅλως
<span class="lb" data-page="10.774" data-line="11" id="l10.774.11"></span>ὄντος ἀφισταμένους· ὅπερ ἀμέλει καὶ κατὰ τοὺς γλίσχρους
<span class="lb" data-page="10.774" data-line="12" id="l10.774.12"></span>καὶ παχεῖς χυμοὺς πεπόνθασιν. ὁ μὲν γὰρ παχὺς χυμὸς ἀντικείμενον
<span class="lb" data-page="10.774" data-line="13" id="l10.774.13"></span>ἔχει τὸν λεπτὸν, ὁ δὲ γλίσχρος, ὡς μὲν ἐγὼ πρῶτον
<span class="lb" data-page="10.774" data-line="14" id="l10.774.14"></span>ὠνόμασα, τὸν ῥυπτικὸν, ὡς δ’ ἄν τις ἴσως ἀπὸ στερεῶν
<span class="lb" data-page="10.774" data-line="15" id="l10.774.15"></span>σωμάτων ὁρμώμενος φαίη, τὸν κραῦρον. οὕτω γὰρ φαίνεται
<span class="lb" data-page="10.774" data-line="16" id="l10.774.16"></span>καὶ ὁ Ἀριστοτέλης ἀεὶ ποιούμενος τὴν ἀντίθεσιν· ἀλλ’ οὐκ
<span class="lb" data-page="10.774" data-line="17" id="l10.774.17"></span>ἐπὶ τῶν χυμῶν, ὡς ἔφην, ἀλλ’ ἐπ’ αὐτῶν τῶν στερεῶν σωμάτων.
<span class="pb" data-page="10.775" id="p10.775"></span>
<span class="lb" data-page="10.775" data-line="1" id="l10.775.1"></span>εἰ δὲ νοήσαις τοῦ γλίσχρου χυμοῦ τὴν φύσιν, ὡς παντὸς
<span class="lb" data-page="10.775" data-line="2" id="l10.775.2"></span>τοῦ ψαύσαντος ἀντέχεται δυσλύτως, εἰκότως, οἶμαι, τὸν μὴ
<span class="lb" data-page="10.775" data-line="3" id="l10.775.3"></span>συμπλεκόμενον ἀποῤῥύπτοντά τε τοὺς συμπλεκομένους
<span class="lb" data-page="10.775" data-line="4" id="l10.775.4"></span>ἐναντίον εἶναι φήσεις αὐτῷ. κατὰ γοῦν τὰ προηγούμενα τῶν
<span class="lb" data-page="10.775" data-line="5" id="l10.775.5"></span>αἰτιῶν αἱ ἀντιθέσεις αὐτάρκως εἴρηνται· κατὰ δὲ τὴν ὀργανικὴν
<span class="lb" data-page="10.775" data-line="6" id="l10.775.6"></span>νόσον, ἥπερ ἐστὶν ἔμφραξις, τὸ ἐναντίον ταύτῃ ἡ ἔκφραξις
<span class="lb" data-page="10.775" data-line="7" id="l10.775.7"></span>ὑπάρχει· κατὰ δὲ τὸ σύμπτωμα τὸ τῆς ἐποχῆς τῶν
<span class="lb" data-page="10.775" data-line="8" id="l10.775.8"></span>διαπνεομένων ἡ ἔκκρισις αὐτῶν ἐστι τὸ ἐναντίον· κατὰ δὲ
<span class="lb" data-page="10.775" data-line="9" id="l10.775.9"></span>τὴν σηπεδόνα τῶν χυμῶν ἥ τε ἔκκρισις καὶ ἡ ἀνάψυξις καὶ
<span class="lb" data-page="10.775" data-line="10" id="l10.775.10"></span>ἡ ῥίπισις καὶ ἡ τῶν ἡμισαπῶν πέψις· αὐτῶν δὲ τῶν πυρετῶν
<span class="lb" data-page="10.775" data-line="11" id="l10.775.11"></span>ἡ ἀντίθεσις ψύξις ἐστίν. ἐξ ὧν δ’ ἄν τις μεθόδῳ εὕροι
<span class="lb" data-page="10.775" data-line="12" id="l10.775.12"></span>τὴν ἐργαζομένην ἕκαστον τῶν εἰρημένων ὕλην ἤδη εἴρηται.
<span class="lb" data-page="10.775" data-line="13" id="l10.775.13"></span>μαχομένων οὖν αὐτῶν, ὥσπερ ἐλέγομεν, ἄλλοτ’ ἄλλη κρατεῖ
<span class="lb" data-page="10.775" data-line="14" id="l10.775.14"></span>τῶν ἐνδείξεων τε καὶ ὑλῶν. καὶ κατὰ τοῦτο τινὲς ἀγνοήσαντες
<span class="lb" data-page="10.775" data-line="15" id="l10.775.15"></span>ὡς ἀφ’ ἑκάστου τῶν ὄντων ἔνδειξίς ἐστιν ἀεὶ μία,
<span class="lb" data-page="10.775" data-line="16" id="l10.775.16"></span>καὶ ὡς εἰ μὲν εἴη τῶν παρὰ φύσιν τι τὸ ἐνδεικνύμενον, ἡ
<span class="lb" data-page="10.775" data-line="17" id="l10.775.17"></span>ἔνδειξις αὐτοῦ τὸ ἐναντίον ἐστὶν, εἰ δὲ τῶν κατὰ φύσιν,
<span class="lb" data-page="10.775" data-line="18" id="l10.775.18"></span>οὐ τὸ ἐναντίον, ἀλλὰ τὸ ὅμοιον, οὐκ ἠδυνήθησαν οὔτε θεραπευτικὴν
<span class="pb" data-page="10.776" id="p10.776"></span>
<span class="lb" data-page="10.776" data-line="1" id="l10.776.1"></span>οὔτε ὑγιεινὴν συστήσασθαι μέθοδον. ὅπου γὰρ
<span class="lb" data-page="10.776" data-line="2" id="l10.776.2"></span>ἐν τοῖς πρώτοις ἐσφάλησαν σκοποῖς, πολὺ δήπου μᾶλλον
<span class="lb" data-page="10.776" data-line="3" id="l10.776.3"></span>ἔμελλον ἐν τοῖς μετ’ αὐτοὺς σφαλήσεσθαι. χρὴ γὰρ, οἶμαι,
<span class="lb" data-page="10.776" data-line="4" id="l10.776.4"></span>τὰ θεμέλια τοῖς οἰκοδομήμασιν ἰσχυρὰ προκαταβεβλῆσθαι.
<span class="lb" data-page="10.776" data-line="5" id="l10.776.5"></span>καὶ τὴν τρόπιν τοῖς σκάφεσιν, εἰ μέλλει τι τῶν ἐπ’ αὐτοῖς
<span class="lb" data-page="10.776" data-line="6" id="l10.776.6"></span>οἰκοδομουμένων τε καὶ πηγνυμένων ἀσφαλὲς γενήσεσθαι·
<span class="lb" data-page="10.776" data-line="7" id="l10.776.7"></span>ὅπου δ’ ἂν ἐξ ἀρχῆς εὐθὺς ἡ πρώτη κρηπὶς σαθρὰ συμπαγῇ,
<span class="lb" data-page="10.776" data-line="8" id="l10.776.8"></span>τίς μηχανὴ τῶν ἐπ’ αὐτῇ τι γενήσεσθαι μὴ σαθρόν;
<span class="lb" data-page="10.776" data-line="9" id="l10.776.9"></span>ἐπεὶ τοίνυν τῶν κατὰ τὴν προκειμένην στέγνωσιν συνόχων,
<span class="lb" data-page="10.776" data-line="10" id="l10.776.10"></span>οὐ γὰρ ὀκνητέον αὖθις καὶ αὖθις ἀναλαμβάνειν τὸν λόγον,
<span class="lb" data-page="10.776" data-line="11" id="l10.776.11"></span>ὑπὲρ τοῦ μαθεῖν τοὺς πολλοὺς τῶν ἰατρῶν κᾂν νῦν γοῦν
<span class="lb" data-page="10.776" data-line="12" id="l10.776.12"></span>τὴν ἀληθῆ μέθοδον, ἑπτὰ μὲν ὑπέκειτο τὰ παρὰ φύσιν,
<span class="lb" data-page="10.776" data-line="13" id="l10.776.13"></span>ἀφ’ ὧν αἱ ἐνδείξεις, πλῆθος χυμῶν καὶ πάχος. καὶ γλισχρότης
<span class="lb" data-page="10.776" data-line="14" id="l10.776.14"></span>ἔμφραξίς τε καὶ τῶν ἀναπνεομένων ἐπίσχεσις καὶ σῆψις
<span class="lb" data-page="10.776" data-line="15" id="l10.776.15"></span>καὶ πυρετὸς οὐκ ἔχων διάλειμμα· καὶ ταῦτ’ ἐνεδείκνυτο
<span class="lb" data-page="10.776" data-line="16" id="l10.776.16"></span>πάντως τὸ ἐναντίον. ἔξωθεν δ’ αὐτῶν ἔνδειξις ἀπὸ
<span class="lb" data-page="10.776" data-line="17" id="l10.776.17"></span>τῶν κατὰ φύσιν ἐκ τῆς κράσεως τοῦ τε <span class="milestone ed1page" data-n="4.158" data-unit="ed1page" id="ed1page.4.158"></span>νοσοῦντος
<span class="pb" data-page="10.777" id="p10.777"></span>
<span class="lb" data-page="10.777" data-line="1" id="l10.777.1"></span>μορίου καὶ τῶν ἄλλων ἁπάντων τῶν κυρίων ἐκ τοῦ ποσοῦ
<span class="lb" data-page="10.777" data-line="2" id="l10.777.2"></span>τῆς οὐσίας αὐτῶν καὶ ἐκ τοῦ ποσοῦ τε καὶ ποιοῦ τῆς τοῦ
<span class="lb" data-page="10.777" data-line="3" id="l10.777.3"></span>πνεύματος οὐσίας· αἱ δὲ ἀπὸ τούτων ἐνδείξεις οὐ τῶν
<span class="lb" data-page="10.777" data-line="4" id="l10.777.4"></span>ἐναντίων ἦσαν, ἀλλὰ τῶν οἰκείων· εἰς δὲ τὴν διάγνωσιν
<span class="lb" data-page="10.777" data-line="5" id="l10.777.5"></span>αὐτῶν, ὡς ἐλέγομεν, ἥ θ’ ἡλικία καὶ τὸ ἔθος ἅπαντά τε τὰ
<span class="lb" data-page="10.777" data-line="6" id="l10.777.6"></span>προκατάρξαντα τῆς νόσου συντελεῖ· προερχομένων δὲ κᾀντεῦθεν
<span class="lb" data-page="10.777" data-line="7" id="l10.777.7"></span>ἐνδείξεων οὐκ ὀλίγων, εἰς ἁπάσας χρὴ βλέπειν ἅμα
<span class="lb" data-page="10.777" data-line="8" id="l10.777.8"></span>τὸν ἰατρὸν, ἵν’ ἐξεύρῃ τίνι μὲν πρῶτον καὶ μᾶλλον, τίνι δ’
<span class="lb" data-page="10.777" data-line="9" id="l10.777.9"></span>ἧττόν τε <span class="milestone ed2page" data-n="10.262" data-unit="ed2page" id="ed2page.10.262"></span>καὶ δεύτερον, τίνι αὖθίς τε καὶ τρίτον καὶ
<span class="lb" data-page="10.777" data-line="10" id="l10.777.10"></span>οὕτως ἐφεξῆς ἄλλῳ μετ’ ἄλλο χρήσεται βοηθήματι.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:11.6">
<span class="pb page1" data-page="10.749" id="p10.749"></span>
<span class="milestone ed1page page1" data-n="4.153" data-unit="ed1page" id="ed1page.4.153"></span>
<span class="milestone ed2page page1" data-n="10.252" data-unit="ed2page" id="ed2page.10.252"></span>
            <p>
<span class="lb" data-page="10.749" data-line="13" id="l10.749.13"></span>Ἐπαμφοτερίζοντος γὰρ τοῦ τοιούτου πυρετοῦ
<span class="lb" data-page="10.749" data-line="14" id="l10.749.14"></span>τοῖς τ’ ἐπὶ σήψει χυμῶν ἐν περιόδοις τισὶ παροξυνομένοις
<span class="lb" data-page="10.749" data-line="15" id="l10.749.15"></span>καὶ τοῖς ἐφημέροις ὀνομαζομένοις, ἐν ἑκατέρῳ τῷ
<span class="lb" data-page="10.749" data-line="16" id="l10.749.16"></span>γένει προσηκόντως ἐμνημονεύσαμεν τούτων, ἕνα μὲν ἐχόντων
<span class="lb" data-page="10.749" data-line="17" id="l10.749.17"></span>παροξυσμὸν ὡς ἐφημέρων, ἐπὶ σήψει δὲ γιγνομένων
<span class="pb" data-page="10.750" id="p10.750"></span>
<span class="lb" data-page="10.750" data-line="1" id="l10.750.1"></span>καὶ ἤδη πολυημέρων πως ὄντων. ὥσθ’ ἓν μὲν ἕξουσι κοινὸν
<span class="lb" data-page="10.750" data-line="2" id="l10.750.2"></span>πρὸς τοὺς ἐφημέρους, δύο δὲ πρὸς τοὺς ἐπὶ σήψει πολυημέρους.
<span class="lb" data-page="10.750" data-line="3" id="l10.750.3"></span>τὸ δ’ ἕτερον γένος τῶν συνόχων δύο μὲν ἔχει
<span class="lb" data-page="10.750" data-line="4" id="l10.750.4"></span>κοινὰ πρὸς τοὺς ἐφημέρους, τό τε χωρὶς σήψεως γίγνεσθαι
<span class="lb" data-page="10.750" data-line="5" id="l10.750.5"></span>καὶ χωρὶς περιόδου· τὸ τρίτον δ’ οὐ κοινὸν, εἰς γὰρ τὴν
<span class="lb" data-page="10.750" data-line="6" id="l10.750.6"></span>πέμπτην ἡμέραν ἐκτείνεται πολλάκις. ἡ μὲν οὖν τῶνδε τῶν
<span class="lb" data-page="10.750" data-line="7" id="l10.750.7"></span>πυρετῶν θεραπεία γέγραπται πρόσθεν, ἡ δὲ τῶν ἐπὶ σήψει
<span class="lb" data-page="10.750" data-line="8" id="l10.750.8"></span>συνόχων ἑκατέρῳ τῷ γένει κοινωνοῦσα καὶ ἡμᾶς
<span class="lb" data-page="10.750" data-line="9" id="l10.750.9"></span>ἠνάγκασεν ἐν ἀμφοτέροις τοῖς λόγοις ὑπὲρ αὐτῆς διελθεῖν.
<span class="lb" data-page="10.750" data-line="10" id="l10.750.10"></span>ἀλλ’ ἡ μὲν οὐσία καὶ ἡ σύμπασα φύσις αὐτῶν ἐκ
<span class="lb" data-page="10.750" data-line="11" id="l10.750.11"></span>τοῦ γένους ἐστὶ τοῦ νῦν ἡμῖν προκειμένου. καθ’ ἓν δέ τι
<span class="lb" data-page="10.750" data-line="12" id="l10.750.12"></span>τῶν <span class="milestone ed2page" data-n="10.253" data-unit="ed2page" id="ed2page.10.253"></span>συμβεβηκότων αὐτοῖς ἐκοινώνησαν τοῖς ἐφημέροις,
<span class="lb" data-page="10.750" data-line="13" id="l10.750.13"></span>ὅπερ ἦν εἷς ὁ σύμπας παροξυσμὸς ὅλης τῆς νόσου.
<span class="lb" data-page="10.750" data-line="14" id="l10.750.14"></span>χρὴ τοίνυν καὶ τὰ τῆς ἰάσεως αὐτοῖς καθ’ ἓν μὲν τοῦτο
<span class="lb" data-page="10.750" data-line="15" id="l10.750.15"></span>μόνον εἰς κοινωνίαν ἥκειν τοῖς ἐφημέροις, κατὰ δὲ τἄλλα
<span class="lb" data-page="10.750" data-line="16" id="l10.750.16"></span>σύμπαντα διχῇ τμηθῆναι, καὶ τοὺς μέν τινας σκοποὺς θεραπευτικοὺς
<span class="lb" data-page="10.750" data-line="17" id="l10.750.17"></span>ἐκ τοῦ γένους τῶν ἐπὶ σήψει λαβεῖν, τοὺς δέ
<span class="lb" data-page="10.750" data-line="18" id="l10.750.18"></span>τινας ἐκ τῆς οἰκείας αὐτῶν οὐσίας. οὕτω δὲ καὶ τὰς ἄλλας
<span class="pb" data-page="10.751" id="p10.751"></span>
<span class="lb" data-page="10.751" data-line="1" id="l10.751.1"></span>διαφορὰς τῶν ἐπὶ σήψει χυμῶν ἰᾶσθαι προσήκει, καθάπερ
<span class="lb" data-page="10.751" data-line="2" id="l10.751.2"></span>ἤδη πολλάκις ἔμπροσθεν εἴρηται, τὴν ἔνδειξιν ἀπό τε τοῦ
<span class="lb" data-page="10.751" data-line="3" id="l10.751.3"></span>κοινοῦ γένους αὐτῶν λαμβάνοντας καὶ τῆς καθ’ ἕκαστον
<span class="lb" data-page="10.751" data-line="4" id="l10.751.4"></span>ἰδίας διαφορᾶς.
</p>
          </article>

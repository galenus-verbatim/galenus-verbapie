<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:12.4">
<span class="pb page1" data-page="10.830" id="p10.830"></span>
<span class="milestone ed1page page1" data-n="4.166" data-unit="ed1page" id="ed1page.4.166"></span>
<span class="milestone ed2page page1" data-n="10.279" data-unit="ed2page" id="ed2page.10.279"></span>
            <p>
<span class="lb" data-page="10.830" data-line="1" id="l10.830.1"></span>Ἐφ’ ὧν δὲ διὰ χολὴν ξανθὴν ἀδικήσασαν τὸ
<span class="lb" data-page="10.830" data-line="2" id="l10.830.2"></span>στόμα τῆς γαστρὸς ἡ συγκοπὴ γένοιτο, ψυχρὸν τούτοις χρὴ
<span class="lb" data-page="10.830" data-line="3" id="l10.830.3"></span>προσφέρειν τὸ ποτόν. οἶνον μέντοι τῇ φύσει θερμὸν εἰς
<span class="lb" data-page="10.830" data-line="4" id="l10.830.4"></span>ἀνάδοσιν ὁρμῶντα τοῖς συγκοπτομένοις ἅπασι δοτέον· ἀναδοθῆναι
<span class="lb" data-page="10.830" data-line="5" id="l10.830.5"></span>γὰρ βουλόμεθα τὴν ληφθεῖσαν τροφὴν, οὐκ ἐν τῇ
<span class="lb" data-page="10.830" data-line="6" id="l10.830.6"></span>γαστρὶ μεῖναι. δῆλον δὲ ὅτι τοὺς οἴνους κιῤῥοὺς μὲν τῇ
<span class="lb" data-page="10.830" data-line="7" id="l10.830.7"></span>χροιᾷ, λεπτοὺς δὲ τῇ συστάσει, παλαιοὺς δὲ τὴν ἡλικίαν ἐκλεκτέον,
<span class="lb" data-page="10.830" data-line="8" id="l10.830.8"></span>εὐθὺς δ’ ἂν εἶεν εὐώδεις οἱ τοιοίδε. καὶ μέντοι καὶ
<span class="lb" data-page="10.830" data-line="9" id="l10.830.9"></span>αὐτῷ σοι πάρεστι καταπιόντι βραχὺ κραθέντων αὐτῶν
<span class="lb" data-page="10.830" data-line="10" id="l10.830.10"></span>αἰσθάνεσθαι θερμασίας <span class="milestone ed2page" data-n="10.280" data-unit="ed2page" id="ed2page.10.280"></span>εἰς ὅλον ἰούσης τὸ σῶμα. μὴ
<span class="lb" data-page="10.830" data-line="11" id="l10.830.11"></span>μέντοι πικροί γε ἔστωσαν ὑπὸ παλαιότητος οἱ οἶνοι καὶ μάλιστα
<span class="lb" data-page="10.830" data-line="12" id="l10.830.12"></span>ἐφ’ ὧν ὁ τοῦ κάμνοντος στόμαχος ὑπὸ τῆς ξανθῆς
<span class="lb" data-page="10.830" data-line="13" id="l10.830.13"></span>ἀδικεῖται χολῆς. οὔτε γὰρ ἔτι τὸ τῶν οἴνων εὔχυμον καὶ τρόφιμον
<span class="lb" data-page="10.830" data-line="14" id="l10.830.14"></span>ἔχουσιν οἱ τοιοῦτοι καὶ ἀηδεῖς ὄντες αὐτῷ τούτῳ τὸν
<span class="lb" data-page="10.830" data-line="15" id="l10.830.15"></span>στόμαχον ἀνιῶσιν. ἄριστοι τοίνυν εἰσὶν ὅσοι τῶν οἴνων
<span class="lb" data-page="10.830" data-line="16" id="l10.830.16"></span>αὐστηροὶ τὴν φύσιν ὄντες αἰσθητὴν μὲν οὐκέτι τὴν στύψιν
<span class="lb" data-page="10.830" data-line="17" id="l10.830.17"></span>ἔχουσι διὰ τὴν παλαιότητα, σαφῆ δ’ ἱκανῶς τὴν θερμασίαν.
<span class="lb" data-page="10.830" data-line="18" id="l10.830.18"></span>ἅπαντα γὰρ ὧν δεόμεθα ποιήσουσιν, ἐφ’ ὧν ὁ στόμαχός ἐστι
<span class="pb" data-page="10.831" id="p10.831"></span>
<span class="lb" data-page="10.831" data-line="1" id="l10.831.1"></span>πικρόχολος, ἡδέως τε λαμβανόμενοι καὶ πέψει καὶ ἀναδόσει
<span class="lb" data-page="10.831" data-line="2" id="l10.831.2"></span>συνεργοῦντες καὶ τὴν κακίαν τοῦ χυμοῦ πραΰνοντες καὶ θερμὴν
<span class="lb" data-page="10.831" data-line="3" id="l10.831.3"></span>τὴν ἕξιν ἐργαζόμενοι καὶ ῥωννύντες τὸν στόμαχον. ἄριστοι
<span class="lb" data-page="10.831" data-line="4" id="l10.831.4"></span>δ’ εἰσὶ τῶν τοιούτων οἴνων Σουῤῥεντῖνος, Σιγνῖνος,
<span class="lb" data-page="10.831" data-line="5" id="l10.831.5"></span>Σαβῖνος, Τιβουρτῖνος, Μάρσος, Ἰταλιῶται πάντες οὗτοι,
<span class="lb" data-page="10.831" data-line="6" id="l10.831.6"></span>στύφοντες μὲν, ἀλλ’ οὐχ ὁμοίως ἅπαντες. ὁ μὲν γὰρ Σουῤῥεντῖνος
<span class="lb" data-page="10.831" data-line="7" id="l10.831.7"></span>μετρίως τε στύφει καὶ θερμότερος τῶν ἄλλων καὶ ἡδίων
<span class="lb" data-page="10.831" data-line="8" id="l10.831.8"></span>ἐστίν. ἐφεξῆς δ’ ὁ Τιβουρτῖνος ὁ εὐγενής· ἔστι γάρ τις καὶ
<span class="lb" data-page="10.831" data-line="9" id="l10.831.9"></span>ἄλλος Τιβουρτῖνος ἄτονος ὁμοίως Σαβίνῳ, βραχείας μετέχων
<span class="lb" data-page="10.831" data-line="10" id="l10.831.10"></span>στύψεως. ὁ δὲ Σιγνῖνος αὐστηρότερος· καὶ τούτου πολὺ μᾶλλον
<span class="lb" data-page="10.831" data-line="11" id="l10.831.11"></span>ὁ Μάρσος. πάντες οὗτοι χρηστοὶ πικροχόλῳ στομάχῳ.
<span class="lb" data-page="10.831" data-line="12" id="l10.831.12"></span>καὶ διὰ τοῦτ’ αὐτοῖς χρηστέον, ὅταν γ’ ἤτοι ὑπὸ καυσωδῶν
<span class="lb" data-page="10.831" data-line="13" id="l10.831.13"></span>πυρετῶν ἀδικηθεὶς ἐπιφέρῃ συγκοπὴν, ἢ καὶ ἄλλως πολλῆς
<span class="lb" data-page="10.831" data-line="14" id="l10.831.14"></span>εἰς αὐτὸν ἤτοι ῥυείσης ἢ ἀναποθείσης χολῆς. οἷς μέντοι δι’
<span class="lb" data-page="10.831" data-line="15" id="l10.831.15"></span>ὠμοὺς χυμοὺς ὁ κίνδυνος τῆς συγκοπῆς, ὁ Φαλερῖνος ἀμείνων
<span class="lb" data-page="10.831" data-line="16" id="l10.831.16"></span>τῶν εἰρημένων εἰς τοσοῦτον εἰς ὅσον εὐχυμότερός τέ ἐστι καὶ
<span class="lb" data-page="10.831" data-line="17" id="l10.831.17"></span>θερμότερος· ἀναδοθήσεται γὰρ αὐτῶν θᾶττον καὶ τῇ πέψει
<span class="pb" data-page="10.832" id="p10.832"></span>
<span class="lb" data-page="10.832" data-line="1" id="l10.832.1"></span>τῶν ὠμῶν χυμῶν συνεργήσει. τῶν δ’ εἰρημένων ἕκαστος ὁ
<span class="lb" data-page="10.832" data-line="2" id="l10.832.2"></span>μὲν μᾶλλον, ὁ δ’ ἧττον, ἅπαντες δ’ οὖν Φαλερῖνοι τονοῦσι
<span class="lb" data-page="10.832" data-line="3" id="l10.832.3"></span>μᾶλλον τὸν στόμαχον. ἐπεὶ δὲ καὶ αὐτῶν τῶν Φαλερίνων ὁ
<span class="lb" data-page="10.832" data-line="4" id="l10.832.4"></span>μέν τις ἱκανός ἐστι γλυκὺς, ὃν ὀνομάζουσι Φαυστῖνον, ὁ δ’.
<span class="lb" data-page="10.832" data-line="5" id="l10.832.5"></span>ὡς μὲν πρὸς ἐκεῖνον αὐστηρὸς, ὡς δὲ πρὸς τὸν Σιγνῖνόν τε
<span class="lb" data-page="10.832" data-line="6" id="l10.832.6"></span>καὶ Μάρσον γλυκὺς, ἐκλεκτέον εἰς τὰ τοιαῦτα τὸν δεύτερον.
<span class="lb" data-page="10.832" data-line="7" id="l10.832.7"></span>εἰ δ’ ὁ κάμνων εἴθιστο χρῆσθαι περὶ τὸν τῆς ὑγείας χρόνον
<span class="lb" data-page="10.832" data-line="8" id="l10.832.8"></span>οἴνοις γλυκέσιν, οὐδὲν κωλύει τούτῳ δοῦναι τὸν γλυκύτερον
<span class="lb" data-page="10.832" data-line="9" id="l10.832.9"></span>Φαλερῖνον. ἐπὶ μέντοι τῆς Ἀσίας καὶ τῆς Ἑλλάδος, ὅσα
<span class="lb" data-page="10.832" data-line="10" id="l10.832.10"></span>τε τούτοις ἔθνη γειτνιᾷ, μὴ παρόντων τῶν εἰρημένων οἴνων,
<span class="lb" data-page="10.832" data-line="11" id="l10.832.11"></span>ἔσθ’ ὅτε κάλλιστος πρὸς ἀνάδοσιν τῶν ἐν ἐκείνοις τοῖς χωρίοις
<span class="lb" data-page="10.832" data-line="12" id="l10.832.12"></span>εὐπορουμένων οἴνων ὁ Ἀρουίσιός τε καὶ ὁ Λέσβιος·
<span class="lb" data-page="10.832" data-line="13" id="l10.832.13"></span>ὁ μὲν οὖν Λέσβιος εὔδηλός ἐστι κᾀκ τῆς προσηγορίας ἐν
<span class="lb" data-page="10.832" data-line="14" id="l10.832.14"></span>Λέσβῳ γινόμενος, ὁ δ’ Ἀρουίσιος ἐν χωρίοις τισὶ τῆς
<span class="lb" data-page="10.832" data-line="15" id="l10.832.15"></span>Χίου γεωργεῖται. τριῶν δὲ οὐσῶν ἐν Λέσβῳ πόλεων, ἧττον
<span class="lb" data-page="10.832" data-line="16" id="l10.832.16"></span>μὲν εὐώδης καὶ γλυκὺς ἐν Μιτυλήνῃ γεννᾶται, μᾶλλον δ’
<span class="lb" data-page="10.832" data-line="17" id="l10.832.17"></span>εὐώδης καὶ γλυκὺς ἐν Ἐρεσσῷ, κᾄπειτα ἐν Μηθύμνῃ. λαμβάνειν
<span class="lb" data-page="10.832" data-line="18" id="l10.832.18"></span>δ’ ἀπαραχύτους, οὕτω δ’ ὀνομάζουσιν οἷς οὐ μέμικται
<span class="pb" data-page="10.833" id="p10.833"></span>
<span class="lb" data-page="10.833" data-line="1" id="l10.833.1"></span>θάλασσα, μεγίστην βλάβην ἡγουμένους ἐφ’ ὧν μέμικται
<span class="lb" data-page="10.833" data-line="2" id="l10.833.2"></span>γενήσεσθαι. οὐ μὴν οὐδὲ εἰώθασι τοῖς εὐγενέσιν οἴνοις,
<span class="lb" data-page="10.833" data-line="3" id="l10.833.3"></span>ὑπὲρ ὧν ὁ λόγος ἐστὶ, μιγνύναι τῆς θαλάσσης ἐν Λέσβῳ, καθάπερ
<span class="lb" data-page="10.833" data-line="4" id="l10.833.4"></span>οὐδ’ ἐν Χίῳ τῷ Ἀρουισίῳ. γεννᾶται δὲ καὶ κατὰ τὴν
<span class="lb" data-page="10.833" data-line="5" id="l10.833.5"></span>Ἑλλησποντιακὴν Μυσίαν οἶνος ὅμοιος τῷ Σουῤῥεντίνῳ,
<span class="lb" data-page="10.833" data-line="6" id="l10.833.6"></span>Μύσιος ὀνομαζόμενος κατ’ ἐξοχήν. οὗτοι πάντες οἱ οἶνοι
<span class="lb" data-page="10.833" data-line="7" id="l10.833.7"></span>κιῤῥοὶ καὶ θερμοὶ καὶ εὐώδεις εἰσὶ καὶ τῇ συστάσει μέσοι τῶν
<span class="lb" data-page="10.833" data-line="8" id="l10.833.8"></span>θ’ ὑδατωδῶν καὶ τῶν παχέων. ὑδατώδεις μὲν οὖν εἰσι τὴν
<span class="lb" data-page="10.833" data-line="9" id="l10.833.9"></span>σύστασιν ὅ τε Ἀδριανὸς καὶ Σαβῖνος καὶ Ἀλβανὸς καὶ Γαυριανὸς
<span class="lb" data-page="10.833" data-line="10" id="l10.833.10"></span>καὶ Θοῦσκος, ὅ τε Νεαπολίτης ὁ Ἀμιναῖος, ἐν τοῖς
<span class="lb" data-page="10.833" data-line="11" id="l10.833.11"></span>περὶ Νεάπολιν χωρίοις γενόμενος· ὥστε καὶ ὀνομάζουσιν
<span class="lb" data-page="10.833" data-line="12" id="l10.833.12"></span>οὕτως αὐτόν. ἐπὶ δὲ τῆς Ἀσίας ὅ τε Τιβηκῖνος καὶ ὁ Τιτακαζηνὸς
<span class="lb" data-page="10.833" data-line="13" id="l10.833.13"></span>καὶ τρίτος μετ’ αὐτοὺς ὁ Ἀρσυϊνός. ἔμπαλιν δὲ
<span class="lb" data-page="10.833" data-line="14" id="l10.833.14"></span>παχεῖς οἶνοι, καθάπερ τὸ σίραιον, ὃ παρ’ ἡμῖν ὀνομάζουσιν
<span class="lb" data-page="10.833" data-line="15" id="l10.833.15"></span>ἕψημα, ὁ Σκυβελλίτης καὶ ὁ Θηραῖος καὶ <span class="milestone ed2page" data-n="10.281" data-unit="ed2page" id="ed2page.10.281"></span>Ἀλβάτης·
<span class="lb" data-page="10.833" data-line="16" id="l10.833.16"></span>ἐπὶ δὲ τῆς <span class="milestone ed1page" data-n="4.167" data-unit="ed1page" id="ed1page.4.167"></span>Ἀσίας Αἰγεάτης τε καὶ Περπερῖνος. ἐφ’
<span class="lb" data-page="10.833" data-line="17" id="l10.833.17"></span>ὧν οὖν διὰ πλῆθος ὠμῶν χυμῶν ἡ συγκοπὴ γίγνεται, τοὺς
<span class="lb" data-page="10.833" data-line="18" id="l10.833.18"></span>μὲν παχεῖς φευκτέον ὡς βλάπτοντας, τοὺς δὲ ὑδατώδεις ὡς
<span class="pb" data-page="10.834" id="p10.834"></span>
<span class="lb" data-page="10.834" data-line="1" id="l10.834.1"></span>ἀπράκτους· αἱρετέον δὲ τοὺς μέσους αὐτῶν κιῤῥοὺς, ὡς εἴρηται,
<span class="lb" data-page="10.834" data-line="2" id="l10.834.2"></span>καὶ θερμοὺς ὄντας. οὐδὲ γὰρ ἂν εὕροις οὐδένα τῶν λευκῶν
<span class="lb" data-page="10.834" data-line="3" id="l10.834.3"></span>οἴνων θερμὸν, ὅπου γε καὶ οἱ αὐστηροὶ καὶ μετρίως
<span class="lb" data-page="10.834" data-line="4" id="l10.834.4"></span>λευκοὶ παλαιούμενοι κιῤῥότεροί πως γίνονται. εἰ δ’ ἄλλως
<span class="lb" data-page="10.834" data-line="5" id="l10.834.5"></span>ἐθέλεις ὀνομάζειν τὸ κιῤῥὸν χρῶμα, δύναιο ἂν λέγειν πυῤῥὸν
<span class="lb" data-page="10.834" data-line="6" id="l10.834.6"></span>ἢ ὠχρόν. ὅσοι δ’ ἐν αὐτοῖς εἰσι θερμότατοι, ξανθοὶ πάντες
<span class="lb" data-page="10.834" data-line="7" id="l10.834.7"></span>εἰσίν· ὁποῖος καὶ ὁ Καίκουβος ἐπὶ τῆς Ἰταλίας. ὃς οὐχ ἕν
<span class="lb" data-page="10.834" data-line="8" id="l10.834.8"></span>τι γένος ἐστὶν οἴνου τοιούτου ἐξ ἀρχῆς, ὡς ἔνιοι νομίζουσιν,
<span class="lb" data-page="10.834" data-line="9" id="l10.834.9"></span>ἀλλ’ ὑπὸ παλαιότητος εἰς τοῦθ’ ἥκων, ὡς πυῤῥὰν ἔχειν
<span class="lb" data-page="10.834" data-line="10" id="l10.834.10"></span>χρόαν, ὅθεν περ καὶ τοὔνομα αὐτῷ· ἥκουσι δ’ οὐ πάντες εἰς
<span class="lb" data-page="10.834" data-line="11" id="l10.834.11"></span>τοῦτο φθάνοντες παχύνεσθαι, πρὶν ἐν τῷ διαυγεῖ τὸ ξανθὸν
<span class="lb" data-page="10.834" data-line="12" id="l10.834.12"></span>λαβεῖν χρῶμα. τῶν δ’ ἄλλων οἴνων τῶν αὐστηρῶν ὅσοι
<span class="lb" data-page="10.834" data-line="13" id="l10.834.13"></span>μετρίως λευκοὶ καὶ παχεῖς, οὐδεὶς ἐπιτήδειος εἰς ἀνάδοσιν· εἰ
<span class="lb" data-page="10.834" data-line="14" id="l10.834.14"></span>μέντοι παλαιωθεῖεν ἱκανῶς, χρήσαιτ’ ἄν τις αὐτοῖς ἑτέρων
<span class="lb" data-page="10.834" data-line="15" id="l10.834.15"></span>μὴ παρόντων· εὐστόμαχοι δ’ εἰσὶν οἱ τοιοῦτοι πάντες παλαιούμενοι.
<span class="lb" data-page="10.834" data-line="16" id="l10.834.16"></span>ὅπως δὲ καὶ τούτων ἔχοις τι παράδειγμα, τοῦ τ’
<span class="lb" data-page="10.834" data-line="17" id="l10.834.17"></span>ἀπὸ τῆς Νικομηδίας ἀναμιμνήσκω σε πᾶσιν ἀνθρώποις γνωρίμου ﻿
<span class="pb" data-page="10.835" id="p10.835"></span>
<span class="lb" data-page="10.835" data-line="1" id="l10.835.1"></span>καὶ τοῦ Σικελοῦ τοῦ Ἀμιναίου τοῦ ἐν τοῖς μεγάλοις
<span class="lb" data-page="10.835" data-line="2" id="l10.835.2"></span>κεραμείοις· ὁ γὰρ ἐν τοῖς μικροῖς λαγυνίοις ἐναντιώτατος
<span class="lb" data-page="10.835" data-line="3" id="l10.835.3"></span>τῷδε, κακοστόμαχος ἅμα καὶ κεφαλαλγὴς ὑπάρχων. πειρᾶσθαι
<span class="lb" data-page="10.835" data-line="4" id="l10.835.4"></span>μὲν οὖν ἀεὶ τὸν ἄριστον αἱρεῖσθαι· μὴ παρόντος δὲ τὸν
<span class="lb" data-page="10.835" data-line="5" id="l10.835.5"></span>ὁμοιότατον ἐκείνῳ κατὰ τὰ λελεγμένα γνωρίσματα. κάλλιστοι
<span class="lb" data-page="10.835" data-line="6" id="l10.835.6"></span>γοῦν εἰς ἀνάδοσιν ὅ τ’ Ἀρουίσιός ἐστι καὶ ὁ Λέσβιος·
<span class="lb" data-page="10.835" data-line="7" id="l10.835.7"></span>ἀλλ’ εἰ μὴ παρεῖεν, ἐν Ἀσίᾳ δὲ εἴημεν, ἤτοι τὸν Ἀφροδισιαῖον
<span class="lb" data-page="10.835" data-line="8" id="l10.835.8"></span>ληπτέον ἢ τὸν αὐστηρὸν Τμωλίτην ἤ τινα τῶν ὁμοίων
<span class="lb" data-page="10.835" data-line="9" id="l10.835.9"></span>αὐτοῖς, κιῤῥὸν τῇ χρόᾳ καὶ θερμαίνοντα σαφῶς, εἰ ποθείη
<span class="lb" data-page="10.835" data-line="10" id="l10.835.10"></span>παραχρῆμα. ἐπισκέπτεσθαι δὲ χρὴ πρὸ πάντων ὁποία τις ἡ
<span class="lb" data-page="10.835" data-line="11" id="l10.835.11"></span>τοῦ κάμνοντός ἐστι φύσις. εἰ μὲν γὰρ ἀσθενὴς τὴν κεφαλὴν
<span class="lb" data-page="10.835" data-line="12" id="l10.835.12"></span>εἴη καὶ ῥᾳδίως ὑπὸ τῶν θερμῶν οἴνων πληρούμενος, ἐπὶ
<span class="lb" data-page="10.835" data-line="13" id="l10.835.13"></span>τοὺς ἧττον θερμοὺς ἔρχεσθαι μᾶλλον χρή· εἰ δ’ ἰσχυρὸς τὴν
<span class="lb" data-page="10.835" data-line="14" id="l10.835.14"></span>κεφαλὴν ᾖ καὶ χαίρων οἴνοις τοῖς τοιούτοις ἢ εἰθισμένος
<span class="lb" data-page="10.835" data-line="15" id="l10.835.15"></span>ἀλύπως φέρειν, χρηστέον αὐτοῖς θαῤῥούντως. κεφαλαλγεῖς
<span class="lb" data-page="10.835" data-line="16" id="l10.835.16"></span>δέ εἰσιν ὅσον ἐφ’ ἑαυτοῖς οἶνοι πάντες οἱ εὐώδεις καὶ κιῤῥοί·
<span class="lb" data-page="10.835" data-line="17" id="l10.835.17"></span>διὰ τοῦτο καὶ ὁ Φαλερῖνος καὶ ὁ Τμωλίτης καὶ ὁ Λέσβιος
<span class="lb" data-page="10.835" data-line="18" id="l10.835.18"></span>ἀσθενεῖ κεφαλῇ βλαβεροί. ὁποία δὲ ἐν τοῖς Φαλερίνοις οἴνοις
<span class="pb" data-page="10.836" id="p10.836"></span>
<span class="lb" data-page="10.836" data-line="1" id="l10.836.1"></span>εἴρηται διαφορὰ, τοιαύτη κᾀν τοῖς Τμωλίταις· ὁ μὲν γὰρ
<span class="lb" data-page="10.836" data-line="2" id="l10.836.2"></span>ἕτερος ἱκανῶς γλυκὺς, ὁ δὲ ἕτερος αὐστηρὸς, ὡς ἐκείνῳ
<span class="lb" data-page="10.836" data-line="3" id="l10.836.3"></span>περιβάλλειν· θερμοὶ δ’ ἱκανῶς ἀμφότεροι καὶ διὰ τοῦτο
<span class="lb" data-page="10.836" data-line="4" id="l10.836.4"></span>κεφαλαλγεῖς. οἱ δὲ αὐστηροὶ τήν τε γαστέρα ῥωννύσι
<span class="lb" data-page="10.836" data-line="5" id="l10.836.5"></span>καὶ ἄλυποι τῇ κεφαλῇ πάντων οἴνων μάλιστ’ εἰσίν· εἰς
<span class="lb" data-page="10.836" data-line="6" id="l10.836.6"></span>ἀνάδοσιν δὲ οὐχ ὁρμῶσιν· ὥστε σοι φευκτέον αὐτοὺς ἐπὶ
<span class="lb" data-page="10.836" data-line="7" id="l10.836.7"></span>τῶν συγκοπτομένων οὐδὲν ἧττον ὕδατος. ἐπιτήδειος δὲ
<span class="lb" data-page="10.836" data-line="8" id="l10.836.8"></span>εἰς ἀνάδοσιν καὶ ὁ Ἱπποδαμάντειος παλαιωθεὶς ἐκ τῆς
<span class="lb" data-page="10.836" data-line="9" id="l10.836.9"></span>ἰδέας ἂν τοῦ τε Φαλερίνου γλυκέος καὶ τοῦ Τμωλίτου·
<span class="lb" data-page="10.836" data-line="10" id="l10.836.10"></span>πρόσεστι δὲ αὐτῷ στύψις σαφὴς, ἥπερ ἐκείνων οὐδετέρῳ,
<span class="lb" data-page="10.836" data-line="11" id="l10.836.11"></span>καὶ διὰ τοῦτό ἐστιν εὐστομαχώτερος. ἀποροῦντι δέ σοι τῶν
<span class="lb" data-page="10.836" data-line="12" id="l10.836.12"></span>οἰκείων οἴνων ἐν ἑκατέρᾳ τῇ συγκοπῇ, λέγω δὲ τῇ τε διὰ
<span class="lb" data-page="10.836" data-line="13" id="l10.836.13"></span>πλῆθος ὠμῶν καὶ τῇ διὰ χολὴν, ἀναγκαζομένῳ τε πάντως
<span class="lb" data-page="10.836" data-line="14" id="l10.836.14"></span>οἴνῳ χρήσασθαι, φευκτέοι μὲν, ὡς εἴρηται, πάντες οἱ αὐστηροὶ
<span class="lb" data-page="10.836" data-line="15" id="l10.836.15"></span>καὶ νέοι· φευκτέοι δὲ καὶ οἱ παχεῖς· αἱρετέοι δὲ οἱ
<span class="lb" data-page="10.836" data-line="16" id="l10.836.16"></span>ὑδατώδεις καὶ μᾶλλον εἰ παλαιοὶ τύχοιεν ὄντες· οὐ θερμαίνουσι
<span class="lb" data-page="10.836" data-line="17" id="l10.836.17"></span>μὲν γὰρ ἱκανῶς οἱ τοιοῦτοι, <span class="milestone ed2page" data-n="10.282" data-unit="ed2page" id="ed2page.10.282"></span>ῥᾳδίως δὲ ἀναδίδονται.
<span class="lb" data-page="10.836" data-line="18" id="l10.836.18"></span>ὥστε τοῦ τάχους τῆς ἀναδόσεως, κοινοῦ τοῖς
<span class="pb" data-page="10.837" id="p10.837"></span>
<span class="lb" data-page="10.837" data-line="1" id="l10.837.1"></span>τοιούτοις οἴνοις πρὸς τοὺς κιῤῥοὺς ὄντος, ἡ διαφορὰ γένηται
<span class="lb" data-page="10.837" data-line="2" id="l10.837.2"></span>ἂν ἐν τοῖσδε· πέψει μὲν τῇ κατὰ τὴν γαστέρα καὶ
<span class="lb" data-page="10.837" data-line="3" id="l10.837.3"></span>φλέβας οἱ κιῤῥοὶ συναίρονται μᾶλλον, ὅτι καὶ μᾶλλον θερμαίνουσιν,
<span class="lb" data-page="10.837" data-line="4" id="l10.837.4"></span>ἐπικεραστικοὶ δ’ εἰσὶ καὶ θρεπτικοί· καὶ διὰ
<span class="lb" data-page="10.837" data-line="5" id="l10.837.5"></span>τοῦτο καὶ ταῖς εὐχυμίαις συντελοῦσιν. ὧν οὐδὲν ὑπάρχει
<span class="lb" data-page="10.837" data-line="6" id="l10.837.6"></span>τοῖς ὑδατώδεσιν, ἥκιστα γὰρ ἐκ τῆς τούτων οὐσίας ὁμοιοῦταί
<span class="lb" data-page="10.837" data-line="7" id="l10.837.7"></span>τι τῷ αἵματι. πληττόντων δὲ τῶν κιῤῥῶν τὴν κεφαλὴν,
<span class="lb" data-page="10.837" data-line="8" id="l10.837.8"></span>ἀλυπότατοι πεφύκασιν οἱ ὑδατώδεις· οὐρητικοὶ δέ εἰσιν
<span class="lb" data-page="10.837" data-line="9" id="l10.837.9"></span>ἁπάντων οἴνων μάλιστα. δεύτεροι δ’ ἐπ’ αὐτοῖς, ὅσοι λεπτότατοι
<span class="lb" data-page="10.837" data-line="10" id="l10.837.10"></span>τῶν κιῤῥῶν· οὓς μάλιστ’ ἄν τις εἰς συγκοπὰς
<span class="lb" data-page="10.837" data-line="11" id="l10.837.11"></span>αἱροῖτο. βραδυπορώτεροι δὲ τούτων οἱ κιῤῥοὶ καὶ παχεῖς·
<span class="lb" data-page="10.837" data-line="12" id="l10.837.12"></span>ἀλλ’ ὅμως τῶν αὐστηρῶν ἁπάντων ποριμώτεροι. τρέφουσι
<span class="lb" data-page="10.837" data-line="13" id="l10.837.13"></span>δὲ μᾶλλον τῶν λεπτῶν, κακοχυμίαν τε τάχιστα πάντων τῶν
<span class="lb" data-page="10.837" data-line="14" id="l10.837.14"></span>οἴνων ἐπανορθοῦνται, χρηστὸν αἷμα γεννῶντες. ἐπ’ ἀρχὴν
<span class="lb" data-page="10.837" data-line="15" id="l10.837.15"></span>οὖν αὖθις ἐπαναγάγωμεν τὸν λόγον.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:13.13">
<span class="pb page1" data-page="10.906" id="p10.906"></span>
<span class="milestone ed1page page1" data-n="4.178" data-unit="ed1page" id="ed1page.4.178"></span>
<span class="milestone ed2page page1" data-n="10.305" data-unit="ed2page" id="ed2page.10.305"></span>
            <p>
<span class="lb" data-page="10.906" data-line="11" id="l10.906.11"></span>Ἀλλὰ καὶ ἡ ἄλλη δίαιτα τοῖς μὲν ἀδένας
<span class="lb" data-page="10.906" data-line="12" id="l10.906.12"></span>ἤ τι τῶν κατὰ τὰ κῶλα μορίων ἔχουσι φλεγμαῖνον, ἕνα μόνον
<span class="lb" data-page="10.906" data-line="13" id="l10.906.13"></span>λαμβάνει σκοπὸν, ὡς τοσαῦτα καὶ τοιαῦτα προσφέρεσθαι
<span class="lb" data-page="10.906" data-line="14" id="l10.906.14"></span>δεῖν, ὅσα δὴ καὶ οἷα πεφθήσεται ῥᾷστα. διαφέρει δ’ οὐδὲν
<span class="lb" data-page="10.906" data-line="15" id="l10.906.15"></span>ἢ χόνδρον, ἢ πτισάνην, ἢ μελίκρατον, ἢ ῥόαν, ἢ μῆλον, ἤ
<span class="lb" data-page="10.906" data-line="16" id="l10.906.16"></span>τι τοιοῦτον προσενέγκασθαι. φλεγμαίνοντος δ’ ἥπατος ἀκριβεστάτης
<span class="lb" data-page="10.906" data-line="17" id="l10.906.17"></span>διαίτης ἐστὶ χρεία, καθάπερ γε καὶ γαστρός. τὸ
<span class="pb" data-page="10.907" id="p10.907"></span>
<span class="lb" data-page="10.907" data-line="1" id="l10.907.1"></span>γὰρ ἔργον αὐτῶν ἅπαντι τῷ ζώῳ κοινόν ἐστι, καὶ μὴ πεφθείσης
<span class="lb" data-page="10.907" data-line="2" id="l10.907.2"></span>καλῶς τῆς τροφῆς ἢ μὴ προσηκόντως αἱματωθείσης,
<span class="lb" data-page="10.907" data-line="3" id="l10.907.3"></span>ἅπασι τοῖς τοῦ ζώου μέλεσι μεγίστη βλάβη προσγίνεται. τὰ
<span class="lb" data-page="10.907" data-line="4" id="l10.907.4"></span>δὲ τῶν κώλων μόρια τοσοῦτον λαμβάνει τῆς τροφῆς, ὅσον
<span class="lb" data-page="10.907" data-line="5" id="l10.907.5"></span>τρέφεσθαι πέφυκε. διὸ κᾂν ἐκ μήλου καλῶς ἐν τῇ γαστρὶ
<span class="lb" data-page="10.907" data-line="6" id="l10.907.6"></span>πεφθέντος ἀφίκηται πρὸς αὐτὰ τροφὴ, κᾂν ἐκ χόνδρου, κᾂν
<span class="lb" data-page="10.907" data-line="7" id="l10.907.7"></span>ἐκ πτισάνης, οὐ μέγα διαφέρει. κατὰ δὲ τὸ ἧπαρ ὁπόσον ἡ
<span class="lb" data-page="10.907" data-line="8" id="l10.907.8"></span>διαφορὰ τῶν τροφῶν δύναται καὶ ὡς μέγιστον ἐφ’ ἑκάτερα,
<span class="lb" data-page="10.907" data-line="9" id="l10.907.9"></span>πάρεστί σοι μανθάνειν.
</p>
          </article>

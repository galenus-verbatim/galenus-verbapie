<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:13.18">
<span class="pb page1" data-page="10.923" id="p10.923"></span>
<span class="milestone ed1page page1" data-n="4.181" data-unit="ed1page" id="ed1page.4.181"></span>
<span class="milestone ed2page page1" data-n="10.311" data-unit="ed2page" id="ed2page.10.311"></span>
            <p>
<span class="lb" data-page="10.923" data-line="3" id="l10.923.3"></span>Οὔτ’ οὖν ταῦτα γινώσκουσιν οἱ Θεσσάλειοι,
<span class="lb" data-page="10.923" data-line="4" id="l10.923.4"></span>καὶ διὰ τοῦτο πάντας ὁμοίως θεραπεύουσιν, οὔθ’ ὅτι πᾶν
<span class="lb" data-page="10.923" data-line="5" id="l10.923.5"></span>τὸ φλεγμαῖνον μέλος, ἐὰν μὴ στεγνὸν ἔχῃ τὸ περικείμενον
<span class="lb" data-page="10.923" data-line="6" id="l10.923.6"></span>ἑαυτῷ δέρμα, χαλᾷ τι καὶ μεθίησιν ἔξω τῶν λεπτομερῶν
<span class="lb" data-page="10.923" data-line="7" id="l10.923.7"></span>ἰχώρων. καὶ διὰ τοῦτ’ ἔκ τε τῶν κατὰ τὸ στόμα καὶ τὴν ῥῖνα
<span class="lb" data-page="10.923" data-line="8" id="l10.923.8"></span>καὶ τὴν φάρυγγα καὶ στόμαχον, ἔντερά τε καὶ γαστέρα καὶ
<span class="lb" data-page="10.923" data-line="9" id="l10.923.9"></span>τὰ σπλάγχνα πάντα, ῥεῖ τι πρὸς τοὐκτός. οὕτω δὲ καὶ κατὰ
<span class="lb" data-page="10.923" data-line="10" id="l10.923.10"></span>τὴν ἔνδον ἐπιφάνειαν τοῦ θώρακος ἐκκρίνεταί τις ἰχὼρ, ὅταν
<span class="lb" data-page="10.923" data-line="11" id="l10.923.11"></span>φλεγμαίνῃ. καθάπερ οὖν ὁ μὲν σπλὴν καὶ τὰ σιμὰ τοῦ ἥπατος
<span class="lb" data-page="10.923" data-line="12" id="l10.923.12"></span>ἐκκαθαίρεται διὰ τῶν ἐντέρων, οἱ νεφροὶ δὲ καὶ κυρτὰ
<span class="lb" data-page="10.923" data-line="13" id="l10.923.13"></span>τοῦ ἥπατος διὰ τῶν οὔρων, οὕτως ὁ θώραξ, ὅταν γε τὰ
<span class="lb" data-page="10.923" data-line="14" id="l10.923.14"></span>ἔνδον αὐτοῦ φλεγμαίνῃ, κατὰ τὸν ὑπεζωκότα μεθίησί τι
<span class="lb" data-page="10.923" data-line="15" id="l10.923.15"></span>πρὸς τὴν μεταξὺ χώραν ἑαυτοῦ καὶ τοῦ πνεύμονος· ἐκκαθαρθῆναι
<span class="lb" data-page="10.923" data-line="16" id="l10.923.16"></span>δὲ τοῦτο δεήσεται διὰ τῶν αὐτῶν ὁδῶν τῷ πνεύμονι.
<span class="lb" data-page="10.923" data-line="17" id="l10.923.17"></span>δώσομεν οὖν τοῖς οὕτω κάμνουσι φάρμακα τῆς λεπτυνούσης
<span class="lb" data-page="10.923" data-line="18" id="l10.923.18"></span>δυνάμεως, ὅπως ἀναστομῶνται μὲν αἱ ὁδοὶ, τέμνωνται δὲ τὰ ﻿
<span class="pb" data-page="10.924" id="p10.924"></span>
<span class="lb" data-page="10.924" data-line="1" id="l10.924.1"></span>δι’ αὐτῶν ὁδοιπορήσειν μέλλοντα, καὶ μάλισθ’ ὅταν ᾖ παχέα
<span class="lb" data-page="10.924" data-line="2" id="l10.924.2"></span>ταῖς συστάσεσιν ἢ γλίσχρα, καθάπερ ἐπὶ τῶν ἐμπύων ἐστίν.
<span class="lb" data-page="10.924" data-line="3" id="l10.924.3"></span>ἐκλεξώμεθα δὲ καὶ τούτων ὅσα μὲν μέτρια, φλεγμαινόντων
<span class="lb" data-page="10.924" data-line="4" id="l10.924.4"></span>ἔτι τῶν πεπονθότων μελῶν, ὅσα δὲ ἰσχυρότερα, κατὰ τὰς
<span class="lb" data-page="10.924" data-line="5" id="l10.924.5"></span>ἀκριβεῖς παρακμὰς τῶν φλεγμονῶν ἢ καὶ τελέως μὲν αὐτῶν
<span class="lb" data-page="10.924" data-line="6" id="l10.924.6"></span>πεπαυμένων, ἐκκριθῆναι δὲ τῶν περιττῶν δεομένων. μέτριον
<span class="lb" data-page="10.924" data-line="7" id="l10.924.7"></span>μὲν οὖν ἐν τοῖς τοιούτοις ἐστὶν ὅ τε τῆς πτισάνης χυλὸς καὶ
<span class="lb" data-page="10.924" data-line="8" id="l10.924.8"></span>τὸ μελίκρατον, ἰσχυρότερον δὲ τὸ τῆς ἀκαλήφης σπέρμα, καὶ
<span class="lb" data-page="10.924" data-line="9" id="l10.924.9"></span>ὅταν ἐμβληθῇ βραχύ τι τῷ μελικράτῳ τῶν δριμέων βοτανῶν,
<span class="lb" data-page="10.924" data-line="10" id="l10.924.10"></span>οἷον ὀριγάνου καὶ ὑσσώπου καὶ καλαμίνθης καὶ γλήχωνος,
<span class="lb" data-page="10.924" data-line="11" id="l10.924.11"></span>ἵρεώς τε τῆς Ἰλλυρίδος ἡ ῥίζα. πλέον δ’ εἰ μίξαις τούτων ἢ
<span class="lb" data-page="10.924" data-line="12" id="l10.924.12"></span>καὶ τὴν ἴριν οὕτω κόψαις καὶ σήσαις ὡς χνοώδη ποιῆσαι,
<span class="lb" data-page="10.924" data-line="13" id="l10.924.13"></span>κᾄπειτα ἐπιβάλλοις τῷ μελικράτῳ, τμητικώτατον ἕξεις φάρμακον.
<span class="lb" data-page="10.924" data-line="14" id="l10.924.14"></span>οὕτω δὲ καὶ τὸ διὰ πρασίου σκευαζόμενον ὀξύμελί
<span class="lb" data-page="10.924" data-line="15" id="l10.924.15"></span>τε καὶ ἄλλα τοιαῦτα, τέμνειν ἱκανῶς πέφυκε τὰ παχύτερα
<span class="lb" data-page="10.924" data-line="16" id="l10.924.16"></span>τῶν ἐν θώρακι καὶ πνεύμονι περιττῶν. καὶ πάντων αὐτῶν
<span class="lb" data-page="10.924" data-line="17" id="l10.924.17"></span>τὴν εὐπορίαν ἔχεις ἐν ταῖς περὶ τῶν φαρμάκων
<span class="lb" data-page="10.924" data-line="18" id="l10.924.18"></span>πραγματείαις.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:13.19">
<span class="pb page1" data-page="10.925" id="p10.925"></span>
<span class="milestone ed1page page1" data-n="4.181" data-unit="ed1page" id="ed1page.4.181"></span>
<span class="milestone ed2page page1" data-n="10.311" data-unit="ed2page" id="ed2page.10.311"></span>
            <p>
<span class="lb" data-page="10.925" data-line="1" id="l10.925.1"></span>Οὐ μόνον δὲ τὴν εἰρημένην τῶν βοηθημάτων
<span class="lb" data-page="10.925" data-line="2" id="l10.925.2"></span>διαφορὰν ἐκ τῶν πεπονθότων ἐμάθομεν τόπων,
<span class="lb" data-page="10.925" data-line="3" id="l10.925.3"></span>ἀλλὰ καὶ τὸ τὰ μὲν ἐπιπολῆς φλεγμαίνοντα τοῖς τῆς
<span class="lb" data-page="10.925" data-line="4" id="l10.925.4"></span>φλεγμονῆς ἰδίοις βοηθήμασιν ἰάσασθαι, τὰ δ’ ἐν τῷ βάθει
<span class="lb" data-page="10.925" data-line="5" id="l10.925.5"></span><span class="milestone ed2page" data-n="10.312" data-unit="ed2page" id="ed2page.10.312"></span>μετὰ τοῦ μιγνύναι τι καὶ τῶν δριμυτέρων· ἐκλύεται
<span class="lb" data-page="10.925" data-line="6" id="l10.925.6"></span>γὰρ ἡ δύναμις εἰς τὸ βάθος αὐτῶν διαδιδομένων. οὕτω
<span class="lb" data-page="10.925" data-line="7" id="l10.925.7"></span>δὲ καὶ ἡ σικύα βοήθημα γενναῖον εὕρηται τῆς τ’ ἔξω
<span class="lb" data-page="10.925" data-line="8" id="l10.925.8"></span>φορᾶς τῶν ἐν τῷ βάθει καὶ τῆς οἱονεὶ μοχλείας τῶν ἤδη
<span class="lb" data-page="10.925" data-line="9" id="l10.925.9"></span>σκιῤῥουμένων. ἀλλ’ οὐ χρηστέον ἐστὶ σικύᾳ κατ’ ἀρχὰς
<span class="lb" data-page="10.925" data-line="10" id="l10.925.10"></span>ἐπὶ μορίου φλεγμαίνοντος, ἀλλ’ ἐπειδὰν ὅλον τὸ σῶμα κενώσῃς
<span class="lb" data-page="10.925" data-line="11" id="l10.925.11"></span>καὶ χρεία σοι γένηται κενῶσαί τι καὶ ἐκμοχλεῦσαι
<span class="lb" data-page="10.925" data-line="12" id="l10.925.12"></span>τῶν κατὰ τὸ φλεγμαῖνον ἢ πρὸς τοὐκτὸς ἀποσπάσασθαι.
<span class="lb" data-page="10.925" data-line="13" id="l10.925.13"></span>γινομένων δ’ ἔτι τῶν παθῶν οὐκ αὐτοῖς τοῖς ἀρχομένοις
<span class="lb" data-page="10.925" data-line="14" id="l10.925.14"></span>κάμνειν μέλεσιν, ἀλλὰ τοῖς συνεχέσιν αὐτῶν ἐπιβάλλειν τὴν
<span class="lb" data-page="10.925" data-line="15" id="l10.925.15"></span>σικύαν ἀντισπάσεως ἕνεκεν. οὕτω γοῦν καὶ μήτρας αἱμοῤῥαγούσης
<span class="lb" data-page="10.925" data-line="16" id="l10.925.16"></span>πρὸς τοὺς τιτθοὺς ἐπιβάλλομεν σικύαν, ἐπ’ αὐτῶν
<span class="lb" data-page="10.925" data-line="17" id="l10.925.17"></span>ἐρείδοντες μάλιστα τῶν κοινῶν ἀγγείων, θώρακός τε καὶ
<span class="pb" data-page="10.926" id="p10.926"></span>
<span class="lb" data-page="10.926" data-line="1" id="l10.926.1"></span>μήτρας, τὸ τῆς σικύας στόμα. κατὰ δὲ τὸν αὐτὸν τρόπον
<span class="lb" data-page="10.926" data-line="2" id="l10.926.2"></span>αἱμοῤῥαγίας διὰ ῥινῶν γιγνομένης ἐπιβάλλομεν τοῖς
<span class="lb" data-page="10.926" data-line="3" id="l10.926.3"></span>ὑποχονδρίοις μεγίστας σικύας. οὕτω δὲ καὶ πᾶσαν ἄλλην
<span class="lb" data-page="10.926" data-line="4" id="l10.926.4"></span>αἱμοῤῥαγίαν ἀντισπῶμεν ἐπὶ τἀναντία διὰ τῶν κοινῶν
<span class="lb" data-page="10.926" data-line="5" id="l10.926.5"></span>φλεβῶν, ὥσπερ αὖ πάλιν ἕλκομεν, εἰ τούτου δεοίμεθα·
<span class="lb" data-page="10.926" data-line="6" id="l10.926.6"></span>κατὰ γοῦν ἐφηβαίου τε καὶ βουβῶνος ἐπιτίθεμεν σικύαν,
<span class="lb" data-page="10.926" data-line="7" id="l10.926.7"></span>ἔμμηνα κινῆσαι βουλόμενοι. καὶ κατ’ ἰνίου δὲ σικύα τιθεμένη
<span class="lb" data-page="10.926" data-line="8" id="l10.926.8"></span>γενναῖόν ἐστι βοήθημα ῥεύματος ὀφθαλμῶν. χρὴ δὲ
<span class="lb" data-page="10.926" data-line="9" id="l10.926.9"></span>προκεκενῶσθαι τὸ σύμπαν σῶμα· πληθωρικοῦ γὰρ ὄντος
<span class="lb" data-page="10.926" data-line="10" id="l10.926.10"></span>αὐτοῦ, καθ’ ὅ τι περ ἂν ἐρείσεις μέρος τῆς κεφαλῆς τὴν
<span class="lb" data-page="10.926" data-line="11" id="l10.926.11"></span>σικύαν, ὅλην αὐτὴν πληρώσεις.
</p>
          </article>

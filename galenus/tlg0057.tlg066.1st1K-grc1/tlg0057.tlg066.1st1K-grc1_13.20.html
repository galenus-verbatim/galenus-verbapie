<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:13.20">
<span class="pb page1" data-page="10.926" id="p10.926"></span>
<span class="milestone ed1page page1" data-n="4.181" data-unit="ed1page" id="ed1page.4.181"></span>
<span class="milestone ed2page page1" data-n="10.312" data-unit="ed2page" id="ed2page.10.312"></span>
            <p>
<span class="lb" data-page="10.926" data-line="12" id="l10.926.12"></span>Οὗτος οὖν ὁ κοινὸς σκοπὸς ἁπάσης φλεγμονῆς
<span class="lb" data-page="10.926" data-line="13" id="l10.926.13"></span>οὐχ ὡσαύτως ἐφ’ ἑκάστου τῶν μορίων ἐπιτελεῖται.
<span class="lb" data-page="10.926" data-line="14" id="l10.926.14"></span>προσέρχεται δ’ ἅπασι τοῖς εἰρημένοις οὐ σμικρὰ μοῖρα καὶ ἡ
<span class="lb" data-page="10.926" data-line="15" id="l10.926.15"></span>τοῦ προσενεχθησομένου φαρμάκου φύσις. οὐ γὰρ ἁπλῶς εἰ
<span class="lb" data-page="10.926" data-line="16" id="l10.926.16"></span>στῦψαι δεοίμεθα τὴν ἀρχομένην φλεγμονὴν, ἅπαν τὸ στῦφον
<span class="lb" data-page="10.926" data-line="17" id="l10.926.17"></span>προσοίσομεν ἐπὶ τῶν καταπίνεσθαι μελλόντων, ἀλλ’ ὅσοις
<span class="lb" data-page="10.926" data-line="18" id="l10.926.18"></span>ἂν αὐτῶν οὐδεμία μέμικται δύναμις φθαρτική. χάλκανθος
<span class="pb" data-page="10.927" id="p10.927"></span>
<span class="lb" data-page="10.927" data-line="1" id="l10.927.1"></span>γοῦν ἐν τοῖς μάλιστα στύφει, καθάπερ γε καὶ τὸ μῖσυ καὶ
<span class="lb" data-page="10.927" data-line="2" id="l10.927.2"></span>σῶρυ καὶ χαλκίτης καὶ διφρυγὲς, ὅ τε κεκαυμένος χαλκὸς ἥ
<span class="lb" data-page="10.927" data-line="3" id="l10.927.3"></span>τε λεπὶς αὐτοῦ καὶ τὸ ἄνθος· ἀλλ’ ἔστι βλαβερὰ τὰ φάρμακα
<span class="lb" data-page="10.927" data-line="4" id="l10.927.4"></span>ταῦτα καταπινόμενα· διόπερ οὐδὲ τοῖς στοματικοῖς ἀσφαλῶς
<span class="lb" data-page="10.927" data-line="5" id="l10.927.5"></span>μίγνυνται παραῤῥεῖ γὰρ ἐνίοτε αὐτῶν τι μέχρι τῆς γαστρός.
<span class="lb" data-page="10.927" data-line="6" id="l10.927.6"></span>οὐ μὴν οὐδ’ ἀλόη καλῶς ἂν μιχθείη τοῖς καταπίνεσθαι μέλλουσι
<span class="lb" data-page="10.927" data-line="7" id="l10.927.7"></span>φαρμάκοις, ἕνεκα φλεγμονῆς τῶν ἔνδον· ἐπειδὴ καὶ
<span class="lb" data-page="10.927" data-line="8" id="l10.927.8"></span>ταύτῃ μέμικταί τις δύναμις καθαρτική. παρηκμακυίας μέντοι
<span class="lb" data-page="10.927" data-line="9" id="l10.927.9"></span>τελέως τῆς φλεγμονῆς, εἴ τις μικρὸν ἀλόης μίξειεν ἕνεκα
<span class="lb" data-page="10.927" data-line="10" id="l10.927.10"></span>τοῦ τὴν γαστέρα κινῆσαι μὴ διακεχωρηκυῖαν τελέως, οὐδὲν
<span class="lb" data-page="10.927" data-line="11" id="l10.927.11"></span>βλάψει. βέλτιον δὲ διὰ λινοζώστιδος ἢ ἀκαλήφης ἢ κνίκου
<span class="lb" data-page="10.927" data-line="12" id="l10.927.12"></span>ἤ τινος τῶν τοιούτων ὑπάγειν τὴν γαστέρα τῶν οὕτω καμνόντων.
<span class="lb" data-page="10.927" data-line="13" id="l10.927.13"></span>ὅλως δὲ, ἄν τις ἀφέλῃ τὴν ἀπὸ τῶν μορίων ἔνδειξιν,
<span class="lb" data-page="10.927" data-line="14" id="l10.927.14"></span>οὐδὲν κωλύει τὴν ἰατρικὴν οὐχ ἓξ μησὶν, ἀλλ’ ἓξ ἡμέραις
<span class="lb" data-page="10.927" data-line="15" id="l10.927.15"></span>ὅλην ἐκμαθεῖν. οὐ μὴν οὐδὲ προσθέντες τὴν ἀπὸ τῶν
<span class="lb" data-page="10.927" data-line="16" id="l10.927.16"></span>μορίων ἔνδειξιν ἔχοιμεν ἂν ἤδη τὸ πᾶν εἰς τὴν θεραπείαν
<span class="lb" data-page="10.927" data-line="17" id="l10.927.17"></span>ἄνευ τοῦ τὰς περὶ τῶν φαρμάκων ἐκμαθεῖν μεθόδους. ἐπ’
<span class="lb" data-page="10.927" data-line="18" id="l10.927.18"></span>ἐκείνας οὖν ἰτέον ἐστὶ τῷ μέλλοντι τελέως ἰάσασθαι τὰ νοσήματα.
<span class="pb" data-page="10.928" id="p10.928"></span>
<span class="lb" data-page="10.928" data-line="1" id="l10.928.1"></span>νυνὶ γὰρ, ὡς πολλάκις εἶπον, εἰ καί τινος ἐμνημόνευσα
<span class="lb" data-page="10.928" data-line="2" id="l10.928.2"></span>φαρμάκου, παραδείγματος ἕνεκα τοῦτ’ ἔπραξα.
</p>
          </article>

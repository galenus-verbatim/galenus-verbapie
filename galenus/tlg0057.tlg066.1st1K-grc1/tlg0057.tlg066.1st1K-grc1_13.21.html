<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:13.21">
<span class="pb page1" data-page="10.928" id="p10.928"></span>
<span class="milestone ed1page page1" data-n="4.181" data-unit="ed1page" id="ed1page.4.181"></span>
<span class="milestone ed2page page1" data-n="10.312" data-unit="ed2page" id="ed2page.10.312"></span>
            <p>
<span class="lb" data-page="10.928" data-line="3" id="l10.928.3"></span><span class="milestone ed2page" data-n="10.313" data-unit="ed2page" id="ed2page.10.313"></span>Προσθῶμεν οὖν ἔτι τῆς ἀπὸ τῶν
<span class="lb" data-page="10.928" data-line="4" id="l10.928.4"></span>μορίων ἐνδείξεως ὅσα μήπω λέλεκται, καταβάλλοντες προφανέστατα
<span class="lb" data-page="10.928" data-line="5" id="l10.928.5"></span>τὴν τῶν Θεσσαλείων αἵρεσιν· οἳ μήτε ἀνατομῆς
<span class="lb" data-page="10.928" data-line="6" id="l10.928.6"></span>ἁπτόμενοι μήτ’ ἐνεργείας ἢ χρείας εἰδότες, ὅταν ἴδωσί τινα
<span class="lb" data-page="10.928" data-line="7" id="l10.928.7"></span>κροκιδίζοντα καὶ καρφολογοῦντα, τολμῶσιν ὀξυροδίνῳ καταβρέχειν
<span class="lb" data-page="10.928" data-line="8" id="l10.928.8"></span>τὴν κεφαλὴν ἡμῖν ἑπόμενοι. διὰ τί γὰρ οὐ τὸν θώρακα
<span class="lb" data-page="10.928" data-line="9" id="l10.928.9"></span>μᾶλλον; εἴπερ ἐνδεικτεκῶς μὲν εὑρίσκουσι τὰ βοηθήματα,
<span class="lb" data-page="10.928" data-line="10" id="l10.928.10"></span>δυνατὸν δ’ ἐστὶ καὶ τῆς καρδίας πασχούσης φρενιτικὸν γίνεσθαι
<span class="lb" data-page="10.928" data-line="11" id="l10.928.11"></span>τὸν ἄνθρωπον. ὁ μὲν γὰρ ἐμπειρικὸς ἐκ τῆς πείρας
<span class="lb" data-page="10.928" data-line="12" id="l10.928.12"></span>φησὶ τὴν τῶν τοιούτων βοηθημάτων εὕρεσιν ἐσχηκέναι, τῷ
<span class="lb" data-page="10.928" data-line="13" id="l10.928.13"></span>δὲ καὶ ταύτην ἀτιμάσαντι καὶ τὴν τῶν ἐνεργειῶν ζήτησιν φυγόντι
<span class="lb" data-page="10.928" data-line="14" id="l10.928.14"></span>πόθεν ἐπῆλθεν ἀντὶ τοῦ θώρακος ἑλέσθαι τὴν κεφαλὴν
<span class="lb" data-page="10.928" data-line="15" id="l10.928.15"></span>ἐπὶ τῶν φρενιτικῶν ἐπιβρέχειν· ἀλλὰ τοῦτό γε τὸ ὀξυῤῥόδινον
<span class="lb" data-page="10.928" data-line="16" id="l10.928.16"></span>ὃ τῇ κεφαλῇ προσφέρομεν ἐπὶ τῶν φρενιτικῶν, ὥσπερ
<span class="lb" data-page="10.928" data-line="17" id="l10.928.17"></span>τις ἔλεγε τῶν ἑταίρων, οὐ μόνον τοὺς ἀμεθόδους Θεσσαλείους,
<span class="lb" data-page="10.928" data-line="18" id="l10.928.18"></span>ἀλλὰ καὶ τοὺς ἄλλους ἅπαντας ἐξελέγχει φανερῶς, ﻿
<span class="pb" data-page="10.929" id="p10.929"></span>
<span class="lb" data-page="10.929" data-line="1" id="l10.929.1"></span>ὅσοι κατὰ τὴν καρδίαν ἡγοῦνται τὸ ψυχῆς ἡγεμονικὸν ὑπάρχειν.
<span class="lb" data-page="10.929" data-line="2" id="l10.929.2"></span>ἰδὼν γοῦν ποτὲ τῶν ἀπ’ Ἀθηναίου <span class="milestone ed1page" data-n="4.182" data-unit="ed1page" id="ed1page.4.182"></span>τινὰ τὴν
<span class="lb" data-page="10.929" data-line="3" id="l10.929.3"></span>κεφαλὴν αἰονῶντα ῥοδίνῳ καὶ ὄξει μεμιγμένοις ἐκώλυον ἀξιῶν
<span class="lb" data-page="10.929" data-line="4" id="l10.929.4"></span>ἐπιφέρειν τῷ θώρακι τὸ βοήθημα· βεβλάφθαι μὲν γὰρ τῷ
<span class="lb" data-page="10.929" data-line="5" id="l10.929.5"></span>παραφρονοῦντι τὸ ἡγεμονικὸν, εἶναι δ’ ἐν καρδίᾳ τοῦτο κατὰ
<span class="lb" data-page="10.929" data-line="6" id="l10.929.6"></span>τὸν Ἀθήναιον, οὔκουν ὀρθῶς αὐτὸν ποιεῖν ἀποστάντα τοῦ
<span class="lb" data-page="10.929" data-line="7" id="l10.929.7"></span>θώρακος ἐνοχλεῖν τῇ κεφαλῇ καὶ πράγματα παρέχειν ἀπαθεῖ
<span class="lb" data-page="10.929" data-line="8" id="l10.929.8"></span>μορίῳ, νυνὶ μὲν ὀξυῤῥοδίνῳ καταντλοῦντα, νυνὶ δὲ ἀποκείροντα
<span class="lb" data-page="10.929" data-line="9" id="l10.929.9"></span>καὶ σπονδύλιον ἢ ἕρπυλλον ἤ τι τοιοῦτον προσφέροντα·
<span class="lb" data-page="10.929" data-line="10" id="l10.929.10"></span>καὶ εἰ χρονίζοι τὸ πάθημα καὶ τὸ καστόριον ἢ καὶ
<span class="lb" data-page="10.929" data-line="11" id="l10.929.11"></span>νὴ Δία σικύαν· ὅμοιον γὰρ εἶναι τοῦτο τῷ φλεγμαίνοντος
<span class="lb" data-page="10.929" data-line="12" id="l10.929.12"></span>μηροῦ τῇ περόνῃ προσάγειν τὸ βοήθημα. καὶ μὲν δὴ κᾀπὶ
<span class="lb" data-page="10.929" data-line="13" id="l10.929.13"></span>τῶν ληθαργικῶν οὐδείς ἐστιν ὃς οὐ προσφέρει τῇ κεφαλῇ
<span class="lb" data-page="10.929" data-line="14" id="l10.929.14"></span>τὰ βοηθήματα· καὶ τοῦτο γὰρ τὸ πάθος ἐναντίον μέν πώς
<span class="lb" data-page="10.929" data-line="15" id="l10.929.15"></span>ἐστι κατὰ τὴν ἰδέαν τῇ φρενίτιδι. γίνεται δ’ ἐγκεφάλου πάσχοντος,
<span class="lb" data-page="10.929" data-line="16" id="l10.929.16"></span>ἐν ᾧ τῆς ψυχῆς ἐστι τὸ ἡγεμονικόν. ὅταν μὲν οὖν
<span class="lb" data-page="10.929" data-line="17" id="l10.929.17"></span>ὁ πλεονάζων ἐν ἐγκεφάλῳ ψυχρὸς ᾖ χυμὸς, ἀναισθησία τε
<span class="lb" data-page="10.929" data-line="18" id="l10.929.18"></span>καὶ ἀκινησία καταλαμβάνει τὸν ἄνθρωπον· ὅταν δὲ θερμὸς,
<span class="pb" data-page="10.930" id="p10.930"></span>
<span class="lb" data-page="10.930" data-line="1" id="l10.930.1"></span>εὐκινησία μᾶλλον, ὡς ἂν εἴποι, τις ἅμα τῇ τοῦ λογισμοῦ
<span class="lb" data-page="10.930" data-line="2" id="l10.930.2"></span>βλάβῃ. συμβαίνει γὰρ, ὡς ἐν τοῖς περὶ τούτων δέδεικται λόγοις,
<span class="lb" data-page="10.930" data-line="3" id="l10.930.3"></span>διὰ μὲν τὴν ψύξιν ἡ ἀργία, διὰ δὲ τὴν θερμασίαν ἡ ἄμετρος
<span class="lb" data-page="10.930" data-line="4" id="l10.930.4"></span>κίνησις, ἐκ δὲ τῆς χυμῶν μοχθηρίας ἡ ἄνοια. φλεβοτομητέον
<span class="lb" data-page="10.930" data-line="5" id="l10.930.5"></span>οὖν ἐστιν ἐπὶ τῶν τοιούτων παθῶν κατ’ ἀρχὰς εὐθὺς ἰσχυρᾶς
<span class="lb" data-page="10.930" data-line="6" id="l10.930.6"></span>μὲν οὔσης εἰς τοσοῦτον τῆς δυνάμεως ὡς ἐνεγκεῖν ἀλύπως
<span class="lb" data-page="10.930" data-line="7" id="l10.930.7"></span>τὴν φλεβοτομίαν, ἑτέρου δὲ μηδενὸς κωλύοντος ὧν ἐν
<span class="lb" data-page="10.930" data-line="8" id="l10.930.8"></span>τοῖς περὶ φλεβοτομίας εἴπομεν οἷον ἤτοι πλήθους ὠμῶν
<span class="lb" data-page="10.930" data-line="9" id="l10.930.9"></span>χυμῶν ἢ παιδικῆς ἡλικίας ἢ ὥρας ἢ χώρας ἐσχάτως θερμῆς ἢ
<span class="lb" data-page="10.930" data-line="10" id="l10.930.10"></span>ψυχρᾶς. τοῦτο μὲν οὖν κοινὸν ἀμφοτέροις τοῖς νοσήμασιν,
<span class="lb" data-page="10.930" data-line="11" id="l10.930.11"></span>ὅσα τε μετὰ καταφορᾶς καὶ ὅσα μετ’ ἀγρυπνίας γίνεται. κοινὸν
<span class="lb" data-page="10.930" data-line="12" id="l10.930.12"></span>δὲ καὶ τὸ κατὰ τὴν ἀρχὴν ὀξυρόδινον προσφέρειν· ἀπώσασθαι
<span class="lb" data-page="10.930" data-line="13" id="l10.930.13"></span>γὰρ χρὴ τῆς κεφαλῆς τὸν χυμὸν, ὁποῖος ἂν εἴη. τὰ
<span class="lb" data-page="10.930" data-line="14" id="l10.930.14"></span>δ’ ἐφεξῆς ἐναντία, πραΰνειν μὲν γὰρ προσήκει τὰ μετὰ τῶν
<span class="lb" data-page="10.930" data-line="15" id="l10.930.15"></span>ἀγρυπνιῶν, ἐπεγείρειν δὲ τὰ μετὰ τῆς ἀκινησίας. εἰκότως
<span class="lb" data-page="10.930" data-line="16" id="l10.930.16"></span>οὖν ἀκμαζόντων αὐτῶν τοῖς μὲν ἀγρυπνιτικοῖς καὶ περικοπτικοῖς
<span class="lb" data-page="10.930" data-line="17" id="l10.930.17"></span>νοσήμασι τὰς διὰ μήκωνος κωδειῶν ἐπιβροχὰς
<span class="lb" data-page="10.930" data-line="18" id="l10.930.18"></span>προσοίσομεν, <span class="milestone ed2page" data-n="10.314" data-unit="ed2page" id="ed2page.10.314"></span>ὀσφρανοῦμέν τε καὶ διαχρίζομεν, ἤτοι
<span class="pb" data-page="10.931" id="p10.931"></span>
<span class="lb" data-page="10.931" data-line="1" id="l10.931.1"></span>τὰ πτερύγια τῆς ῥινὸς ἐκ τῶν ἔνδοθεν μερῶν ἢ τὸ μέτωπον
<span class="lb" data-page="10.931" data-line="2" id="l10.931.2"></span>ὁμοίοις φαρμάκοις. καρῶσαι γὰρ χρὴ καὶ ναρκῶσαι ποιῆσαι
<span class="lb" data-page="10.931" data-line="3" id="l10.931.3"></span>τὸ ἡγεμονικὸν, ἐμψύχοντα δηλονότι τὸν ὑπερτεθερμασμένον
<span class="lb" data-page="10.931" data-line="4" id="l10.931.4"></span>ἐγκέφαλον. ἐπὶ δὲ τῶν ἐναντίων παθῶν ἐπεγεῖραι καὶ τεμνεῖν
<span class="lb" data-page="10.931" data-line="5" id="l10.931.5"></span>καὶ θερμῆναι προσήκει τὸ πάχος τοῦ λυποῦντος χυμοῦ, ὅστις
<span class="lb" data-page="10.931" data-line="6" id="l10.931.6"></span>ἄνευ μὲν τοῦ σήπεσθαι καταφορὰς βαθείας ἐργάζεται, χωρὶς
<span class="lb" data-page="10.931" data-line="7" id="l10.931.7"></span>πυρετῶν, ἃς ὀνομάζουσιν ἀποπληξίας καὶ κάρους καὶ κατοχάς.
<span class="lb" data-page="10.931" data-line="8" id="l10.931.8"></span>εἰ δὲ καὶ σήποιτό ποτε, μετὰ πυρετοῦ γίνεται τὰ
<span class="lb" data-page="10.931" data-line="9" id="l10.931.9"></span>τοιαῦτα καὶ καλεῖται τὸ τοιοῦτο νόσημα λήθαργος. ἐναφεψοῦντες
<span class="lb" data-page="10.931" data-line="10" id="l10.931.10"></span>οὖν ὄξει θύμον καὶ γλήχωνα καὶ ὀρίγανον, ὅσα τ’
<span class="lb" data-page="10.931" data-line="11" id="l10.931.11"></span>ἄλλα τοιαῦτα, τῇ ῥινὶ τῶν οὕτω διακειμένων προσοίσομεν,
<span class="lb" data-page="10.931" data-line="12" id="l10.931.12"></span>ὅπως ὁ ἀτμὸς ἐπὶ τὸν ἐγκέφαλον ἀναφερόμενος τέμνῃ τὸ
<span class="lb" data-page="10.931" data-line="13" id="l10.931.13"></span>πάχος τοῦ χυμοῦ. μετὰ δὲ ταῦτα καὶ τὸν οὐρανίσκον ἰσχυροῖς
<span class="lb" data-page="10.931" data-line="14" id="l10.931.14"></span>καὶ δριμέσι φαρμάκοις χρίσομεν. ἑξῆς δὲ τούτων καὶ
<span class="lb" data-page="10.931" data-line="15" id="l10.931.15"></span>πταρμικοῖς χρησόμεθα. καὶ κατὰ τῆς κεφαλῆς ἐπιθήσομεν
<span class="lb" data-page="10.931" data-line="16" id="l10.931.16"></span>ὁμοίας δυνάμεις φαρμάκων, ἄχρι καὶ τοῦ νάπυος, ἐπιτείνοντες
<span class="lb" data-page="10.931" data-line="17" id="l10.931.17"></span>ἀεὶ τὸ σφοδρὸν αὐτῶν, εἰ χρονίζει τὸ πάθος. ἀλλὰ καὶ ταῖς
<span class="lb" data-page="10.931" data-line="18" id="l10.931.18"></span>σικύαις ἐπ’ ἀμφοτέρων χρονιζόντων χρησόμεθα καὶ τῷ καστορίῳ.
<span class="pb" data-page="10.932" id="p10.932"></span>
<span class="lb" data-page="10.932" data-line="1" id="l10.932.1"></span>πέττει γὰρ αὐτὸ καλῶς ἐπὶ προήκοντι τῷ χρόνῳ παραληφθέν.
<span class="lb" data-page="10.932" data-line="2" id="l10.932.2"></span>ὥστε κᾀνταῦθα πάλιν εἰς κοινὴν θεραπείαν ἄγεσθαι
<span class="lb" data-page="10.932" data-line="3" id="l10.932.3"></span>λήθαργόν τε καὶ φρενίτιδα ἐπὶ τῆς παρακμῆς. ἐν μὲν δὴ
<span class="lb" data-page="10.932" data-line="4" id="l10.932.4"></span>τοῖς τοιούτοις πάθεσιν ἐξελέγχονται προφανῶς οἵ τε ἀπὸ
<span class="lb" data-page="10.932" data-line="5" id="l10.932.5"></span>τοῦ Θεσσάλου πάντες οἵ τ’ ἐν τῇ καρδίᾳ τὸ ἡγεμονικὸν τῆς
<span class="lb" data-page="10.932" data-line="6" id="l10.932.6"></span>ψυχῆς μέρος εἰπόντες ἰατροί. μὴ γὰρ ὅτι τῶν εἰρημένων τινὸς
<span class="lb" data-page="10.932" data-line="7" id="l10.932.7"></span>εὐπορῆσαι βοηθημάτων αὐτοῖς ἐστι δυνατὸν, ἀλλὰ μηδὲ ὅτῳ
<span class="lb" data-page="10.932" data-line="8" id="l10.932.8"></span>μορίῳ προσφέρειν δεῖ τὰ βοηθήματα. οὐ γὰρ δὴ ὥσπερ ἐπ’
<span class="lb" data-page="10.932" data-line="9" id="l10.932.9"></span>ὀφθαλμίας ἢ πλευρίτιδος ἢ συνάγχης αὐτός τε ὁ κάμνων
<span class="lb" data-page="10.932" data-line="10" id="l10.932.10"></span>αἰσθάνεται τοῦ πεπονθότος μορίου, ἡμῖν τε διὰ τῆς ἁφῆς
<span class="lb" data-page="10.932" data-line="11" id="l10.932.11"></span>καὶ τῆς ὄψεως εἰς γνῶσιν ἥκει, κατὰ τὸν αὐτὸν τρόπον ἐπί
<span class="lb" data-page="10.932" data-line="12" id="l10.932.12"></span>τε ληθάργου καὶ φρενίτιδος ἐπιληψίας τε καὶ παραπληξίας
<span class="lb" data-page="10.932" data-line="13" id="l10.932.13"></span>καὶ σπασμῶν καὶ τετάνων, ἔτι τε τῆς καλουμένης ἰδίως κατοχῆς.
<span class="lb" data-page="10.932" data-line="14" id="l10.932.14"></span>ἐφ’ ὧν ἁπάντων ἡ μὲν ἰδέα τῶν βοηθημάτων ἐκ τῆς
<span class="lb" data-page="10.932" data-line="15" id="l10.932.15"></span>τοῦ πάθους φύσεως εὑρίσκεται, τὸ δὲ χωρίον ᾧ μάλιστα χρὴ
<span class="lb" data-page="10.932" data-line="16" id="l10.932.16"></span>προσφέρειν αὐτὰ διὰ τοῦ προεγνῶσθαι τὰς ἐνεργείας τε καὶ
<span class="lb" data-page="10.932" data-line="17" id="l10.932.17"></span>χρείας τῶν μορίων.
</p>
          </article>

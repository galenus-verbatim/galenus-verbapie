<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:14.11">
<span class="pb page1" data-page="10.982" id="p10.982"></span>
<span class="milestone ed1page page1" data-n="4.190" data-unit="ed1page" id="ed1page.4.190"></span>
<span class="milestone ed2page page1" data-n="10.331" data-unit="ed2page" id="ed2page.10.331"></span>
            <p>
<span class="lb" data-page="10.982" data-line="12" id="l10.982.12"></span>Τῶν δ’ ἄλλων ὄγκων ἐφεξῆς μνημονεύσω
<span class="lb" data-page="10.982" data-line="13" id="l10.982.13"></span>καὶ πρῶτόν γε τῶν καλουμένων χοιράδων. γίνονται δ’ αὗται
<span class="lb" data-page="10.982" data-line="14" id="l10.982.14"></span>σκιῤῥουμένων ἀδένων. καὶ ἡ θεραπεία γ’ αὐτῶν, ὅσον μὲν
<span class="lb" data-page="10.982" data-line="15" id="l10.982.15"></span>ἐπὶ τῷ πάθει, κοινὴ τοῖς ἐν ἄλλῳ τινὶ μέρει γινομένοις σκίῤῥοις·
<span class="lb" data-page="10.982" data-line="16" id="l10.982.16"></span>ὅσον δ’ ἐπὶ τῇ φύσει τοῦ μορίου, κατά τινας ἀδένας
<span class="lb" data-page="10.982" data-line="17" id="l10.982.17"></span>ἑτέρους προσλαμβάνει σκοποὺς διττούς. ἄμεινον δ’ ἴσως κᾀνταῦθα
<span class="lb" data-page="10.982" data-line="18" id="l10.982.18"></span>διαστείλασθαί τι περὶ τῶν ὀνομάτων ἕνεκα σαφοῦς
<span class="pb" data-page="10.983" id="p10.983"></span>
<span class="lb" data-page="10.983" data-line="1" id="l10.983.1"></span>διδασκαλίας. ὅσοι μὲν γὰρ ἀδένες ἀγγείων σχιζομένων ἀναπληροῦσι
<span class="lb" data-page="10.983" data-line="2" id="l10.983.2"></span>τὸ ἐν μέσῳ, στήριγμα γινόμενοι τῆς σχίσεως
<span class="lb" data-page="10.983" data-line="3" id="l10.983.3"></span>αὐτῶν, οὐ μεγάλη τούτων ἡ χρεία τοῖς ζώοις ἐστὶν, ἀλλ’
<span class="lb" data-page="10.983" data-line="4" id="l10.983.4"></span>ἐκ περιττῆς μὲν προνοίας ὥσπερ ἄλλ’ ἄττα τοὺς τοιούτους
<span class="lb" data-page="10.983" data-line="5" id="l10.983.5"></span>ἀδένας ἡ φύσις ἐδημιούργησε. τῶν δ’ ἤτοι σίελον ἢ γάλα
<span class="lb" data-page="10.983" data-line="6" id="l10.983.6"></span>παρασκευαζόντων ἢ σπέρμα, καὶ μέντοι καὶ ὅσοι φλεγματώδη
<span class="lb" data-page="10.983" data-line="7" id="l10.983.7"></span>τινὰ γεννῶσιν ὑγρότητα κατὰ μεσεντέριον ἢ φάρυγγα
<span class="lb" data-page="10.983" data-line="8" id="l10.983.8"></span>καὶ λάρυγγα, μείζων ἡ χρεία. καί τινες οὐδὲ ἀδένας
<span class="lb" data-page="10.983" data-line="9" id="l10.983.9"></span>ὀνομάζουσι τοὺς τοιούτους, ἀλλ’ ἀδενώδη σώματα πολὺ τῶν
<span class="lb" data-page="10.983" data-line="10" id="l10.983.10"></span>ἄλλων ἀδένων ἀραιότερά τε καὶ σπογγοειδέστερα τὴν οὐσίαν
<span class="lb" data-page="10.983" data-line="11" id="l10.983.11"></span>ὄντα· καὶ μέντοι καὶ καθήκουσιν εἰς τοὺς τοιούτους ἀδένας
<span class="lb" data-page="10.983" data-line="12" id="l10.983.12"></span>ἀρτηρίαι τε καὶ φλέβες αἰσθηταί. σκιῤῥωθέντας τε
<span class="lb" data-page="10.983" data-line="13" id="l10.983.13"></span>θεραπευτέον αὐτοὺς ὡσαύτως τοῖς ἄλλοις ἅπασι μορίοις.
<span class="lb" data-page="10.983" data-line="14" id="l10.983.14"></span>ὅσοι δ’ ἐν ταῖς μεταξὺ χώραις τῶν ἀγγείων εἰσὶν, ἕτερος
<span class="lb" data-page="10.983" data-line="15" id="l10.983.15"></span>ἐν τούτοις προσέρχεται σκοπὸς τῆς ἰάσεως· ἐν ᾧ συναιρεῖται
<span class="lb" data-page="10.983" data-line="16" id="l10.983.16"></span>τῷ πάθει τὸ μέρος. ἔστι δὲ καὶ αὐτὸς οὗτος διττὸς,
<span class="lb" data-page="10.983" data-line="17" id="l10.983.17"></span>ἤτοι γ’ ἐκκοπτόντων ἡμῶν σμίλῃ τὸ πεπονθὸς ὅλον, ὡς
<span class="pb" data-page="10.984" id="p10.984"></span>
<span class="lb" data-page="10.984" data-line="1" id="l10.984.1"></span>ἐπὶ τῶν καρκίνων, ἢ σηπόντων φαρμάκοις. ἥτις δ’ ἐστὶν
<span class="lb" data-page="10.984" data-line="2" id="l10.984.2"></span>ἡ τῶν τοιούτων φαρμάκων ὕλη κατὰ τὰς περὶ τῶν φαρμάκων
<span class="lb" data-page="10.984" data-line="3" id="l10.984.3"></span>πραγματείας ἔχεις.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:14.12">
<span class="pb page1" data-page="10.984" id="p10.984"></span>
<span class="milestone ed1page page1" data-n="4.190" data-unit="ed1page" id="ed1page.4.190"></span>
<span class="milestone ed2page page1" data-n="10.331" data-unit="ed2page" id="ed2page.10.331"></span>
            <p>
<span class="lb" data-page="10.984" data-line="4" id="l10.984.4"></span>Ἐμοὶ δ’ ἤδη καιρὸς ὑπὲρ τῶν ἄλλων ὄγκων
<span class="lb" data-page="10.984" data-line="5" id="l10.984.5"></span>εἰπεῖν, ὧν πρῶτός ἐστι τὸ καλούμενον ἀπόστημα. διττὸν δὲ
<span class="lb" data-page="10.984" data-line="6" id="l10.984.6"></span>καὶ τούτου τὸ γένος, ἓν μὲν ὅταν ἐκπυησάσης φλεγμονῆς
<span class="lb" data-page="10.984" data-line="7" id="l10.984.7"></span>ἀθροισθῇ τὸ πῦον, οἷον ἐν κόλπῳ τινί· τὸ δ’ ἕτερον ἄνευ
<span class="lb" data-page="10.984" data-line="8" id="l10.984.8"></span>φλεγμονῆς προηγησαμένης ὑγροῦ τινος εὐθὺς ἐξ ἀρχῆς
<span class="lb" data-page="10.984" data-line="9" id="l10.984.9"></span>ἄλλοτε μὲν ἄλλου κατ’ εἶδος, ἀλλὰ πάντως γε μὴν δριμέος
<span class="lb" data-page="10.984" data-line="10" id="l10.984.10"></span>ἀθροιζομένου κατά τι μόριον. ὑποδέρει δὲ τοῦτο τὰ περικείμενα
<span class="lb" data-page="10.984" data-line="11" id="l10.984.11"></span>σώματα· χώραν δὲ αὐτῷ παρασκευάζων ἤτοι μεταξὺ
<span class="lb" data-page="10.984" data-line="12" id="l10.984.12"></span>δυοῖν χιτώνων ἢ ὑπό τισιν ὑμέσιν. ὑποδέρει δὲ πάντως μὲν
<span class="lb" data-page="10.984" data-line="13" id="l10.984.13"></span>τῷ πλήθει διατείνων, ἔστι δ’ ὅτε ἐν τῷ χρόνῳ δριμύτητά
<span class="lb" data-page="10.984" data-line="14" id="l10.984.14"></span>τινα σηπεδονώδη προσλαμβάνων. εὑρίσκονται δὲ διαιρουμένων
<span class="lb" data-page="10.984" data-line="15" id="l10.984.15"></span>σμίλῃ τῶν τοιούτων ἀποστημάτων ἰδιότητες οὐχ ὑγρῶν
<span class="lb" data-page="10.984" data-line="16" id="l10.984.16"></span>μόνων, ἀλλὰ καὶ στερεῶν τινων σωμάτων οὐκ ὀλίγαι. καὶ
<span class="lb" data-page="10.984" data-line="17" id="l10.984.17"></span>γὰρ ὀνύχων καὶ τριχῶν καὶ ὀστῶν καὶ ὀστράκων καὶ λίθων
<span class="lb" data-page="10.984" data-line="18" id="l10.984.18"></span>καὶ πώρων θραύσμασιν εὑρέθη τινὰ σώματα παραπλήσια. ﻿
<span class="pb" data-page="10.985" id="p10.985"></span>
<span class="lb" data-page="10.985" data-line="1" id="l10.985.1"></span>καὶ μέντοι καὶ τῶν ὑγρῶν αὐτῷ τὸ μὲν οἷον βόρβορος
<span class="lb" data-page="10.985" data-line="2" id="l10.985.2"></span><span class="milestone ed2page" data-n="10.332" data-unit="ed2page" id="ed2page.10.332"></span>ἢ πηλὸς, ἢ ἐλαίου τις ἰλὺς, ἢ οἴνου τρύξ· τὸ δ’ οὕτω
<span class="lb" data-page="10.985" data-line="3" id="l10.985.3"></span>δυσῶδες ὡς δυσχεραίνειν ἅπαντας. ἀλλὰ ταῦτα μέν ἐστι
<span class="lb" data-page="10.985" data-line="4" id="l10.985.4"></span>σπανιώτερα. συνηθέστατα δὲ γιγνόμενα τοῦ γένους τοῦδε
<span class="lb" data-page="10.985" data-line="5" id="l10.985.5"></span>τῶν νοσημάτων εἴδη ἐστὶ τρία, προσηγορίας ἕκαστον αὐτῶν
<span class="lb" data-page="10.985" data-line="6" id="l10.985.6"></span>ἰδίας τετυχηκὸς, ἀθήρωμα καὶ μελικηρὶς καὶ στεάτωμα, ἀπὸ
<span class="lb" data-page="10.985" data-line="7" id="l10.985.7"></span>τῆς ὁμοιότητος τῶν περιεχομένων οὐσιῶν<span class="milestone ed1page" data-n="4.191" data-unit="ed1page" id="ed1page.4.191"></span> κατὰ τοὺς
<span class="lb" data-page="10.985" data-line="8" id="l10.985.8"></span>ὄγκους. ἔστι γὰρ αὐτῶν ἡ μέν τις οἷόν περ τὸ στέαρ, ἡ
<span class="lb" data-page="10.985" data-line="9" id="l10.985.9"></span>δὲ οἷον μέλι, καί τις ἀθήρᾳ παραπλήσιος. οἱ σκοποὶ δὲ τῆς
<span class="lb" data-page="10.985" data-line="10" id="l10.985.10"></span>θεραπείας κοινοὶ διαφορῆσαι τὸ περιεχόμενον ἢ σῆψαι πᾶν
<span class="lb" data-page="10.985" data-line="11" id="l10.985.11"></span>ἢ ἐκτεμεῖν. ἔνιοι μὲν οὖν ὄγκοι τοῖς τρισὶν ὑποπίπτουσι
<span class="lb" data-page="10.985" data-line="12" id="l10.985.12"></span>σκοποῖς, ὅσοι λεπτότερον ὑγρὸν ἔχουσιν, ὡς ἡ μελικηρίς· ἔνιοι
<span class="lb" data-page="10.985" data-line="13" id="l10.985.13"></span>δὲ τοῖς δύο μόνοις, ὥσπερ τὸ ἀθέρωμα· καὶ γὰρ ἐκτεμεῖν καὶ
<span class="lb" data-page="10.985" data-line="14" id="l10.985.14"></span>σῆψαι οἷόν τε τοῦτο· τὸ δὲ στεάτωμα διὰ χειρουργίας μόνης
<span class="lb" data-page="10.985" data-line="15" id="l10.985.15"></span>θεραπεύεται μήτε σαπῆναι μήτε διαφορηθῆναι δυνάμενον.
<span class="lb" data-page="10.985" data-line="16" id="l10.985.16"></span>ἐπὶ δὲ τῶν ἐν βάθει συνισταμένων ἀποστημάτων καὶ μάλιστα
<span class="lb" data-page="10.985" data-line="17" id="l10.985.17"></span>κατὰ τὰ σπλάγχνα τὰ διὰ τῶν ἀρωμάτων φάρμακα λυσιτελέστατά
<span class="pb" data-page="10.986" id="p10.986"></span>
<span class="lb" data-page="10.986" data-line="1" id="l10.986.1"></span>εἰσιν, ὧν ἡ δύναμις εἰς ἀτμούς τε λῦσαι καὶ διαφορῆσαι
<span class="lb" data-page="10.986" data-line="2" id="l10.986.2"></span>τὸ συνιστάμενον ὑγρόν. ἔστι δὲ καὶ ἄλλα πολλὰ μὲν
<span class="lb" data-page="10.986" data-line="3" id="l10.986.3"></span>τοιαῦτα· μάλιστα δὲ αὐτῶν εὐδόκιμα τό τε διὰ τῶν ἐχιδνῶν,
<span class="lb" data-page="10.986" data-line="4" id="l10.986.4"></span>ὅπερ ὀνομάζουσι θηριακὴν ἀντίδοτον, ἥ τ’ ἀθανασία καλουμένη
<span class="lb" data-page="10.986" data-line="5" id="l10.986.5"></span>καὶ ἀμβροσία· ταῦτα μὲν οὖν πολυτελῆ· τῶν δ’ εὐτελῶν
<span class="lb" data-page="10.986" data-line="6" id="l10.986.6"></span>ἄριστόν ἐστιν τὸ ἡμέτερον, ὃ διὰ τῆς Κρητικῆς καλαμίνθης
<span class="lb" data-page="10.986" data-line="7" id="l10.986.7"></span>σκευάζομεν. ἅπαντα δὲ τὰ τοιαῦτα κατὰ τὴν περὶ τῶν φαρμάκων
<span class="lb" data-page="10.986" data-line="8" id="l10.986.8"></span>πραγματείαν ἀθροιζόμενα, ἣν, ὡς ὀλίγον ἔμπροσθεν
<span class="lb" data-page="10.986" data-line="9" id="l10.986.9"></span>ἔφην, ἐπὶ ταῖς τρισὶ ταῖς ἔμπροσθεν ἄμεινον εἶναι νομίζω
<span class="lb" data-page="10.986" data-line="10" id="l10.986.10"></span>προσθεῖναι, χάριν τοῦ λείπεσθαι μηδέν.
</p>
          </article>

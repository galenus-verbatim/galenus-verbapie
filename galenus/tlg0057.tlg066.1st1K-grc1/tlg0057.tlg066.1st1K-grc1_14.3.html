<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:14.3">
<span class="pb page1" data-page="10.949" id="p10.949"></span>
<span class="milestone ed1page page1" data-n="4.185" data-unit="ed1page" id="ed1page.4.185"></span>
<span class="milestone ed2page page1" data-n="10.320" data-unit="ed2page" id="ed2page.10.320"></span>
            <p>
<span class="lb" data-page="10.949" data-line="17" id="l10.949.17"></span>Ἡ δὲ τῆς θεραπείας μέθοδος ὡς ἐπὶ τῶν
<span class="lb" data-page="10.949" data-line="18" id="l10.949.18"></span>ἄλλων συνθέτων, οὕτω καὶ νῦν γιγνέσθω τὴν ἀρχὴν ἀπὸ ﻿
<span class="pb" data-page="10.950" id="p10.950"></span>
<span class="lb" data-page="10.950" data-line="1" id="l10.950.1"></span>τῶν ἁπλῶν ποιησαμένοις. κοινὸς μὲν οὖν σκοπὸς ἅπασι
<span class="lb" data-page="10.950" data-line="2" id="l10.950.2"></span>τοῖς οὕτω παρὰ φύσιν ὄγκοις ἡ κένωσις. οὕτω δ’ εἶπον ἀναμιμνήσκων
<span class="lb" data-page="10.950" data-line="3" id="l10.950.3"></span>τοῦ πλήθους τῶν ἐργαζομένων αὐτοὺς χυμῶν. εἰ
<span class="lb" data-page="10.950" data-line="4" id="l10.950.4"></span>γάρ τις τούτους κενώσειε, τὴν κατὰ φύσιν ἕξιν ἀναλήψεται
<span class="lb" data-page="10.950" data-line="5" id="l10.950.5"></span>τὸ μόριον. ἀλλὰ καὶ ἡ κένωσις ὁμοίως ἅπασι διττὴ, μία μὲν
<span class="lb" data-page="10.950" data-line="6" id="l10.950.6"></span>οὖν ἀπωθουμένων ἡμῶν αὐτοὺς εἰς ἕτερα μόρια, δευτέρα δὲ
<span class="lb" data-page="10.950" data-line="7" id="l10.950.7"></span>διαφορούντων ἔξω κατὰ τὴν ἄδηλον αἰσθήσει διαπνοήν. ἐπεὶ
<span class="lb" data-page="10.950" data-line="8" id="l10.950.8"></span>δ’ οὐ τῷ ποσῷ μόνον ἀνιᾷ τὸ ἐρυσίπελας, ἀλλὰ καὶ τῷ ποιῷ,
<span class="lb" data-page="10.950" data-line="9" id="l10.950.9"></span>σφοδρὰν ἔχον τὴν φλόγωσιν, ἐμψύξεως δεήσεται περιττοτέρας
<span class="lb" data-page="10.950" data-line="10" id="l10.950.10"></span>ἢ κατὰ τὴν φλεγμονήν. οὐ μὴν ἀκίνδυνός γε ἡ τοιαύτη θεραπεία
<span class="lb" data-page="10.950" data-line="11" id="l10.950.11"></span>τῷ παντὶ σώματι, διὰ τὸ φέρεσθαι τὴν χολὴν ἐνίοτε
<span class="lb" data-page="10.950" data-line="12" id="l10.950.12"></span>πρός τι τῶν ἐπικαίρων μορίων, ὅπου γε οὐδ’ ὅταν αἷμα
<span class="lb" data-page="10.950" data-line="13" id="l10.950.13"></span>ψύχηται πλεονάζον, ἀκίνδυνον ἐκ τῶν ἀκύρων μερῶν ἀπωθεῖσθαι
<span class="lb" data-page="10.950" data-line="14" id="l10.950.14"></span>τὸ ῥεῦμα. καθάπερ οὖν ἐπ’ ἐκείνου μετὰ τῆς τοῦ
<span class="lb" data-page="10.950" data-line="15" id="l10.950.15"></span>παντὸς σώματος κενώσεως τοῖς ἀποκρουστικοῖς ὀνομαζομένοις
<span class="lb" data-page="10.950" data-line="16" id="l10.950.16"></span>ἐχρώμεθα βοηθήμασιν, οὕτω καὶ νῦν πράξομεν· ἀντὶ
<span class="lb" data-page="10.950" data-line="17" id="l10.950.17"></span>μὲν φλεβοτομίας χολαγωγῷ φαρμάκῳ καθαίροντες, αὐτὸ δὲ
<span class="lb" data-page="10.950" data-line="18" id="l10.950.18"></span>τὸ πεπονθὸς μέρος ἐμψύχοντες. ὅρος δ’ ἔστω τοῦ ψύχειν ἡ
<span class="pb" data-page="10.951" id="p10.951"></span>
<span class="lb" data-page="10.951" data-line="1" id="l10.951.1"></span>τῆς χρόας μεταβολή. καὶ γὰρ τό γε ἀκριβὲς ἐρυσίπελας εὐθὺς
<span class="lb" data-page="10.951" data-line="2" id="l10.951.2"></span>ἅμα ταύτῃ παύεται, τὸ δ’ οὐκ ἀκριβὲς, ἀλλ’ ἤδη πως φλεγμονῶδες
<span class="lb" data-page="10.951" data-line="3" id="l10.951.3"></span>πελιδνὸν ἀποφαίνει τὸ δέρμα, ψυχόντων ἐπὶ πλέον.
<span class="lb" data-page="10.951" data-line="4" id="l10.951.4"></span>εἰ δὲ μηδ’ οὕτως τις παύοιτο, μελαίνεται, καὶ μάλιστα ἐπὶ
<span class="lb" data-page="10.951" data-line="5" id="l10.951.5"></span>τῶν πρεσβυτικῶν σωμάτων· ὥστ’ ἔνια τῶν οὕτω ψυχθέντων
<span class="lb" data-page="10.951" data-line="6" id="l10.951.6"></span>οὐδὲ τοῖς διαφορητικοῖς φαρμάκοις ἐκθεραπεύεται τελέως,
<span class="lb" data-page="10.951" data-line="7" id="l10.951.7"></span>ἀλλ’ ὑπολείπει τινὰ περὶ τὸ μόριον ὄγκον σκιῤῥώδη. μεταβαίνειν
<span class="lb" data-page="10.951" data-line="8" id="l10.951.8"></span>οὖν ἄμεινον ἀπὸ τῶν ψυχόντων τε καὶ στυφόντων ἐπὶ
<span class="lb" data-page="10.951" data-line="9" id="l10.951.9"></span>τἀναντία καθ’ ὃν ἂν καιρὸν ἴδῃς ἠλλοιωμένον τὸ χρῶμα τοῦ
<span class="lb" data-page="10.951" data-line="10" id="l10.951.10"></span>πάσχοντος μορίου, πρὶν ἤτοι πελιδνὸν ἢ καὶ παντάπασι μέλαν
<span class="lb" data-page="10.951" data-line="11" id="l10.951.11"></span>γενέσθαι. λέλεκται δ’ ἐν ταῖς περὶ φαρμάκων πραγματείαις
<span class="lb" data-page="10.951" data-line="12" id="l10.951.12"></span>ἡ τῶν ψυχόντων ὕλη, τὸ στρύχνον καὶ τὸ ἀείζωον, ἥ τ’
<span class="lb" data-page="10.951" data-line="13" id="l10.951.13"></span>ἀνδράχνη καὶ ἡ κοτυληδὼν καὶ τὸ ψύλλιον, ὅ θ’ ὑοσκύαμος
<span class="lb" data-page="10.951" data-line="14" id="l10.951.14"></span>καὶ ἡ θριδακίνη καὶ ἡ σέρις, ὅ τε ἀπὸ τῶν τελμάτων φακὸς,
<span class="lb" data-page="10.951" data-line="15" id="l10.951.15"></span>αἵ τε δι’ ὕδατος πάνυ ψυχροῦ κηρωταὶ καὶ τἄλλα ὅσα τοιαῦτα.
<span class="lb" data-page="10.951" data-line="16" id="l10.951.16"></span>μεταπεσούσης δὲ τῆς φλογώσεως τοῦ πεπονθότος μορίου,
<span class="lb" data-page="10.951" data-line="17" id="l10.951.17"></span>καταπλάττειν αὐτὸ, πρὶν πελιδνὸν γενέσθαι δι’ ὠμῆς λύσεως,
<span class="lb" data-page="10.951" data-line="18" id="l10.951.18"></span>ὀνομάζω δ’ οὕτω τὸ κρίθινον ἄλευρον. εἰ δὲ καὶ πελιδνὸν
<span class="pb" data-page="10.952" id="p10.952"></span>
<span class="lb" data-page="10.952" data-line="1" id="l10.952.1"></span>γενέσθαι φθάσειεν, ἀποσχάζοντα καταπλάττειν αἰονᾶν τε τὰ
<span class="lb" data-page="10.952" data-line="2" id="l10.952.2"></span>μὲν πλεῖστα δι’ ὕδατος θερμοῦ· καὶ θάλασσα δὲ καὶ ἅλμη
<span class="lb" data-page="10.952" data-line="3" id="l10.952.3"></span>ποτὲ συνοίσει. <span class="milestone ed2page" data-n="10.321" data-unit="ed2page" id="ed2page.10.321"></span>καὶ αὐτῷ δὲ τῷ καταπλάσματι μίγνυται
<span class="lb" data-page="10.952" data-line="4" id="l10.952.4"></span>τοιοῦτον ὕδωρ ἢ ὄξος ἢ ὀξάλμη. ἐν τούτῳ δὲ τῷ καιρῷ καὶ
<span class="lb" data-page="10.952" data-line="5" id="l10.952.5"></span>κοριανοῦ μετ’ ἀλφίτων ἔνιοι πειραθέντες ἔγραψαν ὡς ἀγαθὸν
<span class="lb" data-page="10.952" data-line="6" id="l10.952.6"></span>εἴη φάρμακον ἐρυσιπελάτων. εἶτ’ αὖθις ἕτεροι κατ’ ἀρχὰς
<span class="lb" data-page="10.952" data-line="7" id="l10.952.7"></span>χρησάμενοι μεγάλης βλάβης τῷ κάμνοντι κατέστησαν αἴτιοι.
<span class="lb" data-page="10.952" data-line="8" id="l10.952.8"></span>καὶ ἡ διὰ τοῦ ῥοδίνου δὲ κηρωτὴ λαμβάνουσα τῆς τιτάνου
<span class="lb" data-page="10.952" data-line="9" id="l10.952.9"></span>κατὰ τὸν αὐτὸν τρόπον ἐνίοις γέγραπται βοηθεῖν ἐρυσιπέλασι
<span class="lb" data-page="10.952" data-line="10" id="l10.952.10"></span>καὶ ἄλλα τινὰ τοιαῦτα τῶν θερμαινόντων ἱκανῶς, ὧν οὐδέν
<span class="lb" data-page="10.952" data-line="11" id="l10.952.11"></span>ἐστιν ἐρυσιπέλατος ἴαμα πρὶν μεταπεσὸν αὐτὸ παύσασθαι
<span class="lb" data-page="10.952" data-line="12" id="l10.952.12"></span>μὲν ὅπερ ἦν ἐξ ἀρχῆς, ἕτερον δ’ ἐναντίον ἐκείνῳ γενέσθαι.
<span class="lb" data-page="10.952" data-line="13" id="l10.952.13"></span>πῶς γὰρ οὐκ ἐναντίον ἔσται τὸ θερμῷ πάθει τὸ ψυχρὸν, ἢ
<span class="lb" data-page="10.952" data-line="14" id="l10.952.14"></span>τῷ ξανθῷ τὴν χρόαν ἢ ὠχρῷ τὸ πελιδνὸν ἢ μέλαν; ὥσπερ
<span class="lb" data-page="10.952" data-line="15" id="l10.952.15"></span>δὲ πολλάκις ἐπιμίγνυται φλεγμονῇ τὸ ἐρυσίπελας, οὕτως
<span class="lb" data-page="10.952" data-line="16" id="l10.952.16"></span>ἐνίοτε τῷ οἰδήματι· καὶ καλείσθω τηνικαῦτα τὸ μικτὸν ἐξ
<span class="lb" data-page="10.952" data-line="17" id="l10.952.17"></span>ἀμφοῖν ἐρυσίπελας οἰδηματῶδες, ὥσπερ γε κᾀπειδὰν ψυχόμενον
<span class="pb" data-page="10.953" id="p10.953"></span>
<span class="lb" data-page="10.953" data-line="1" id="l10.953.1"></span>σκληρόν τε καὶ δύσλυτον γένηται, κληθήσεται σκιῤῥῶδες
<span class="lb" data-page="10.953" data-line="2" id="l10.953.2"></span>ἐρυσίπελας. καὶ τοίνυν καὶ ἡ θεραπεία καθάπερ ἐν ἅπασι
<span class="lb" data-page="10.953" data-line="3" id="l10.953.3"></span>τοῖς συνθέτοις, οὕτω κᾀπὶ τούτων σοι γιγνέσθω· καὶ μάλιστα
<span class="lb" data-page="10.953" data-line="4" id="l10.953.4"></span>μὲν ἀνθισταμένῳ πρὸς τὸ κρατοῦν, οὐκ ἐπιλελησμένῳ
<span class="lb" data-page="10.953" data-line="5" id="l10.953.5"></span>δ’ οὐδὲ τῆς ἀπὸ τοῦ μιχθέντος ἐνδείξεως.
</p>
          </article>

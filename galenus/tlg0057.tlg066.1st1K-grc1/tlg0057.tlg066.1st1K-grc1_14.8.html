<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:14.8">
<span class="pb page1" data-page="10.971" id="p10.971"></span>
<span class="milestone ed1page page1" data-n="4.188" data-unit="ed1page" id="ed1page.4.188"></span>
<span class="milestone ed2page page1" data-n="10.327" data-unit="ed2page" id="ed2page.10.327"></span>
            <p>
<span class="lb" data-page="10.971" data-line="5" id="l10.971.5"></span>Γλῶττάν γε μὴν οὕτως ἐξαρθεῖσαν εἴδομεν,
<span class="lb" data-page="10.971" data-line="6" id="l10.971.6"></span>ὡς μὴ χωρεῖσθαι πρὸς τοῦ στόματος τοῦ ἀνθρώπου, μήτε
<span class="lb" data-page="10.971" data-line="7" id="l10.971.7"></span>πεφλεβοτομημένου ποτὲ καὶ τὴν ἡλικίαν ἑξηκοντούτου· δεκάτη
<span class="lb" data-page="10.971" data-line="8" id="l10.971.8"></span>δέ που σχεδὸν ὥρα τῆς ἡμέρας ἦν, ἡνίκα τὸ πρῶτον
<span class="lb" data-page="10.971" data-line="9" id="l10.971.9"></span>εἶδον αὐτόν. καί μοι καθαρτέος ἔδοξεν εἶναι τοῖς συνήθεσι
<span class="lb" data-page="10.971" data-line="10" id="l10.971.10"></span>καταποτίοις, ἃ διὰ τῆς ἀλόης καὶ σκαμμωνίας καὶ κολοκυνθίδος
<span class="lb" data-page="10.971" data-line="11" id="l10.971.11"></span>συντίθεμεν, εἰς ἑσπέραν δοθέντος τοῦ φαρμάκου· ἐπ’
<span class="lb" data-page="10.971" data-line="12" id="l10.971.12"></span>αὐτὸ μέντοι τὸ πεπονθὸς μέρος ἐπιθεῖναί τι συνεβούλευσα
<span class="lb" data-page="10.971" data-line="13" id="l10.971.13"></span>τῶν ψυχόντων τήν γε πρώτην· ὕστερον γὰρ, ἔφην, ἁρμοσόμεθα
<span class="lb" data-page="10.971" data-line="14" id="l10.971.14"></span>πρὸς τὸ ἀποβαῖνον. ἀλλ’ ἑνί γέ τινι τῶν ἰατρῶν οὐκ
<span class="lb" data-page="10.971" data-line="15" id="l10.971.15"></span>ἐδόκει· καὶ διὰ τοῦτο τῶν μὲν καταποτίων ἔλαβεν· ἀνεβλήθη δ’
<span class="lb" data-page="10.971" data-line="16" id="l10.971.16"></span>ἡ περὶ τοῦ τοπικοῦ φαρμάκου σκέψις εἰς τὴν ὑστεραίαν, ἡνίκα
<span class="lb" data-page="10.971" data-line="17" id="l10.971.17"></span>καὶ μᾶλλον ἀνύσειν τι τὸ δοκιμασθὲν ἠλπίζετο, προκεκενωμένου
<span class="lb" data-page="10.971" data-line="18" id="l10.971.18"></span>δὲ τοῦ παντὸς σώματος, ἀντισπάσεώς τε πρὸς τὰ κάτω γεγενημένης.
<span class="pb" data-page="10.972" id="p10.972"></span>
<span class="lb" data-page="10.972" data-line="1" id="l10.972.1"></span>ἀλλὰ διά γε τῆς νυκτὸς ἐναργέστατον ὄναρ αὐτῷ
<span class="lb" data-page="10.972" data-line="2" id="l10.972.2"></span>γενόμενον ἐπῄνεσέ τε τὴν ἐμὴν συμβουλὴν, ὥρισέ τε τοῦ φαρμάκου
<span class="lb" data-page="10.972" data-line="3" id="l10.972.3"></span>τὴν ὕλην, θριδακίνης χυλῷ διακλύζεσθαι κελεῦσαν· ᾧ
<span class="lb" data-page="10.972" data-line="4" id="l10.972.4"></span>δὴ καὶ μόνῳ χρησάμενος ὁ ἄνθρωπος ὤνητο τελέως, ὡς μηκέτ’
<span class="lb" data-page="10.972" data-line="5" id="l10.972.5"></span>ἄλλου δεηθῆναι. τό γε μὴν ἐπὶ τοῦ πριαπισμοῦ μᾶλλον ἐμετικοῖς
<span class="lb" data-page="10.972" data-line="6" id="l10.972.6"></span>φαρμάκοις χρῆσθαι τῶν ὑπηλάτων, ἐπὶ δὲ τῆς γλώττης
<span class="lb" data-page="10.972" data-line="7" id="l10.972.7"></span>ἔμπαλιν, εὔδηλον ὡς ἐκ τῆς τοῦ μορίου θέσεως ἔχει τὴν ἔνδειξιν.
<span class="lb" data-page="10.972" data-line="8" id="l10.972.8"></span>ἡ γὰρ ὑφ’ Ἱπποκράτους ἀντίσπασις ὀνομαζομένη τὴν
<span class="lb" data-page="10.972" data-line="9" id="l10.972.9"></span>εὕρεσιν οὐκ ἀπὸ τῆς οὐσίας, ἀλλ’ ἀπὸ τῆς θέσεως τοῦ θεραπευομένου
<span class="lb" data-page="10.972" data-line="10" id="l10.972.10"></span>λαμβάνει μορίου.
</p>
          </article>

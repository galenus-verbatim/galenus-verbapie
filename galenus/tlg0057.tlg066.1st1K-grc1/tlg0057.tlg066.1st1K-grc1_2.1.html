<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:2.1">
<span class="pb page1" data-page="10.78" id="p10.78"></span>
<span class="milestone ed1page page1" data-n="4.46" data-unit="ed1page" id="ed1page.4.46"></span>
<span class="milestone ed2page page1" data-n="10.26" data-unit="ed2page" id="ed2page.10.26"></span>
            <h2>ΓΑΛΗΝΟΥ ΘΕΡΑΠΕΥΤΙΚΗΣ ΜΕΘΟΔΟΥ
<br></br>ΒΙΒΛΙΟΝ Β.
</h2>
            <p>
<span class="lb" data-page="10.78" data-line="1" id="l10.78.1"></span>Τῶν συμβαινόντων τοῖς σώμασιν ἐν τῷ
<span class="lb" data-page="10.78" data-line="2" id="l10.78.2"></span>παρὰ φύσιν ἔχειν, Ἱέρων κράτιστε, τέτταρες ἐδείχθησαν αἱ
<span class="lb" data-page="10.78" data-line="3" id="l10.78.3"></span>πᾶσαι διαφοραὶ, μία μὲν αὐτῆς τῆς βεβλαμμένης ἐνεργείας,
<span class="lb" data-page="10.78" data-line="4" id="l10.78.4"></span>ἑτέρα δὲ τῆς ἐργαζομένης αὐτὴν διαθέσεως, ἄλλη τε τρίτη
<span class="lb" data-page="10.78" data-line="5" id="l10.78.5"></span>τῶν ταύτης αἰτιῶν, καὶ τετάρτη τῶν ἐξ ἀνάγκης ἑπομένων
<span class="lb" data-page="10.78" data-line="6" id="l10.78.6"></span>αὐτῇ συμπτωμάτων. ὅτι μὲν οὖν ἤτοι πάντα ταῦτ’ εἶναι χρὴ
<span class="lb" data-page="10.78" data-line="7" id="l10.78.7"></span>τὴν νόσον, ἢ τινὰ τούτων, ἢ πάντως γ’ ἓν ἐξ αὐτῶν, ἕτοιμον
<span class="lb" data-page="10.78" data-line="8" id="l10.78.8"></span>συλλογίσασθαι· μηδενὸς γὰρ παρὰ τὰ προειρημένα τοῖς νοσοῦσιν
<span class="lb" data-page="10.78" data-line="9" id="l10.78.9"></span>ὑπάρχοντος, οὐδὲ ἔξω τούτων ἔσται τὸ νόσημα. λείπεται
<span class="pb" data-page="10.79" id="p10.79"></span>
<span class="lb" data-page="10.79" data-line="1" id="l10.79.1"></span>τοίνυν ἢ τὸ πάντων ἄθροισμα λέγειν τὴν νόσον εἶναι, ἢ τινὰ
<span class="lb" data-page="10.79" data-line="2" id="l10.79.2"></span>τούτων, ἢ ἕν γέ τι πάντως. ἀλλὰ τὸ μὲν ἐξ ἁπάντων ἄθροισμα
<span class="lb" data-page="10.79" data-line="3" id="l10.79.3"></span>πρὸς τῷ μηδ’ εἰρῆσθαι πρός τινος οὐδ’ ἐγχωρεῖ λεχθῆναι·
<span class="lb" data-page="10.79" data-line="4" id="l10.79.4"></span>τί γὰρ ἔσται νόσου αἴτιον, ἢ τί σύμπτωμα νοσήματος,
<span class="lb" data-page="10.79" data-line="5" id="l10.79.5"></span>εἰ τὸ πάντων ἄθροισμα νόσημα νομισθήσεται; οὐδὲ ἓν δήπουθεν.
<span class="lb" data-page="10.79" data-line="6" id="l10.79.6"></span>ἀναγκαῖον οὖν ἀπολιπεῖν δύο ἄλλα γένη παρὰ τὰς
<span class="lb" data-page="10.79" data-line="7" id="l10.79.7"></span>νόσους, ἕτερον μὲν τῶν ἐργαζομένων αὐτὰς αἰτιῶν, ἕτερον
<span class="lb" data-page="10.79" data-line="8" id="l10.79.8"></span>δὲ τῶν ἑπομένων μὲν ἐξ ἀνάγκης, λυπούντων δ’ οὐδὲν τὸν
<span class="lb" data-page="10.79" data-line="9" id="l10.79.9"></span>ἄνθρωπον, ἀλλ’ εἰ ταῦτ’ ἀφέλοιμεν, ἐν δυοῖν ἐστι τούτοιν
<span class="lb" data-page="10.79" data-line="10" id="l10.79.10"></span>ἡ νόσος, ἢ ταῖς βεβλαμμέναις ἐνεργείαις, ἢ ταῖς ἐργαζομέναις
<span class="lb" data-page="10.79" data-line="11" id="l10.79.11"></span>αὐτὰς διαθέσεσι. <span class="milestone ed2page" data-n="10.28" data-unit="ed2page" id="ed2page.10.28"></span>καὶ δὴ καὶ διηνέχθησαν εὐθὺς ἐκ
<span class="lb" data-page="10.79" data-line="12" id="l10.79.12"></span>παλαιοῦ καὶ περὶ τοῦδε καὶ νῦν ἔτι διαφέρονται πάντες
<span class="lb" data-page="10.79" data-line="13" id="l10.79.13"></span>οὐκ ἰατροὶ μόνον, ἀλλὰ καὶ φιλόσοφοι, τῶν ἐνεργειῶν μὲν
<span class="lb" data-page="10.79" data-line="14" id="l10.79.14"></span>τὰς βλάβας ἕτεροι, τῶν δ’ ἐργαζομένων αὐτὰς διαθέσεων ἕτεροι
<span class="lb" data-page="10.79" data-line="15" id="l10.79.15"></span>προσαγορεύσαντες νοσήματα. τὸ μὲν οὖν διαφέρεσθαι
<span class="lb" data-page="10.79" data-line="16" id="l10.79.16"></span>τοὺς ἄνδρας ἐν οὕτως ἀσαφέσι πράγμασιν οὐδὲν θαυμαστόν
<span class="lb" data-page="10.79" data-line="17" id="l10.79.17"></span>τὸ δὲ μὴ διαγιγνώσκειν ὡς ὑπὲρ ὀνόματος ἐρίζουσιν
<span class="lb" data-page="10.79" data-line="18" id="l10.79.18"></span>ἐπιτιμήσεως ἄξιον. εἴπερ γὰρ ὡμολόγηται πρὸς ἁπάντων
<span class="pb" data-page="10.80" id="p10.80"></span>
<span class="lb" data-page="10.80" data-line="1" id="l10.80.1"></span>ἡ θεραπεία τῆς ἐμποδιζούσης τὴν ἐνέργειαν εἶναι διαθέσεως,
<span class="lb" data-page="10.80" data-line="2" id="l10.80.2"></span>οὐδὲν ἔτι χρήσιμον εἰς τὰ τῆς τέχνης ἔργα τὸ διελέσθαι
<span class="lb" data-page="10.80" data-line="3" id="l10.80.3"></span>πότερα τὴν διάθεσιν, ἢ τὴν βεβλαμμένην ἐνέργειαν
<span class="lb" data-page="10.80" data-line="4" id="l10.80.4"></span>ὀνομαστέον ἐστὶ νόσημα. ἑκατέρως γὰρ ὀνομαζόντων, ὁ κάμνων
<span class="lb" data-page="10.80" data-line="5" id="l10.80.5"></span>ὑγιαίνων ἀποδειχθήσεται, μόνον εἰ τὰ δέοντά τις ἰάματα
<span class="lb" data-page="10.80" data-line="6" id="l10.80.6"></span>προσφέροι ταῖς διαθέσεσιν· αὗται γάρ εἰσιν ἃς ἀλλοιοῦν χρὴ
<span class="lb" data-page="10.80" data-line="7" id="l10.80.7"></span>καὶ μεταβάλλειν καὶ τελέως ἐκκόπτειν, οὐχ αἱ βλάβαι τῶν ἐνεργειῶν.
<span class="lb" data-page="10.80" data-line="8" id="l10.80.8"></span>οὐδεὶς γοῦν ἰᾶται τὸ χωλεύειν βαδίζοντα, καὶ γὰρ γελοῖον,
<span class="lb" data-page="10.80" data-line="9" id="l10.80.9"></span>ἀλλὰ τὴν ἐργαζομένην αὐτὸ διάθεσιν, οἷον τὴν φλεγμονὴν,
<span class="lb" data-page="10.80" data-line="10" id="l10.80.10"></span>εἰ διὰ ταύτην χωλεύει· καὶ ταύτην καὶ καταντλεῖ καὶ
<span class="lb" data-page="10.80" data-line="11" id="l10.80.11"></span>καταπλάττει καὶ σχάζει καὶ διαφορεῖ καὶ παντὶ τρόπῳ λύειν
<span class="lb" data-page="10.80" data-line="12" id="l10.80.12"></span>ἐπιχειρεῖ· τὸ γὰρ ὀρθῶς βαδίζειν ἕπεται ταύτῃ λυθείσῃ, καὶ
<span class="lb" data-page="10.80" data-line="13" id="l10.80.13"></span>οὐδὲν ἔτι δεόμεθα τὴν χωλείαν ἐπανορθοῦσθαι τῆς φλεγμονῆς
<span class="lb" data-page="10.80" data-line="14" id="l10.80.14"></span>οἰχομένης· οὐδὲ γὰρ ὑπομένει τι τῆς βεβλαμμένης ἐνεργείας,
<span class="lb" data-page="10.80" data-line="15" id="l10.80.15"></span>ἐὰν ἐκκόψῃ τις ἀκριβῶς τὴν ἐργαζομένην αὐτὴν διάθεσιν, ἔστ’
<span class="lb" data-page="10.80" data-line="16" id="l10.80.16"></span>ἂν δ’ ὑπολείπηταί τι τῆς διαθέσεως, ἀνάγκη καὶ τὴν ἐνέργειαν
<span class="lb" data-page="10.80" data-line="17" id="l10.80.17"></span>ἀνάλογον ἐκείνῃ βεβλάφθαι. ταύτην οὖν τὴν διάθεσιν
<span class="lb" data-page="10.80" data-line="18" id="l10.80.18"></span>εἴτε νόσημα καλεῖν, εἴτε πάθος, εἴτ’ αἰτίαν νοσήματος, εἴτε
<span class="pb" data-page="10.81" id="p10.81"></span>
<span class="lb" data-page="10.81" data-line="1" id="l10.81.1"></span>πάθους ἐθέλοι τις, οὐδὲν εἰς τὴν θεραπείαν οὔτ’ ὄφελος
<span class="lb" data-page="10.81" data-line="2" id="l10.81.2"></span>οὔτε βλάβος ἐντεῦθεν· ἀλλ’ οὐδ’ εἰ Θέωνά τις ἢ Δίωνα
<span class="lb" data-page="10.81" data-line="3" id="l10.81.3"></span>προσαγορεύσας αὐτὴν, ἔπειτ’ ὀρθῶς ἰῷτο, βλάψειεν ἂν οὐδ’
<span class="lb" data-page="10.81" data-line="4" id="l10.81.4"></span>οὗτος οὐδὲν τὸν νοσοῦντα· κᾂν εἰ τελέως δέ τις ἀνώνυμον
<span class="lb" data-page="10.81" data-line="5" id="l10.81.5"></span>ἀπολιπὼν αὐτὴν ἃ χρὴ προσφέροι τῷ κάμνοντι βοηθήματα,
<span class="lb" data-page="10.81" data-line="6" id="l10.81.6"></span>πρὸς τῷ μὴ βλάπτειν μηδὲν, οὗτος ἔτι κάλλιστα θεραπεύσει.
<span class="lb" data-page="10.81" data-line="7" id="l10.81.7"></span>διδάσκειν μέν τοι βουλόμενος ἕτερον ἃ γινώσκει, δεήσεταί τε
<span class="lb" data-page="10.81" data-line="8" id="l10.81.8"></span>πάντως ὀνομάτων ἐπὶ τοῖς πράγμασιν, ὅρον τε τῆς χρήσεως
<span class="lb" data-page="10.81" data-line="9" id="l10.81.9"></span>αὐτῶν ἕξει τὴν σαφήνειαν· ὁ γὰρ ὡς ἂν ὁ μανθάνων ἐκμάθοι
<span class="lb" data-page="10.81" data-line="10" id="l10.81.10"></span>σαφέστατα μάλιστα σπουδάζων ὀνομάζειν, ἄριστος
<span class="lb" data-page="10.81" data-line="11" id="l10.81.11"></span>διδάσκαλος. ἐπεὶ τοίνυν καὶ ἡμεῖς ἐν τούτῳ νῦν καθεστήκαμεν,
<span class="lb" data-page="10.81" data-line="12" id="l10.81.12"></span>ἀνάγκη μέν που θέσθαι τοῖς πράγμασιν ὀνόματα· τὸ
<span class="lb" data-page="10.81" data-line="13" id="l10.81.13"></span>δ’ εἰ καὶ σαφῶς, ἡμῖν σκοπεῖσθαι πάρεστιν. ἡ μὲν δὴ τὴν
<span class="lb" data-page="10.81" data-line="14" id="l10.81.14"></span>ἐνέργειαν ἐμποδίζουσα διάθεσις ὀνομαζέσθω νόσος· εἴ τι
<span class="lb" data-page="10.81" data-line="15" id="l10.81.15"></span>δ’ ἕπεται τῇδε, σύμπτωμα· τὸ δ’ ἐργαζόμενον αὐτὴν,
<span class="lb" data-page="10.81" data-line="16" id="l10.81.16"></span>αἴτιον.
</p>
          </article>

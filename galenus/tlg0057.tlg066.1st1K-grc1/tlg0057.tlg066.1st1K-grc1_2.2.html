<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:2.2">
<span class="pb page1" data-page="10.81" id="p10.81"></span>
<span class="milestone ed1page page1" data-n="4.46" data-unit="ed1page" id="ed1page.4.46"></span>
<span class="milestone ed2page page1" data-n="10.28" data-unit="ed2page" id="ed2page.10.28"></span>
            <p>
<span class="lb" data-page="10.81" data-line="17" id="l10.81.17"></span>Οὕτω δὲ τούτων διωρισμένων ἐπιβλέπειν
<span class="lb" data-page="10.81" data-line="18" id="l10.81.18"></span>ἀκριβῶς χρὴ τὴν ἀνωμαλίαν τῶν ὀνομάτων, ἃ κατὰ τῶν νοσημάτων
<span class="pb" data-page="10.82" id="p10.82"></span>
<span class="lb" data-page="10.82" data-line="1" id="l10.82.1"></span>ἐπήνεγκαν οἱ πρῶτοι θέμενοι· πολλαχόθι μὲν γὰρ
<span class="lb" data-page="10.82" data-line="2" id="l10.82.2"></span>ἀπὸ τοῦ βεβλαμμένου μορίου τὰ ὀνόματα, πλευρῖτις καὶ περιπνευμονία
<span class="lb" data-page="10.82" data-line="3" id="l10.82.3"></span>καὶ ἰσχίας καὶ ποδάγρα καὶ νεφρῖτις καὶ ἀρθρῖτις,
<span class="lb" data-page="10.82" data-line="4" id="l10.82.4"></span>ὀφθαλμία τε καὶ κεφαλαλγία καὶ δυσεντερία· πολλαχόθι δ’
<span class="lb" data-page="10.82" data-line="5" id="l10.82.5"></span>ἀπὸ τοῦ συμπτώματος, εἰλεὸς καὶ τεινεσμὸς καὶ σπασμὸς
<span class="lb" data-page="10.82" data-line="6" id="l10.82.6"></span>καὶ παλμὸς καὶ τρόμος καὶ παράλυσις, ἀπεψία τε <span class="milestone ed2page" data-n="10.29" data-unit="ed2page" id="ed2page.10.29"></span>καὶ
<span class="lb" data-page="10.82" data-line="7" id="l10.82.7"></span>δύσπνοια καὶ ἄπνοια καὶ ἀγρυπνία καὶ παραφροσύνη καὶ
<span class="lb" data-page="10.82" data-line="8" id="l10.82.8"></span>κῶμα· πολλαχόθι δ’ ἀπ’ ἀμφοῖν ἅμα, ὡς κεφαλαλγία καὶ
<span class="lb" data-page="10.82" data-line="9" id="l10.82.9"></span>ὠταλγία καὶ καρδιαλγία καὶ ὀδονταλγία καὶ ὑστεραλγία· πολλαχόθι
<span class="lb" data-page="10.82" data-line="10" id="l10.82.10"></span>δ’ ἀπὸ τῆς δοξαζομένης αἰτίας, ὡς ἡ μελαγχολία μὲν
<span class="lb" data-page="10.82" data-line="11" id="l10.82.11"></span>ὑπὸ πάντων, αἱ χολέραι δὲ ὑπὸ τῶν Κνιδίων ἰατρῶν, ἴσως
<span class="lb" data-page="10.82" data-line="12" id="l10.82.12"></span>δὲ καὶ ὁ λευκοφλεγματίας ὕδερος ἐντεῦθεν· ἐνίοτε δὲ ἀπὸ τῆς
<span class="lb" data-page="10.82" data-line="13" id="l10.82.13"></span>πρός τι τῶν ἐκτὸς ὁμοιότητος, ἐλέφας καὶ καρκῖνος καὶ πολύπους
<span class="lb" data-page="10.82" data-line="14" id="l10.82.14"></span>καὶ σταφυλὴ καὶ λεύκη καὶ μυρμηκία καὶ ἀθέρωμα
<span class="lb" data-page="10.82" data-line="15" id="l10.82.15"></span>καὶ στεάτωμα καὶ σταφύλωμα καὶ μελικηρὶς καὶ ἄνθραξ,
<span class="lb" data-page="10.82" data-line="16" id="l10.82.16"></span>ἀλωπεκία τε καὶ ὀφίασις καὶ σύκωσις καὶ σατυριασμὸς καὶ
<span class="lb" data-page="10.82" data-line="17" id="l10.82.17"></span>πριαπισμός· τῶν νοσημάτων δ’ αὐτῶν ὀνόματα μήτε τόπου
<span class="lb" data-page="10.82" data-line="18" id="l10.82.18"></span>ἐφαπτόμενα πεπονθότος μήτε τῆς ποιούσης αἰτίας ὀλίγα,
<span class="lb" data-page="10.82" data-line="19" id="l10.82.19"></span>φλεγμονὴ καὶ γάγγραινα καὶ σκίῤῥος, ἐρυσίπελάς τε καὶ ﻿
<span class="pb" data-page="10.83" id="p10.83"></span>
<span class="lb" data-page="10.83" data-line="1" id="l10.83.1"></span>ἀπόστημα καὶ οἴδημα καὶ ἐμπύημα καὶ ἕλκος ἐξάρθρημά τε
<span class="lb" data-page="10.83" data-line="2" id="l10.83.2"></span>καὶ κάταγμα καὶ σπάσμα καὶ ῥῆγμα καὶ κολόβωμα καὶ δοθιὴν
<span class="lb" data-page="10.83" data-line="3" id="l10.83.3"></span>καὶ ἴονθος καὶ φῦμα· καίτοι καὶ τούτων αὐτῶν ἔνια τὰ μὲν
<span class="lb" data-page="10.83" data-line="4" id="l10.83.4"></span>καὶ τὸν τόπον τοῦ σώματος, ἤτοι τὸ πεπονθὸς μέρος ἐμφαίνειν
<span class="lb" data-page="10.83" data-line="5" id="l10.83.5"></span>ἔοικεν, ἔνια δὲ ἀπὸ τοῦ πλεονεκτοῦντος ὀνομάζεται συμπτώματος·
<span class="lb" data-page="10.83" data-line="6" id="l10.83.6"></span>εἰ δ’ ἄρα τι καὶ χωρὶς παρεμφάσεως ὀνομάζεται,
<span class="lb" data-page="10.83" data-line="7" id="l10.83.7"></span>τάς γ’ ἐν αὐτῷ διαφορὰς καὶ τοῦτο πολυειδεῖς ἔσχηκεν, οἷον
<span class="lb" data-page="10.83" data-line="8" id="l10.83.8"></span>ἕλκος, εἰ καὶ μὴ συνεχείας ἦν ἡ λύσις ἐν σαρκώδει μορίῳ, καὶ
<span class="lb" data-page="10.83" data-line="9" id="l10.83.9"></span>ταύτῃ παραδηλοῦν ἐδόκει τὸν πεπονθότα τόπον, ἀλλ’ αἵ γε
<span class="lb" data-page="10.83" data-line="10" id="l10.83.10"></span>κατὰ μέρος αὐτοῦ διαφοραὶ ποικίλαι τοῖς ὀνόμασι, χειρώνειον
<span class="lb" data-page="10.83" data-line="11" id="l10.83.11"></span>καὶ τηλέφιον καὶ καρκῖνος, ἕρπης τε καὶ φαγέδαινα, καὶ
<span class="lb" data-page="10.83" data-line="12" id="l10.83.12"></span>πάνθ’ ὅσα τοιαῦτα, τὰ μὲν ἀπὸ τῶν πρώτως ἰασαμένων, ὡς
<span class="lb" data-page="10.83" data-line="13" id="l10.83.13"></span>τὸ χειρώνειον· ἔνια δ’ ἀπὸ τῶν πεπονθότων, ὡς τὸ τηλέφιον·
<span class="lb" data-page="10.83" data-line="14" id="l10.83.14"></span>ἀπὸ δὲ τῆς πρὸς τὸ ζῶον ὁμοιότητος ὁ καρκῖνος· ἡ
<span class="lb" data-page="10.83" data-line="15" id="l10.83.15"></span>φαγέδαινα δ’ ἀπὸ τοῦ συμπτώματος, ὥσπέρ γε καὶ οἱ ἕρπητες.
<span class="lb" data-page="10.83" data-line="16" id="l10.83.16"></span>ἀλλ’ ἡ μὲν φαγέδαινα πάντως ἐστὶν ἕλκος ἐσθιόμενον,
<span class="lb" data-page="10.83" data-line="17" id="l10.83.17"></span>ἢ ἀναβιβρῶσκον, ἢ ὅπως ἂν ἐθέλῃ τις ὀνομάζειν· ὁ δ’ ἕρπης
<span class="lb" data-page="10.83" data-line="18" id="l10.83.18"></span>οὔθ’ ἕλκος ἀεὶ, καὶ ὁπότε μεθ’ ἑλκώσεως, οὐ κατέχων
<span class="pb" data-page="10.84" id="p10.84"></span>
<span class="lb" data-page="10.84" data-line="1" id="l10.84.1"></span>τὴν ἀρχαίαν ἕδραν, ἐπινέμεται τὰ πλησίον, <span class="milestone ed1page" data-n="4.48" data-unit="ed1page" id="ed1page.4.48"></span>ἀλλ’ ὥσπερ
<span class="lb" data-page="10.84" data-line="2" id="l10.84.2"></span>τοὔνομα δηλοῖ, δίκην ἕρποντος θηρίου, καταλείπει μὲν τὰ
<span class="lb" data-page="10.84" data-line="3" id="l10.84.3"></span>πρότερα, μετέρχεται δ’ ἐφ’ ἕτερα. κοῖλον δ’ ἕλκος καὶ ῥυπαρὸν
<span class="lb" data-page="10.84" data-line="4" id="l10.84.4"></span>καὶ καθαρὸν, ὁμαλές τε καὶ ὑπερσαρκοῦν, οἰκειοτέρας
<span class="lb" data-page="10.84" data-line="5" id="l10.84.5"></span>μὲν ἔσχηκε τὰς προσηγορίας, οὐ μὴν ὡσαύτως γε πάσας, ἀλλὰ
<span class="lb" data-page="10.84" data-line="6" id="l10.84.6"></span>τὸ μὲν ὁμαλὲς ἀπὸ τῆς οἰκείας διαφορᾶς, ὡσαύτως δὲ καὶ τὸ
<span class="lb" data-page="10.84" data-line="7" id="l10.84.7"></span>κοῖλον ἢ ὑπερσαρκοῦν· ἔναιμον δὲ καὶ καθαρὸν καὶ ῥυπαρὸν
<span class="lb" data-page="10.84" data-line="8" id="l10.84.8"></span>οὐ κατὰ τὰς οἰκείας διαφορὰς, ἀλλ’ ἀπὸ τῶν ἔξωθεν
<span class="lb" data-page="10.84" data-line="9" id="l10.84.9"></span>ὀνομάζεται συμπτωμάτων. οὕτως οὖν ἀνωμάλου τῶν ὀνομάτων
<span class="lb" data-page="10.84" data-line="10" id="l10.84.10"></span>τῆς θέσεως τοῖς ἀρχαίοις γεγενημένης, καὶ πολὺ μᾶλλον,
<span class="lb" data-page="10.84" data-line="11" id="l10.84.11"></span>ὅταν ἐπινυκτίδα καὶ ἀκροχορδόνα καὶ νυκτάλωπα προσαγορεύωσι,
<span class="lb" data-page="10.84" data-line="12" id="l10.84.12"></span>τὸ μὲν ὅτι νύκτωρ ἐγένετο, τὸ δ’ ὅτι κατ’ ἄκρας
<span class="lb" data-page="10.84" data-line="13" id="l10.84.13"></span>ὀχεῖται τῆς ἐπιφανείας τοῦ δέρματος, τὸ δ’ ὅτι τῆς νυκτὸς
<span class="lb" data-page="10.84" data-line="14" id="l10.84.14"></span>ἀποφαίνει μὴ βλέποντας, ἕτερά τε πολλὰ τοιαῦτα ποιῶσιν,
<span class="lb" data-page="10.84" data-line="15" id="l10.84.15"></span>εἰ γὰρ ἐπεξίοιμι πάντα, κινδυνεύσω σπουδάζειν δοκεῖν ὃ φεύγειν
<span class="lb" data-page="10.84" data-line="16" id="l10.84.16"></span>ἐκέλευσα, πειρᾶσθαι οὖν χρὴ παντὶ τρόπῳ τὸν τῆς ἀληθείας
<span class="lb" data-page="10.84" data-line="17" id="l10.84.17"></span>αὐτῆς ὀρεγόμενον ἀποχωρεῖν μὲν τοῦ προσδοξαζομένου
<span class="lb" data-page="10.84" data-line="18" id="l10.84.18"></span>τοῖς ὀνόμασιν, ἐπὶ δὲ τὴν οὐσίαν τῶν πραγμάτων αὐτὴν ἰέναι
<span class="lb" data-page="10.84" data-line="19" id="l10.84.19"></span>καὶ ταύτην ἐπισκέπτεσθαι καὶ ζητεῖν, ὁπόσα τὰ σύμπαντ’ ἐστὶ
<span class="pb" data-page="10.85" id="p10.85"></span>
<span class="lb" data-page="10.85" data-line="1" id="l10.85.1"></span>νοσήματά τε καὶ συμπτώματα, καὶ προσέτι τὰ προηγούμενα
<span class="lb" data-page="10.85" data-line="2" id="l10.85.2"></span>τούτων αἴτια. τοῦτ’ οὖν ἡμεῖς ἐποιήσαμεν ἐν ἑτέροις ὑπομνήμασιν,
<span class="lb" data-page="10.85" data-line="3" id="l10.85.3"></span>ὧν ἐστι περὶ μὲν τοῦ πλήθους τῶν νοσημάτων ἓν,
<span class="lb" data-page="10.85" data-line="4" id="l10.85.4"></span>ἐπιγέγραπται δὲ περὶ τῆς τῶν νοσημάτων διαφορᾶς, ἕτερον
<span class="lb" data-page="10.85" data-line="5" id="l10.85.5"></span>δὲ περὶ τῆς τῶν συμπτωμάτων ἐστὶ διαφορᾶς· οὕτω δὲ καὶ
<span class="lb" data-page="10.85" data-line="6" id="l10.85.6"></span>τὰς αἰτίας αὐτῶν ἐπειράθημεν ἐξευρεῖν ἑκατέρας ἰδίᾳ, τάς τε
<span class="lb" data-page="10.85" data-line="7" id="l10.85.7"></span>τῶν νοσημάτων καὶ τὰς τῶν συμπτωμάτων ἁπάντων, ὡς
<span class="lb" data-page="10.85" data-line="8" id="l10.85.8"></span>μηδὲν ἔτι λείπειν, ἀλλ’ ἑτοίμην εἶναι τὴν παρασκευὴν ἅπασιν
<span class="lb" data-page="10.85" data-line="9" id="l10.85.9"></span>εἰς τὴν νῦν ἡμῖν προκειμένην πραγματείαν. ὅθεν οὐδ’ ἀναγινώσκειν
<span class="lb" data-page="10.85" data-line="10" id="l10.85.10"></span>ἔτι τὰ μετὰ ταῦτα ῥηθησόμενα συμβουλεύω, πρὶν
<span class="lb" data-page="10.85" data-line="11" id="l10.85.11"></span>ἐν <span class="milestone ed2page" data-n="10.30" data-unit="ed2page" id="ed2page.10.30"></span>ἐκείνοις γυμνάσασθαι· παρακούσας γάρ τις οὕτω
<span class="lb" data-page="10.85" data-line="12" id="l10.85.12"></span>πολλῶν θεωρημάτων οὔτ’ αὐτὸς ὠφεληθήσεται καὶ μάτην
<span class="lb" data-page="10.85" data-line="13" id="l10.85.13"></span>ἐγκαλέσει τοῖς ὀρθῶς λεγομένοις.
</p>
          </article>

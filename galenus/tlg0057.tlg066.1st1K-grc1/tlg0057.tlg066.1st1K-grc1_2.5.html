<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:2.5">
<span class="pb page1" data-page="10.104" id="p10.104"></span>
<span class="milestone ed1page page1" data-n="4.51" data-unit="ed1page" id="ed1page.4.51"></span>
<span class="milestone ed2page page1" data-n="10.36" data-unit="ed2page" id="ed2page.10.36"></span>
            <p>
<span class="lb" data-page="10.104" data-line="7" id="l10.104.7"></span>Καὶ οὐκ ἐγχωρεῖ λέγειν οὐδενὶ τῶν δογματιζόντων
<span class="lb" data-page="10.104" data-line="8" id="l10.104.8"></span>ὁμοίως τοῖς ἐμπειρικοῖς ὡς οὐδὲν δέοιντο γιγνώσκειν,
<span class="lb" data-page="10.104" data-line="9" id="l10.104.9"></span>εἴθ’ ὑπάρχουσιν, εἴτε μή· τελέως γὰρ ἀνατρέψουσι τὴν
<span class="lb" data-page="10.104" data-line="10" id="l10.104.10"></span>λογικὴν αἵρεσιν, ὁμολογήσαντες εὐπορεῖν μὲν τῆς θεραπείας,
<span class="lb" data-page="10.104" data-line="11" id="l10.104.11"></span>ἀγνοεῖν δὲ τὴν διάθεσιν· ἐκ πείρας γὰρ δήπου πάντες εὐπορήσουσι
<span class="lb" data-page="10.104" data-line="12" id="l10.104.12"></span>τῆς ἰάσεως, εἴπερ μὴ ἐκ τῆς τοῦ πράγματος αὐτοῦ
<span class="lb" data-page="10.104" data-line="13" id="l10.104.13"></span>φύσεως ἔνδειξιν ἔλαβον. οἱ μὲν οὖν ἐμπειρικοὶ καὶ τῷ μὴ
<span class="lb" data-page="10.104" data-line="14" id="l10.104.14"></span>δύνασθαι νομίζειν εὑρεθῆναί τι τῶν ἀδήλων, καὶ τῷ μὴ
<span class="lb" data-page="10.104" data-line="15" id="l10.104.15"></span>δεῖσθαι, κᾂν εὑρεθῇ, τετηρῆσθαι γὰρ αὐτοῖς τὰς θεραπείας
<span class="lb" data-page="10.104" data-line="16" id="l10.104.16"></span>ἐπὶ ταῖς φαινομέναις συνδρομαῖς, εὐλόγος οὔτε γιγνώσκειν
<span class="lb" data-page="10.104" data-line="17" id="l10.104.17"></span>φασὶν εἰ ὀκτὼ διαθέσεις εἰσὶ καθ’ ἃς ἡ γαστὴρ ἀτονεῖ, καὶ
<span class="pb" data-page="10.105" id="p10.105"></span>
<span class="lb" data-page="10.105" data-line="1" id="l10.105.1"></span>χωρὶς τῆς τοιαύτης περιεργίας εὐπορεῖν τῶν ἰαμάτων· οἱ δὲ
<span class="lb" data-page="10.105" data-line="2" id="l10.105.2"></span>καὶ τὸν λόγον ὁμολογοῦντες ἔχειν, ᾧ καὶ περὶ τῶν ἀδήλων
<span class="lb" data-page="10.105" data-line="3" id="l10.105.3"></span>διασκέπτονται, καὶ τὴν εὕρεσιν αὐτῶν ἔνδειξιν ἰαμάτων παρέχεσθαι
<span class="lb" data-page="10.105" data-line="4" id="l10.105.4"></span>φάσκοντες, οὐκ οἶδ’ ὅπως οὐκ αἰδοῦνται λέγοντες
<span class="lb" data-page="10.105" data-line="5" id="l10.105.5"></span>ἢ μὴ γινώσκειν εἰ ὑπάρχουσιν αἱ ὀκτὼ διαθέσεις, ἢ μὴ
<span class="lb" data-page="10.105" data-line="6" id="l10.105.6"></span>δεῖσθαι πρὸς τὰς ἰάσεις αὐτῶν. οὐ γὰρ τοῦτ’ ἀπόχρη μόνον
<span class="lb" data-page="10.105" data-line="7" id="l10.105.7"></span>εἰπεῖν, ὡς οὐκ ἴσασιν, ἀλλ’ ἐξελέγξαι προσήκει τοὺς εἰδέναι
<span class="lb" data-page="10.105" data-line="8" id="l10.105.8"></span>φάσκοντας, ὡς οὐκ ἀληθεύουσιν· ἄχρι δ’ ἂν μήτ’ αὐτοὶ τοῦτο
<span class="lb" data-page="10.105" data-line="9" id="l10.105.9"></span>ποιῶσιν, ἕτεροί τε πολλὰς ἀποδείξεις λέγωσι τοῦ πᾶν σῶμα
<span class="lb" data-page="10.105" data-line="10" id="l10.105.10"></span>διὰ τὴν ἐκ τῶν τεττάρων ποιὰν κρᾶσιν ἐνεργεῖν, εὐλογώτερον
<span class="lb" data-page="10.105" data-line="11" id="l10.105.11"></span>ἐκείνοις πιστεύειν, εἰ μή τι ἄρα προφάσεις ψιλὰς λέγοντες
<span class="lb" data-page="10.105" data-line="12" id="l10.105.12"></span>ἀξιώσουσι πιστότεροι τῶν τὰς ἀποδείξεις λεγόντων εἶναι.
<span class="lb" data-page="10.105" data-line="13" id="l10.105.13"></span>καὶ μὴν ἐκεῖνοι μὲν εἰ καὶ μηδὲν ἄλλο, πείθειν γοῦν καὶ
<span class="lb" data-page="10.105" data-line="14" id="l10.105.14"></span>διδάσκειν τοὺς ἀκροατὰς, οὐ βιάζεσθαι καὶ προστάττειν ἐπιχειροῦσιν·
<span class="lb" data-page="10.105" data-line="15" id="l10.105.15"></span>οὗτοι δ’ αὖ τοὐναντίον ὡς τύραννοι κελεύουσι μὴ
<span class="lb" data-page="10.105" data-line="16" id="l10.105.16"></span>ζητεῖν τῆς ἐνεργείας τὴν αἰτίαν. ἀλλ’ ἡμεῖς μὲν καὶ Διονύσιον
<span class="lb" data-page="10.105" data-line="17" id="l10.105.17"></span>καὶ Φάλαριν καὶ τοὺς ἄλλους τυράννους διὰ τοῦτο μισοῦμεν,
<span class="lb" data-page="10.105" data-line="18" id="l10.105.18"></span>ὅτι κελεύουσι καὶ προστάττουσιν, οὐ πείθουσι καὶ διδάσκουσιν,
<span class="pb" data-page="10.106" id="p10.106"></span>
<span class="lb" data-page="10.106" data-line="1" id="l10.106.1"></span>ὡς Σόλων καὶ Δράκων καὶ Λυκοῦργος. ἀλλ’
<span class="lb" data-page="10.106" data-line="2" id="l10.106.2"></span>ἐγὼ, φησὶ, ἐν τοῖς ὅροις μένω τῆς τέχνης, ὑμεῖς δὲ ἀποχωρεῖτε,
<span class="lb" data-page="10.106" data-line="3" id="l10.106.3"></span><span class="milestone ed2page" data-n="10.37" data-unit="ed2page" id="ed2page.10.37"></span>καὶ πρὸς τὰς ἄλλας ἀρχὰς ἡμᾶς ἀνάγειν ἐπιχειρεῖτε
<span class="lb" data-page="10.106" data-line="4" id="l10.106.4"></span>τῆς φυσικῆς θεωρίας. εἶτα οὐκ ἀποδείξεις, ὦ γενναιότατε, κᾂν
<span class="lb" data-page="10.106" data-line="5" id="l10.106.5"></span>αὐτὸ τοῦτο, τίνες εἰσὶν οἱ ὅροι τῆς ἰατρικῆς θεωρίας καὶ
<span class="lb" data-page="10.106" data-line="6" id="l10.106.6"></span>τίνα χρὴ γινώσκειν τὸν μέλλοντα λόγῳ ποιήσασθαι τὴν εὕρεσιν
<span class="lb" data-page="10.106" data-line="7" id="l10.106.7"></span>τῶν βοηθημάτων, ἀλλὰ μορμολυξάμενος οἴει καταπλήξειν
<span class="lb" data-page="10.106" data-line="8" id="l10.106.8"></span>ἡμᾶς; ἀκούω καὶ σοῦ λέγοντος ὡς οὐ χρὴ σκοπεῖσθαι
<span class="lb" data-page="10.106" data-line="9" id="l10.106.9"></span>τῆς ἐνεργείας τὴν αἰτίαν· ἀκούω δὲ καὶ τῶν ἐμπειρικῶν ὡς
<span class="lb" data-page="10.106" data-line="10" id="l10.106.10"></span>οὐδὲ τὰς ἐνεργείας αὐτὰς ἐπισκέπτεσθαι προσῆκεν· ἀκούω δὲ
<span class="lb" data-page="10.106" data-line="11" id="l10.106.11"></span>καὶ τοῦ λέγοντος ὡς οὐ μόνον ἐπισκεπτέον εἶναι δεῖ αὐτὰς,
<span class="lb" data-page="10.106" data-line="12" id="l10.106.12"></span>ἀλλὰ καὶ τὰς αἰτίας ὑφ’ ὧν γίγνονται ζητητέον. ἆρ’ οὖν κελεύεις
<span class="lb" data-page="10.106" data-line="13" id="l10.106.13"></span>με γίνεσθαι τῶν ἀδίκων κριτῶν, οἳ μὴ περιμείναντες
<span class="lb" data-page="10.106" data-line="14" id="l10.106.14"></span>ἁπάντων ἀκοῦσαι τῶν ἀμφισβητούντων ἀλλήλοις, ἑνὶ φέροντες
<span class="lb" data-page="10.106" data-line="15" id="l10.106.15"></span>ἔδοσαν τὴν ψῆφον; ἢ πρῶτον μὲν ἀκοῦσαι τοὺς λόγους
<span class="lb" data-page="10.106" data-line="16" id="l10.106.16"></span>ὑμῶν ἑκάστου καταμόνας, εἶτ’ ἀλλήλοις παραβαλεῖν καὶ διασκέψασθαι
<span class="lb" data-page="10.106" data-line="17" id="l10.106.17"></span>τίς ἑαυτῷ τε καὶ τοῖς φαινομένοις ὁμολογεῖ καὶ
<span class="lb" data-page="10.106" data-line="18" id="l10.106.18"></span>τίς οὔτε τοῖς φαινομένοις οὔθ’ ἑαυτῷ; καὶ μὴν εἰ τοῦτο
<span class="pb" data-page="10.107" id="p10.107"></span>
<span class="lb" data-page="10.107" data-line="1" id="l10.107.1"></span>ποιήσαιμι, τῶν μὲν ἐμπειρικῶν ἀκούσαιμι κᾂν παραμυθεῖσθαι
<span class="lb" data-page="10.107" data-line="2" id="l10.107.2"></span>γοῦν πειρωμένων ἃ λέγουσιν, εἰ καὶ μὴ βεβαίως ἀποδεικνύουσιν·
<span class="lb" data-page="10.107" data-line="3" id="l10.107.3"></span>ὑμῶν δ’ οὐδὲ τοῦτο. τίς γὰρ ἢ παραμυθίαν ὑμῶν, ἢ
<span class="lb" data-page="10.107" data-line="4" id="l10.107.4"></span>ἀπόδειξιν εἰπεῖν ἐπεχείρησεν ἡδέως ἂν ἀκούσαιμι, δι’ ἣν οὐ
<span class="lb" data-page="10.107" data-line="5" id="l10.107.5"></span>χρὴ ζητεῖν τῆς ἐνεργείας τὴν αἰτίαν; ἡ μὲν γὰρ ἔμπροσθεν ὑπ’
<span class="lb" data-page="10.107" data-line="6" id="l10.107.6"></span>ἐμοῦ ῥηθεῖσα μέθοδος ἀπέδειξεν ὡς δεῖ ζητεῖν· ὑμεῖς δ’ οὔτ’
<span class="lb" data-page="10.107" data-line="7" id="l10.107.7"></span>ἀπόδειξιν οὐδεμίαν οὔτε λόγον οὐδένα πιθανὸν ἐπεχειρήσατε
<span class="lb" data-page="10.107" data-line="8" id="l10.107.8"></span>εἰπεῖν, ἀλλ’ ἀνατείναντες τὰς ὀφρῦς ἐπιτιμᾶτε μόνον ἡμῖν
<span class="lb" data-page="10.107" data-line="9" id="l10.107.9"></span>σεμνῶς, ἀποχωρεῖν τῆς ἄκρας φυσιολογίας κελεύοντες καὶ μὴ
<span class="lb" data-page="10.107" data-line="10" id="l10.107.10"></span>ζητεῖν οὕτω φύσιν ἀνθρώπου καταμαθεῖν ὡς οἱ φιλόσοφοι
<span class="lb" data-page="10.107" data-line="11" id="l10.107.11"></span>καταμανθάνουσιν, ἄχρι τῶν πρώτων στοιχείων ἀνιόντες τῷ
<span class="lb" data-page="10.107" data-line="12" id="l10.107.12"></span>λόγῳ καὶ τοῦτο ὑμῖν ἀπόχρη μόνον εἰπεῖν, ὡς ἀρτηρίαν καὶ
<span class="lb" data-page="10.107" data-line="13" id="l10.107.13"></span>φλέβα καὶ νεῦρον ἀρχὰς προσεχεῖς καὶ οἷον στοιχεῖα χρὴ
<span class="lb" data-page="10.107" data-line="14" id="l10.107.14"></span>τίθεσθαι τῆς περὶ τὸν ἄνθρωπον φυσιολογίας. καί τις ἐπῄνεσεν
<span class="lb" data-page="10.107" data-line="15" id="l10.107.15"></span>ἐν τούτῳ τὸν Ἡρόφιλον εἰπόντα κατὰ λέξιν οὕτως·
<span class="lb" data-page="10.107" data-line="16" id="l10.107.16"></span>ἔστω ταῦτα εἶναι πρῶτα, εἰ καὶ μή ἐστι πρῶτα. τὸν δ’ εἰς
<span class="lb" data-page="10.107" data-line="17" id="l10.107.17"></span>ἀπόδειξιν προκαλούμενον ἐξελέγχοντά τε τὰς ὑποθέσεις τῶν
<span class="lb" data-page="10.107" data-line="18" id="l10.107.18"></span>ταῦτα δοξαζόντων ἑαυταῖς μαχομένας ἀπωθεῖσθε καὶ φεύγετε ﻿
<span class="pb" data-page="10.108" id="p10.108"></span>
<span class="lb" data-page="10.108" data-line="1" id="l10.108.1"></span>καὶ τὴν ἀρχὴν οὐδὲ παρέχετε τὰ ὦτα καὶ καταφρονεῖν προσποιεῖσθε
<span class="lb" data-page="10.108" data-line="2" id="l10.108.2"></span>καὶ μισολόγοι γίγνεσθε νῦν, οἱ τὸν λόγον καὶ τὴν
<span class="lb" data-page="10.108" data-line="3" id="l10.108.3"></span>ἀπόδειξιν ἐπανατεινόμενοι τοῖς ἐμπειρικοῖς. ὅτι γὰρ ἑαυτοῖς
<span class="lb" data-page="10.108" data-line="4" id="l10.108.4"></span>οἱ λόγοι διαφέρονται ἁπάντων τῶν ἐξ ἡμίσεος δογματιζόντων,
<span class="lb" data-page="10.108" data-line="5" id="l10.108.5"></span>εὐφωρότατόν ἐστι τοῦτο τῷ κᾂν βραχὺ γεγυμνασμένῳ κατὰ
<span class="lb" data-page="10.108" data-line="6" id="l10.108.6"></span>τὰς ἀποδεικτικὰς μεθόδους. ἐπειδὰν μὲν γὰρ φλεγμαίνῃ γαστὴρ
<span class="lb" data-page="10.108" data-line="7" id="l10.108.7"></span>καὶ διὰ τοῦτο πέττειν ἀῤῥωστῇ, τίς ἡ τῆς φλεγμονῆς
<span class="lb" data-page="10.108" data-line="8" id="l10.108.8"></span>ἐστιν αἰτία ζητεῖν δικαιοῦσι, κᾀντεῦθεν εὐποροῦσι τῶν
<span class="lb" data-page="10.108" data-line="9" id="l10.108.9"></span>ἰαμάτων, ἀποχωροῦντες τῆς ἐμπειρικῆς εὑρέσεως· ἐπειδὰν
<span class="lb" data-page="10.108" data-line="10" id="l10.108.10"></span>δὲ χωρὶς φλεγμονῆς, ἢ τοιούτου τινὸς ἄλλου παθήματος,
<span class="lb" data-page="10.108" data-line="11" id="l10.108.11"></span>ὑπὸ δυσκρασίας μόνης ἀῤῥωστῇ πέττειν, ἐνταῦθα πάλιν ἐκ
<span class="lb" data-page="10.108" data-line="12" id="l10.108.12"></span>τῆς ἐμπειρίας αὐτῆς ἡ τῶν βοηθημάτων εὐπορία. καὶ μὴν
<span class="lb" data-page="10.108" data-line="13" id="l10.108.13"></span>ἀλλήλοις μέν ταῦτα μάχεται, τὰ δὲ τῶν ἐμπειρικῶν ὁμολογεῖ,
<span class="lb" data-page="10.108" data-line="14" id="l10.108.14"></span>καὶ ἀποδείκνυσί τε καὶ περαίνει τὸ σφέτερον ἐξ ὧν αὐτοὶ
<span class="lb" data-page="10.108" data-line="15" id="l10.108.15"></span>ὑμεῖς συγχωρεῖτε λημμάτων. εἰ γὰρ ὅλως δυνατόν ἐστιν ἐπὶ
<span class="lb" data-page="10.108" data-line="16" id="l10.108.16"></span>φαινομένοις συμπτώμασι τετηρῆσθαι θεραπείαν, ἀγνοουμένης
<span class="lb" data-page="10.108" data-line="17" id="l10.108.17"></span>τῆς διαδέσεως, οὐκ ἐπὶ μὲν τῆσδε δυνατὸν, ἐφ’ ἑτέρας δ’
<span class="lb" data-page="10.108" data-line="18" id="l10.108.18"></span>ἀδύνατον, ἀλλ’ ἐπὶ πασῶν ὁμοίως ἔσται δυνατόν. τοιγαροῦν
<span class="pb" data-page="10.109" id="p10.109"></span>
<span class="lb" data-page="10.109" data-line="1" id="l10.109.1"></span>οὐδ’ ἐνταῦθα λόγον οὐδένα λέγειν ἕξετε τοῦ μὴ τὴν ἐμπειρίαν
<span class="lb" data-page="10.109" data-line="2" id="l10.109.2"></span>αὐτάρκη γίγνεσθαι πρὸς τὴν τῶν βοηθημάτων εὐπορίαν,
<span class="lb" data-page="10.109" data-line="3" id="l10.109.3"></span>ἐφ’ οἷς τὴν διάθεσιν <span class="milestone ed1page" data-n="4.52" data-unit="ed1page" id="ed1page.4.52"></span>εὑρεῖν ἀδυνατεῖτε. πάντα οὖν ὡς
<span class="lb" data-page="10.109" data-line="4" id="l10.109.4"></span><span class="milestone ed2page" data-n="10.38" data-unit="ed2page" id="ed2page.10.38"></span>τύραννοι προστάττετε, χρῆσθαι δ’ ἀποδείξεσιν οὔτ’ αὐτοὶ
<span class="lb" data-page="10.109" data-line="5" id="l10.109.5"></span>βούλεσθε, βέλτιον γὰρ ἴσως εἰπεῖν τοῦτο τοῦ μὴ δύνασθαι,
<span class="lb" data-page="10.109" data-line="6" id="l10.109.6"></span>καὶ τοῖς βουλομένοις τε ἅμα καὶ δυναμένοις οὐχ ἕπεσθε.
<span class="lb" data-page="10.109" data-line="7" id="l10.109.7"></span>τί ποτ’ οὖν ἄλλο εἰσὶν ὑμῶν οἱ λόγοι πλὴν ἔρις καὶ φιλονεικία
<span class="lb" data-page="10.109" data-line="8" id="l10.109.8"></span>καὶ πρόκλησις εἰς λοιδορίας καὶ μάχας, οἵας καὶ τῶν
<span class="lb" data-page="10.109" data-line="9" id="l10.109.9"></span>ὑμετέρων διδασκάλων τις ἐποιεῖτο διὰ παντὸς, ἢ καταγελῶν
<span class="lb" data-page="10.109" data-line="10" id="l10.109.10"></span>εἴ τις ἐφθέγξατο θερμὸν καὶ ψυχρὸν, ὡς βαλανεῦσι μᾶλλον,
<span class="lb" data-page="10.109" data-line="11" id="l10.109.11"></span>οὐκ ἰατροῖς προσηκόντων ὀνομάτων, ἢ σφοδρῶς ἐπιτιμῶν,
<span class="lb" data-page="10.109" data-line="12" id="l10.109.12"></span>ὡς ἀποχωροῦντι πόῤῥω τῆς ἰατρικῆς, ἢ τὴν Ἐρασιστράτου
<span class="lb" data-page="10.109" data-line="13" id="l10.109.13"></span>προχειριζόμενος ἀξιοπιστίαν. ἀλλὰ ταύτην μὲν πρῶτον ἀκούσας
<span class="lb" data-page="10.109" data-line="14" id="l10.109.14"></span>ἥσθην, δεύτερον δὲ καὶ τρίτον ἀκούων ἐμίσησα, βωμολοχίᾳ
<span class="lb" data-page="10.109" data-line="15" id="l10.109.15"></span>μᾶλλον, οὐκ ἰατρικῇ πρέπειν ἡγησάμενος. εἰ γὰρ
<span class="lb" data-page="10.109" data-line="16" id="l10.109.16"></span>ἅπαξ ἡ τῶν κελευσάντων μὴ προσωτέρω χωρεῖν ἀξιοπιστία
<span class="lb" data-page="10.109" data-line="17" id="l10.109.17"></span>μάρτυς ἱκανὴ πρὸς ἀπόδειξιν εἶναι νομισθήσεται, λῆρος ἤδη
<span class="pb" data-page="10.110" id="p10.110"></span>
<span class="lb" data-page="10.110" data-line="1" id="l10.110.1"></span>μακρὸς ἔσται πάντα, καὶ πέρας οὐδὲν ἐν τοῖς διαλόγοις ἀλλ’
<span class="lb" data-page="10.110" data-line="2" id="l10.110.2"></span>ἢ τοῦθ’ ὅπερ νῦν ὁρᾶτε γιγνόμενον, ἔχθρα καὶ μάχη καὶ λοιδορία.
<span class="lb" data-page="10.110" data-line="3" id="l10.110.3"></span>τοῖς γὰρ ἀποχωρήσασι μὲν τῶν λογικῶν ἀποδείξεων,
<span class="lb" data-page="10.110" data-line="4" id="l10.110.4"></span>ὅτι δ’ Ἡρόφιλος οὕτως ἐκέλευσεν ἢ Ἐρασίστρατος, ἀξιοῦσι
<span class="lb" data-page="10.110" data-line="5" id="l10.110.5"></span>πιστεύειν, ἀνάγκη πᾶσαν λοιδορίαν καὶ μάχην ἀκολουθῆσαι,
<span class="lb" data-page="10.110" data-line="6" id="l10.110.6"></span>τὰ θαυμαστὰ τῶν νῦν διαλόγων ἆθλα. φέρε γὰρ ἑτέρου μέν
<span class="lb" data-page="10.110" data-line="7" id="l10.110.7"></span>τινος λέγοντος ὡς τῷδέ τινι τῷ μὴ πέπτοντι καλῶς ἡ γαστὴρ
<span class="lb" data-page="10.110" data-line="8" id="l10.110.8"></span>δύσκρατος ἐπὶ τὸ ξηρότερόν τε καὶ ψυχρότερον ἐγένετο,
<span class="lb" data-page="10.110" data-line="9" id="l10.110.9"></span>καὶ διὰ τοῦτ’ αὐτὴν ὑγραντέον τ’ ἐστὶ καὶ θερμαντέον, ἑτέρου
<span class="lb" data-page="10.110" data-line="10" id="l10.110.10"></span>δέ τινος, ἐκτροπῆς τοῦ κατὰ φύσιν ἐπὶ τὸ ψυχρότερόν τε
<span class="lb" data-page="10.110" data-line="11" id="l10.110.11"></span>καὶ ὑγρότερον ἀπεργασθείσης, θερμὰ καὶ ξηρὰ τὰ διαιτήματα
<span class="lb" data-page="10.110" data-line="12" id="l10.110.12"></span>προσφέρεσθαι συμβουλεύοντος· καὶ ἄλλος τις τρίτος παρελθὼν,
<span class="lb" data-page="10.110" data-line="13" id="l10.110.13"></span>ὡς μὲν οὐκ ὀρθῶς εἴρηται τῶν εἰρημένων ὁτιοῦν
<span class="lb" data-page="10.110" data-line="14" id="l10.110.14"></span>μηδ’ ἐπιχειρήσειεν ἀντειπεῖν, μόνον δ’ ἐπιτιμῶν ὡς περιττὰ
<span class="lb" data-page="10.110" data-line="15" id="l10.110.15"></span>ζητοῦσι, καὶ μάρτυρα τὸν Ἐρασίστρατον ἢ τὸν Ἡρόφιλον
<span class="lb" data-page="10.110" data-line="16" id="l10.110.16"></span>ἐπάγοιτο· πῶς οὐχ, ὅπερ ἔφην, ἀρχὴ διαφορᾶς ἐντεῦθεν
<span class="lb" data-page="10.110" data-line="17" id="l10.110.17"></span>ἔσται καὶ λοιδορίας τῆς πρὸς ἀλλήλοις; ἀνάγκη γὰρ δήπου
<span class="lb" data-page="10.110" data-line="18" id="l10.110.18"></span>κἀκείνους, Ἀθήναιον καὶ Μνησίθεον καὶ Διοκλέα καὶ Πλειστόνικον,
<span class="pb" data-page="10.111" id="p10.111"></span>
<span class="lb" data-page="10.111" data-line="1" id="l10.111.1"></span>Ἱπποκράτην τε καὶ Φιλιστίωνα καὶ μυρίοις ἑτέρους
<span class="lb" data-page="10.111" data-line="2" id="l10.111.2"></span>τοιούτους ἐπικαλέσασθαι μάρτυρας. εἰ γὰρ δὴ κατὰ μάρτυρας
<span class="lb" data-page="10.111" data-line="3" id="l10.111.3"></span>χρὴ διαιρεῖσθαι τὸν λόγον, οὐ σμικρῷ τινὶ κρατήσουσιν· ὅτι
<span class="lb" data-page="10.111" data-line="4" id="l10.111.4"></span>τε γὰρ τῆς νοσώδους δυσκρασίας εἴδη πολλὰ καὶ ὅτι καθ’
<span class="lb" data-page="10.111" data-line="5" id="l10.111.5"></span>ἕκαστον ἡ θεραπεία διάφορος οὐχ Ἱπποκράτην μόνον, ἢ ἄλλους
<span class="lb" data-page="10.111" data-line="6" id="l10.111.6"></span>παμπόλλους ἰατροὺς, ἀλλὰ καὶ Πλάτωνα καὶ Ἀριστοτέλην
<span class="lb" data-page="10.111" data-line="7" id="l10.111.7"></span>καὶ Θεόφραστον καὶ Ζήνωνα καὶ Χρύσιππον, ἅπαντάς τε
<span class="lb" data-page="10.111" data-line="8" id="l10.111.8"></span>τοὺς ἐλλογίμους φιλοσόφους παρεχόμενοι μάρτυρας· ὅτι τε χωρὶς
<span class="lb" data-page="10.111" data-line="9" id="l10.111.9"></span>τοῦ τὴν φύσιν εὑρεθῆναι τοῦ σώματος ἀκριβῶς οὐχ οἷόν τ’
<span class="lb" data-page="10.111" data-line="10" id="l10.111.10"></span>ἐστὶν οὔτε περὶ νοσημάτων διαφορᾶς ἐξευρεῖν οὐδὲν οὔτε
<span class="lb" data-page="10.111" data-line="11" id="l10.111.11"></span>ἰαμάτων εὐπορῆσαι προσηκόντως, ἅπαντας πάλιν τοὺς νῦν
<span class="lb" data-page="10.111" data-line="12" id="l10.111.12"></span>εἰρημένους μοι φιλοσόφους τε καὶ ἰατροὺς, οὐ προστάττοντας
<span class="lb" data-page="10.111" data-line="13" id="l10.111.13"></span>μὰ Δί’ ὡς οὗτοι δίκην τυράννων, ἀλλ’ ἀποδεικνύντας
<span class="lb" data-page="10.111" data-line="14" id="l10.111.14"></span>παρέξονται. πρὸς ταῦτ’ οὖν οἱ τὸ θερμὸν καὶ ψυχρὸν
<span class="lb" data-page="10.111" data-line="15" id="l10.111.15"></span>βαλανέων, οὐκ ἰατρῶν ὀνόματα φάσκοντες εἶναι βωμολοχεύσονται
<span class="lb" data-page="10.111" data-line="16" id="l10.111.16"></span>δηλονότι καὶ γελωτοποιήσουσιν, ἢ μωροὺς, ἢ Φρύγας,
<span class="lb" data-page="10.111" data-line="17" id="l10.111.17"></span>ἢ σχολαστικοὺς διηγούμενοι· συνίσασι γὰρ ἑαυτοῖς οὐ
<span class="lb" data-page="10.111" data-line="18" id="l10.111.18"></span>μόνον ἀποδεικτικὸν ἐπισταμένοις οὐδὲν, ἀλλ’ οὐδ’ ὅ τι
<span class="pb" data-page="10.112" id="p10.112"></span>
<span class="lb" data-page="10.112" data-line="1" id="l10.112.1"></span>ποτέ ἐστιν ἀπόδειξις ἐπαΐουσιν. ἐκ τούτων οὖν τῶν σκωμμάτων
<span class="lb" data-page="10.112" data-line="2" id="l10.112.2"></span>ἀνάγκη γενήσεσθαι διαφορᾶς ἀρχήν· ἵνα γὰρ τοῦ
<span class="lb" data-page="10.112" data-line="3" id="l10.112.3"></span>πρώτου πάντων ὧν οἱ χωρὶς ἀποδείξεως φλυαροῦντες οὐκ
<span class="lb" data-page="10.112" data-line="4" id="l10.112.4"></span>ὀκνοῦσι λέγειν ἐπιμνησθῶ, σκέψαι πῶς ἀναγκαῖόν ἐστιν
<span class="lb" data-page="10.112" data-line="5" id="l10.112.5"></span>ἀκολουθῆσαι μάχην αὐτῷ. <span class="milestone ed2page" data-n="10.39" data-unit="ed2page" id="ed2page.10.39"></span>πρὸς γὰρ τὰς ἀναποδείκτους
<span class="lb" data-page="10.112" data-line="6" id="l10.112.6"></span>φάσεις αὐτῶν καὶ τοὺς ἀξιοπίστους μάρτυρας, ὅταν ἕτεροί
<span class="lb" data-page="10.112" data-line="7" id="l10.112.7"></span>τινες ἐνδοξοτέρους τε καὶ πολὺ πλείονας ἀντιπροτείνωνται
<span class="lb" data-page="10.112" data-line="8" id="l10.112.8"></span>μάρτυρας, ἀναγκαῖον ἢ συγχωρεῖν καὶ ἡττᾶσθαι κατ’ ἄμφω
<span class="lb" data-page="10.112" data-line="9" id="l10.112.9"></span>νενικημένους, ἔν τε τῷ μὴ συνακολουθῆσαι πρὸς τὴν ἀπόδειξιν
<span class="lb" data-page="10.112" data-line="10" id="l10.112.10"></span>κᾀν τῷ κεκρατῆσθαι πρὸς τοῦ πλήθους τῶν μαρτύρων, ἢ
<span class="lb" data-page="10.112" data-line="11" id="l10.112.11"></span>ἀναισχυντήσαντας Ἐρασίστρατον ἁπάντων ἐκείνων τῶν μαρτύρων
<span class="lb" data-page="10.112" data-line="12" id="l10.112.12"></span>ἀποφαίνεσθαι πιστότερον. ἀνάγκη γὰρ ἐνταῦθα τὸν
<span class="lb" data-page="10.112" data-line="13" id="l10.112.13"></span>μὲν εἰπεῖν ὡς οὐκ ἦν πιστότερος οὔτε τῶν περὶ τὸν Ἱπποκράτην
<span class="lb" data-page="10.112" data-line="14" id="l10.112.14"></span>καὶ Μνησίθεον ἰατρῶν οὔτε τῶν περὶ τὸν Ἀριστοτέλη
<span class="lb" data-page="10.112" data-line="15" id="l10.112.15"></span>τε καὶ Πλάτωνα φιλοσόφων, τὸν δ’ ὡς ἀντειπεῖν· εἶτ’ ἄνω
<span class="lb" data-page="10.112" data-line="16" id="l10.112.16"></span>καὶ κάτω τῆς τοιαύτης ἀντιλογίας φερομένης οὕτως ἀπαίδευτά
<span class="lb" data-page="10.112" data-line="17" id="l10.112.17"></span>τε καὶ φιλόνεικα προαχθῆναι τὸν ἕτερον αὐτῶν εἰπεῖν ὡς
<span class="lb" data-page="10.112" data-line="18" id="l10.112.18"></span>οὐκ ἔσται οὕτω σοι καλῶς, ἢν Ἐρασίστρατον ἀτιμάζῃς.
<span class="lb" data-page="10.112" data-line="19" id="l10.112.19"></span>ταυτὶ γὰρ ὁρᾷς ἑκάστης ἡμέρας, ὦ Ἱέρων, γιγνόμενα κατὰ ﻿
<span class="pb" data-page="10.113" id="p10.113"></span>
<span class="lb" data-page="10.113" data-line="1" id="l10.113.1"></span>τοὺς τῶν ἰατρῶν διαλόγους· τοιαύτης δ’ ἅπαξ ἀνοιχθείσης
<span class="lb" data-page="10.113" data-line="2" id="l10.113.2"></span>ὁδοῦ, πάντ’ ἐπιῤῥεῖ τὰ τῶν γυναικῶν ἤδη ῥήματα καὶ κακῶς
<span class="lb" data-page="10.113" data-line="3" id="l10.113.3"></span>εἰπόντες ἀλλήλους, οὐ διδάξαντές τι χρηστὸν ἢ μαθόντες
<span class="lb" data-page="10.113" data-line="4" id="l10.113.4"></span>ἀπαλλάττονται. καὶ τῆς τοιαύτης ἀσχημοσύνης οὐκ
<span class="lb" data-page="10.113" data-line="5" id="l10.113.5"></span>ἔστιν εἰπεῖν ὡς οὐχ οἱ τὰς ἀποδείξεις ἀποδιδράσκοντες ἄρχουσιν·
<span class="lb" data-page="10.113" data-line="6" id="l10.113.6"></span>ἀποδιδράσκουσι δ’, ὡς οἶσθα, πολυειδῶς, οἱ μὲν
<span class="lb" data-page="10.113" data-line="7" id="l10.113.7"></span>σεμνῶς ἐπιτιμήσαντες μόνον, οἱ δὲ κομψευσάμενοί τι βωμολοχικὸν,
<span class="lb" data-page="10.113" data-line="8" id="l10.113.8"></span>οἱ δ’ εἰς γέλωτα καὶ χλεύην ἐξάγοντες τὸν διάλογον·
<span class="lb" data-page="10.113" data-line="9" id="l10.113.9"></span>εἰ δέ τις καὶ τολμήσειε παραμεῖναί τε τῷ λόγῳ καὶ τῶν ἀποδείξεων
<span class="lb" data-page="10.113" data-line="10" id="l10.113.10"></span>ἐπακοῦσαι, μάλιστα μὲν οὐδ’ ἕπεται τὴν ἀρχὴν, οὐ
<span class="lb" data-page="10.113" data-line="11" id="l10.113.11"></span>γὰρ ἐνδέχεται τὸν ἀγύμναστον ἀποδεικτικῆς μεθόδου τοῖς
<span class="lb" data-page="10.113" data-line="12" id="l10.113.12"></span>χρωμένοις αὐτῇ παρακαλουθεῖν· εἰ δ’ ἄρα καὶ μέχρι τινὸς
<span class="lb" data-page="10.113" data-line="13" id="l10.113.13"></span>παρακολουθήσειεν, ἀλλὰ τῷ πάντως ἐπαμύνειν ἐθέλειν οἷς
<span class="lb" data-page="10.113" data-line="14" id="l10.113.14"></span>ἐνετράφη δόγμασιν, ἐπιχειρῶν ἀντιλέγειν, εἶτ’ ἐξελεγχόμενος,
<span class="lb" data-page="10.113" data-line="15" id="l10.113.15"></span>ἀπέραντα καὶ ἀσυλλόγιστα καὶ περιττὰ καὶ ληρώδη φλυαρῶν,
<span class="lb" data-page="10.113" data-line="16" id="l10.113.16"></span>ἀγανακτεῖ καὶ καταρᾶται τοῖς διαλεκτικοῖς, ὡς κακῶν αἰτίοις,
<span class="lb" data-page="10.113" data-line="17" id="l10.113.17"></span>ὅτι δηλαδὴ τὴν κόρυζαν ἀπομύττουσιν αὐτῶν καὶ θεραπεύειν
<span class="lb" data-page="10.113" data-line="18" id="l10.113.18"></span>πειρῶνται προσφέροντες οὐ μέλι καὶ πλακοῦντας, ἀλλὰ
<span class="pb" data-page="10.114" id="p10.114"></span>
<span class="lb" data-page="10.114" data-line="1" id="l10.114.1"></span>σκόροδά τε καὶ κρόμμυα, τὰ καὶ τοὺς κορυζῶντας ἀλεκτρυόνας
<span class="lb" data-page="10.114" data-line="2" id="l10.114.2"></span>ἰώμενα. παραγέγονας γὰρ δὴ μυριάκις αὐτοῖς ὡς ὑπὸ
<span class="lb" data-page="10.114" data-line="3" id="l10.114.3"></span>σκορόδων ὄντως καὶ κρομμύων τῶν ἐλέγχων ἀναγκαζομένοις
<span class="lb" data-page="10.114" data-line="4" id="l10.114.4"></span>δακρύειν· οἶσθα δὲ δήπουθεν ὡς καὶ πολλοὶ πολλάκις ἡμῖν
<span class="lb" data-page="10.114" data-line="5" id="l10.114.5"></span>ἐξωμολογήσαντο καταμόνας αἰσθάνεσθαι μὲν ἤδη τῶν κατὰ
<span class="lb" data-page="10.114" data-line="6" id="l10.114.6"></span>τὴν σφετέραν αἵρεσιν ἀτόπων, οὐ δύνασθαι δ’ ἔν γε τῷ φανερῷ
<span class="lb" data-page="10.114" data-line="7" id="l10.114.7"></span>μεταθέσθαι διὰ τὸ μήτ’ ἄλλα γινώσκειν ἀφ’ ὧν τιμηθήσονται
<span class="lb" data-page="10.114" data-line="8" id="l10.114.8"></span>καὶ τοῖς πολλοῖς τῶν ἀνθρώπων ἐφθακέναι ἀπὸ
<span class="lb" data-page="10.114" data-line="9" id="l10.114.9"></span>τούτων γιγνώσκεσθαί τε καὶ τιμᾶσθαι. διὰ ταῦτα τοίνυν
<span class="lb" data-page="10.114" data-line="10" id="l10.114.10"></span>κᾀγὼ πολλάκις ἀνεβαλλόμην ὑπομνήματα γράψαι μεθόδου
<span class="lb" data-page="10.114" data-line="11" id="l10.114.11"></span>θεραπευτικῆς, ὡς ἂν ἀκριβῶς εἰδὼς ὀλιγοστοὺς τῶν νῦν ἀνθρώπων
<span class="lb" data-page="10.114" data-line="12" id="l10.114.12"></span>ὑπ’ αὐτῶν ὠφεληθησομένους. εἰ μὴ γὰρ μεγάλη τις
<span class="lb" data-page="10.114" data-line="13" id="l10.114.13"></span>γένοιτο καὶ δαιμονία μεταβολὴ τῶν ἀνθρωπείων πραγμάτων,
<span class="lb" data-page="10.114" data-line="14" id="l10.114.14"></span>οἴχεται πάντα τὰ καλὰ καὶ συγκέχυται καὶ διέφθαρται, μηδενὸς
<span class="lb" data-page="10.114" data-line="15" id="l10.114.15"></span>ἀλήθειαν σπουδάζοντος, ἀλλὰ τὸ δόξαι μόνον. οἶσθα
<span class="lb" data-page="10.114" data-line="16" id="l10.114.16"></span>γὰρ δήπου καὶ σὺ σαφῶς ὡς οὐδὲ πέντε τοῖς πᾶσιν ἀνθρώποις
<span class="lb" data-page="10.114" data-line="17" id="l10.114.17"></span>ἐνετύχομεν εἶναι μᾶλλον ἢ φαίνεσθαι σοφοῖς ὀρεγομένοις.
<span class="lb" data-page="10.114" data-line="18" id="l10.114.18"></span>καὶ μὴν εἰ μή τις ὀρεχθείη σοφίας αὐτῆς δι’ ἑαυτὴν,
<span class="pb" data-page="10.115" id="p10.115"></span>
<span class="lb" data-page="10.115" data-line="1" id="l10.115.1"></span>οὐδὲ καιρὸν ἕξει τοῦ γυμνάσασθαι κατὰ τὰς λογικὰς μεθόδους,
<span class="lb" data-page="10.115" data-line="2" id="l10.115.2"></span>ἀλλὰ περὶ πλοῦτον καὶ δόξαν καὶ δύναμιν πολιτικὴν
<span class="lb" data-page="10.115" data-line="3" id="l10.115.3"></span>ἐσπουδακὼς, περὶ τὴν ἐν ἐκείνοις ἀσχολίαν ἅπαντα κατατρίψει
<span class="lb" data-page="10.115" data-line="4" id="l10.115.4"></span>τὸν βίον.
</p>
          </article>

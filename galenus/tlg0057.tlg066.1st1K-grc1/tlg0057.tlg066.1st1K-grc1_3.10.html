<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:3.10">
<span class="pb page1" data-page="10.221" id="p10.221"></span>
<span class="milestone ed1page page1" data-n="4.69" data-unit="ed1page" id="ed1page.4.69"></span>
<span class="milestone ed2page page1" data-n="10.74" data-unit="ed2page" id="ed2page.10.74"></span>
            <p>
<span class="lb" data-page="10.221" data-line="14" id="l10.221.14"></span><span class="milestone ed2page" data-n="10.75" data-unit="ed2page" id="ed2page.10.75"></span>Ἐν γὰρ τῷ παρόντι συγκεφαλαιώσασθαι
<span class="lb" data-page="10.221" data-line="15" id="l10.221.15"></span>βούλομαι τὸν ἐνεστῶτα λόγον ἐπὶ τὰς οἰκείας διαφορὰς τῶν
<span class="lb" data-page="10.221" data-line="16" id="l10.221.16"></span>ἑλκῶν ἐπανελθών· ἵν’ εἴ τις κᾀντεῦθεν ἔνδειξις ἰαμάτων ἐστὶ,
<span class="lb" data-page="10.221" data-line="17" id="l10.221.17"></span>μηδὲ ταύτην παραλίπωμεν. τὸ μὲν οὖν φλεγμαῖνον ἕλκος
<span class="lb" data-page="10.221" data-line="18" id="l10.221.18"></span>καὶ τὸ σηπόμενον ἀναβιβρωσκόμενόν τε καὶ γαγγραινούμενον
<span class="pb" data-page="10.222" id="p10.222"></span>
<span class="lb" data-page="10.222" data-line="1" id="l10.222.1"></span>ἐρυσιπελατῶδες τε καὶ καρκινῶδες ἀνώδυνόν τε καὶ ὀδυνῶδες,
<span class="lb" data-page="10.222" data-line="2" id="l10.222.2"></span>τά τ’ ἄλλα τοιαῦτα λέγουσιν ὡς διαφορὰς ἑλκῶν, εἰ μὲν
<span class="lb" data-page="10.222" data-line="3" id="l10.222.3"></span>ἄλλως τις διέρχοιτο θεραπείαν ἐμπειρικὴν ἀναγράφων, οὐκ
<span class="lb" data-page="10.222" data-line="4" id="l10.222.4"></span>ἀμφισβητητέον αὐτῷ διαφορὰς ἑλκῶν ὀνομάζοντι· μυριάκις
<span class="lb" data-page="10.222" data-line="5" id="l10.222.5"></span>γὰρ εἴρηται τὸ μὴ δεῖν ὑπὲρ τῶν ὀνομάτων ἐρίζειν· εἰ δ’
<span class="lb" data-page="10.222" data-line="6" id="l10.222.6"></span>ὡς ἐντεῦθεν μέλλων ἐρεῖν τι τεχνικὸν ὑπὲρ ἐνδείξεων, ἐπιδεικτέον
<span class="lb" data-page="10.222" data-line="7" id="l10.222.7"></span>αὐτῷ τὰς μὲν εἰρημένας ἁπάσας διαθέσεις ὑπάρχειν
<span class="lb" data-page="10.222" data-line="8" id="l10.222.8"></span>συνθέτους, ἄλλας δ’ εἶναι διαφορὰς ἕλκους ἁπλοῦ καὶ μόνου,
<span class="lb" data-page="10.222" data-line="9" id="l10.222.9"></span>χωρὶς ἑτέρας τινὸς ἐπιπεπλεγμένης αὐτῷ διαθέσεως. εἰ γὰρ
<span class="lb" data-page="10.222" data-line="10" id="l10.222.10"></span>ἁπλῶς διαιρέσεως γενομένης ὑπό τινος ὀξέος τὸ σχῆμα τοῦ
<span class="lb" data-page="10.222" data-line="11" id="l10.222.11"></span>τρώσαντος ἐναπομαχθείη τῷ διῃρημένῳ, γένοιντ’ ἂν οὕτω
<span class="lb" data-page="10.222" data-line="12" id="l10.222.12"></span>ἑλκῶν διαφοραὶ πάμπολλαι, λοξῶν, εὐθειῶν, ἑλικοειδῶν,
<span class="lb" data-page="10.222" data-line="13" id="l10.222.13"></span>ἀγκιστροειδῶν, ἄλλως ὁπωσοῦν ἐχόντων. αὗται μὲν οὖν αἱ
<span class="lb" data-page="10.222" data-line="14" id="l10.222.14"></span>διαφοραὶ πᾶσαι παρὰ τὸ σχῆμα. παρὰ δ’ αὖ τὸ μέγεθος ἐν
<span class="lb" data-page="10.222" data-line="15" id="l10.222.15"></span>τῷ μᾶλλόν τε καὶ ἧττον ἕτεραι μυρίαι· καὶ γὰρ μικρὸν καὶ
<span class="lb" data-page="10.222" data-line="16" id="l10.222.16"></span>μέγα καὶ μεῖζον καὶ μικρότερον ἕλκος ἕλκους λέγεταί τι καὶ
<span class="lb" data-page="10.222" data-line="17" id="l10.222.17"></span>γίνεται· καὶ μὲν δὴ καὶ βραχὺ καὶ μακρὸν ἐπιπολῆς τε καὶ
<span class="pb" data-page="10.223" id="p10.223"></span>
<span class="lb" data-page="10.223" data-line="1" id="l10.223.1"></span>βαθὺ, καὶ καθ’ ἕκαστον αὐτῶν τὸ μᾶλλόν τε καὶ ἧττον ἐν
<span class="lb" data-page="10.223" data-line="2" id="l10.223.2"></span>τῇ κατὰ τὸ μέγεθος, ἢ τὸ πηλίκον, ἢ τὸ ποσὸν, ἢ ὅπως ἂν
<span class="lb" data-page="10.223" data-line="3" id="l10.223.3"></span>ἐθέλοι τις ὀνομάζειν διαφορᾷ. καὶ εἴπερ ταῦτα οὕτως ἔχει,
<span class="lb" data-page="10.223" data-line="4" id="l10.223.4"></span>πάντως δήπου καὶ ὁμαλὲς καὶ ἀνώμαλον ἕλκος ἐν τῷ βάθει
<span class="lb" data-page="10.223" data-line="5" id="l10.223.5"></span>τῆς διαιρέσεως ἔσται. κατὰ μῆκος γὰρ, εἰ οὕτως ἔτυχεν, ἀνεσχισμένου
<span class="lb" data-page="10.223" data-line="6" id="l10.223.6"></span>τοῦ μηροῦ τὸ μὲν ἄνω μέρος τῆς διαιρέσεως ἐνδέχεται
<span class="lb" data-page="10.223" data-line="7" id="l10.223.7"></span><span class="milestone ed1page" data-n="4.70" data-unit="ed1page" id="ed1page.4.70"></span>βαθὺ, τὸ κάτω δὲ ἐπιπόλαιον ὑπάρχειν, ἢ ἔμπαλιν
<span class="lb" data-page="10.223" data-line="8" id="l10.223.8"></span>ἐπιπολῆς μὲν τὸ ἄνω, βαθὺ δ’ εἶναι τὸ κάτω. καὶ μὲν
<span class="lb" data-page="10.223" data-line="9" id="l10.223.9"></span>δὴ καὶ τὸ διεσπάσθαι κατά τι, ἢ τοὐπίπαν καὶ διατετμῆσθαι
<span class="lb" data-page="10.223" data-line="10" id="l10.223.10"></span>καὶ τοῦ τρώσαντος ὑποδύντος ὑπὸ τὸ δέρμα λοξὸν, μέρος
<span class="lb" data-page="10.223" data-line="11" id="l10.223.11"></span>μέν τι τοῦ ἕλκους φαίνεσθαι, μέρος δ’ ἕτερον ὑπὸ τῷ δέρματι
<span class="lb" data-page="10.223" data-line="12" id="l10.223.12"></span>κατακεκρύφθαι, καὶ τοῦτο ἢ ἐκ τῶν ἄνωθεν εἶναι
<span class="lb" data-page="10.223" data-line="13" id="l10.223.13"></span>μερῶν, ἢ ἐκ τῶν κάτωθεν, ἢ ἐκ τῶν πλαγίων, ἅπαντα καὶ
<span class="lb" data-page="10.223" data-line="14" id="l10.223.14"></span>ταῦθ’ ἑλκῶν εἰ διαφοραί. παρὰ δ’ αὖ τὸν χρόνον ἕτεραι
<span class="lb" data-page="10.223" data-line="15" id="l10.223.15"></span>διαφοραὶ τῶν ἑλκῶν, παλαιὸν καὶ ἔναιμον ἢ πρόσφατον ὀλιγοχρόνιόν
<span class="lb" data-page="10.223" data-line="16" id="l10.223.16"></span>τε, καὶ πολυχρόνιον, ἐν ἅπασι δ’ αὐτοῖς τὸ μᾶλλόν
<span class="lb" data-page="10.223" data-line="17" id="l10.223.17"></span>τε καὶ ἧττον πάμπολυ. κατὰ μὲν αὐτὴν τοῦ ἕλκους τὴν φύσιν
<span class="pb" data-page="10.224" id="p10.224"></span>
<span class="lb" data-page="10.224" data-line="1" id="l10.224.1"></span>αὗται διαφοραὶ, κυριώταται μὲν αἱ κατὰ τὴν οὐσίαν τοῦ
<span class="lb" data-page="10.224" data-line="2" id="l10.224.2"></span>πράγματος ἥ τε παρὰ τὸ σχῆμα καὶ ἡ παρὰ τὸ ποσὸν τῆς
<span class="lb" data-page="10.224" data-line="3" id="l10.224.3"></span>διαιρέσεως, ἤτοι κατὰ τὸ μῆκος, ἢ βάθος, ἢ κατ’ ἀμφοτέρας
<span class="lb" data-page="10.224" data-line="4" id="l10.224.4"></span>τὰς διαστάσεις, ὁμαλότητά τε καὶ ἀνωμαλίαν τὴν ἐν τούτοις.
<span class="lb" data-page="10.224" data-line="5" id="l10.224.5"></span>ἔξωθεν δὲ προσιοῦσαι τὸν ὧν οὐκ ἄνευ λόγον ἔχουσαι·
<span class="lb" data-page="10.224" data-line="6" id="l10.224.6"></span>παρά τε τὸν χρόνον ἐν ᾧ τὸ ἕλκος, οὕτω γὰρ τὸ μὲν πρόσφατον
<span class="lb" data-page="10.224" data-line="7" id="l10.224.7"></span>καλεῖται, τὸ δὲ παλαιὸν, καὶ παρὰ τὸ φαίνεσθαί τε
<span class="lb" data-page="10.224" data-line="8" id="l10.224.8"></span>καὶ μὴ φαίνεσθαι πᾶν ἢ μέρος. ἤδη δὲ καὶ παρὰ τὸν τῆς
<span class="lb" data-page="10.224" data-line="9" id="l10.224.9"></span>γενέσεως τρόπον ἐν τῷ τμηθῆναι πᾶν ἢ διασπασθῆναι πᾶν·
<span class="lb" data-page="10.224" data-line="10" id="l10.224.10"></span>ἤ τι μὲν τετμῆσθαι μέρος αὐτοῦ, διεσπάσθαι δ’ ἕτερον. <span class="milestone ed2page" data-n="10.76" data-unit="ed2page" id="ed2page.10.76"></span>εἰ
<span class="lb" data-page="10.224" data-line="11" id="l10.224.11"></span>δὲ καὶ τὰς παρὰ τὸν τόπον ἐν ᾧ γέγονε τὸ ἕλκος ἐκλογίζοιο
<span class="lb" data-page="10.224" data-line="12" id="l10.224.12"></span>διαφορὰς, οἷον εἰ πέρας μυὸς, εἰ ἀρχὴ μυὸς, εἰ τὸ μέσον
<span class="lb" data-page="10.224" data-line="13" id="l10.224.13"></span>τοῦ μυὸς, εἰ δέρμα ἐστὶ τὸ ἡλκωμένον, εἰ ἧπαρ ἢ γαστὴρ,
<span class="lb" data-page="10.224" data-line="14" id="l10.224.14"></span>εἶεν ἂν δήπου καὶ αὗται διαφοραὶ τῶν ἑλκῶν. ταῦτα μὲν
<span class="lb" data-page="10.224" data-line="15" id="l10.224.15"></span>οὖν οὕτως ἔχει, οὐκ ἀπὸ τῆς οἰκείας αὐτῶν φύσεως, ἀλλ’
<span class="lb" data-page="10.224" data-line="16" id="l10.224.16"></span>ἀπὸ τῶν χωρίων ἐν οἷς συνίστανται τὴν γένεσιν ἔχουσα. ὅταν
<span class="lb" data-page="10.224" data-line="17" id="l10.224.17"></span>δ’ εἴποι τις ἤτοι φλεγμαῖνον ἕλκος, ἢ ὑπερσαρκοῦν, ἢ κοῖλον,
<span class="pb" data-page="10.225" id="p10.225"></span>
<span class="lb" data-page="10.225" data-line="1" id="l10.225.1"></span>οἴεται παραπλησίας εἰρηκέναι διαφορὰς ἑλκῶν, ἃς νῦν ἤδη·
<span class="lb" data-page="10.225" data-line="2" id="l10.225.2"></span>πέπαυμαι λέγων, οὗτος ἐξ ἀνάγκης ἐν τῇ θεραπευτικῇ μεθόδῳ
<span class="lb" data-page="10.225" data-line="3" id="l10.225.3"></span>σφαλήσεται. τὸ γὰρ φλεγμαῖνον ἕλκος οὑτωσὶ λεγόμενον
<span class="lb" data-page="10.225" data-line="4" id="l10.225.4"></span>ὅμοιον μὲν ἔχει τὸ τῆς ἑρμηνείας σχῆμα τῷ μικρὸν ἕλκος, οὐ
<span class="lb" data-page="10.225" data-line="5" id="l10.225.5"></span>μὴν τό γε δηλούμενον ὅμοιον ὑπάρχει. τὸ μὲν γὰρ ἐπιπολῆς
<span class="lb" data-page="10.225" data-line="6" id="l10.225.6"></span>ἢ βαθὺ κατηγορήσαντες τοῦ ἕλκους, οἰκείαν αὐτοῦ διαφορὰν
<span class="lb" data-page="10.225" data-line="7" id="l10.225.7"></span>ἐμηνύσαμεν· τὸ φλεγμαῖνον δ’ οὐδ’ ὅλως ἐστὶν ἕλκους διαφορά·
<span class="lb" data-page="10.225" data-line="8" id="l10.225.8"></span>δύναται γὰρ φλεγμῇναι μόριον καὶ χωρὶς ἕλκους. ὅθεν
<span class="lb" data-page="10.225" data-line="9" id="l10.225.9"></span>οἶμαι καὶ τὴν λέξιν ἐνταυθοῖ μὲν ὑπαλλάξαι δυνατόν· εἰ
<span class="lb" data-page="10.225" data-line="10" id="l10.225.10"></span>γὰρ εἴποις ἕλκος τῷδέ τινι γεγονέναι μετὰ φλεγμονῆς, οἰκειότερόν
<span class="lb" data-page="10.225" data-line="11" id="l10.225.11"></span>γε τῷ πράγματι καὶ σαφέστερον ἑρμηνεύσεις· οὐ μὴν
<span class="lb" data-page="10.225" data-line="12" id="l10.225.12"></span>εἰ φαίης μετὰ μεγέθους μὲν τῷδε, μετὰ σμικρότητος δὲ ἄλλῳ
<span class="lb" data-page="10.225" data-line="13" id="l10.225.13"></span>γεγονέναι. καὶ γὰρ οἰκειότερόν τε τῷ πράγματι καὶ σαφέστερον
<span class="lb" data-page="10.225" data-line="14" id="l10.225.14"></span>ἑρμηνεύσεις, εἰ τῷδε μέν τινι φαίης ἕλκος μέγα γεγονέναι,
<span class="lb" data-page="10.225" data-line="15" id="l10.225.15"></span>τῷ δὲ αὖ μικρόν. ὅθεν εἰ οἷόν τ’ ἦν καὶ τὴν λέξιν ὑπαλλάττειν
<span class="lb" data-page="10.225" data-line="16" id="l10.225.16"></span>ὡς καὶ τῷ λεγομένῳ πράγματι πρεπωδεστέραν ἐργάζεσθαι καὶ
<span class="lb" data-page="10.225" data-line="17" id="l10.225.17"></span>τοῖς ἀκούσουσι σαφεστέραν, οὐ χρὴ κατοκνεῖν οὕτω ποιεῖν·
<span class="lb" data-page="10.225" data-line="18" id="l10.225.18"></span>ἀρχὴ γὰρ τοῦ μὴ σοφίζεσθαι περὶ τὰ πράγματα τὸ καὶ τῇ
<span class="pb" data-page="10.226" id="p10.226"></span>
<span class="lb" data-page="10.226" data-line="1" id="l10.226.1"></span>λέξει χρῆσθαι διωρισμένῃ. τίς οὖν ἐν τοῖς τοιούτοις ἡ μέθοδος;
<span class="lb" data-page="10.226" data-line="2" id="l10.226.2"></span>εἰπεῖν γὰρ χρὴ παράγγελμά τι καὶ οἷον σκοπὸν ᾧ προσέχοντες
<span class="lb" data-page="10.226" data-line="3" id="l10.226.3"></span>τὸν νοῦν ἀεὶ δυνησόμεθα διορίζεσθαι ταχέως εἴτε
<span class="lb" data-page="10.226" data-line="4" id="l10.226.4"></span>διαφορὰν εἴρηκέ τις ἡστινοσοῦν διαθέσεως, εἴτ’ ἐπιπλοκὴν
<span class="lb" data-page="10.226" data-line="5" id="l10.226.5"></span>ἑτέρας. ἔστω δή σοι διορισμὸς ὅδε· τὸ δυνάμενον ἰδίᾳ ποτὲ
<span class="lb" data-page="10.226" data-line="6" id="l10.226.6"></span>καὶ καθ’ ἑαυτὸ συστῆναι, τοῦτ’ οὐκ ἄν ποτε γένοιτο τῶν
<span class="lb" data-page="10.226" data-line="7" id="l10.226.7"></span>ἄλλων οὐδενὸς διαφορά. μέγεθος μὲν οὖν καὶ σμικρότης,
<span class="lb" data-page="10.226" data-line="8" id="l10.226.8"></span>ὁμαλότης τε καὶ ἀνωμαλία καὶ χρόνος καὶ σχῆμα τῶν ἑτέροις
<span class="lb" data-page="10.226" data-line="9" id="l10.226.9"></span>συμβεβηκότων ἐστίν. ἕλκος δὲ καὶ φλεγμονὴ καὶ γάγγραινα
<span class="lb" data-page="10.226" data-line="10" id="l10.226.10"></span>καὶ σηπεδὼν ἕκαστον ἰδίᾳ τε καὶ καθ’ αὐτὸ δύναται
<span class="lb" data-page="10.226" data-line="11" id="l10.226.11"></span>συστῆναι, διαθέσεις γὰρ τινές εἰσι τοῦ σώματος ἡμῶν παρὰ
<span class="lb" data-page="10.226" data-line="12" id="l10.226.12"></span>φύσιν, οὐ τὰ ταῖς διαθέσεσιν ἐξ ἀνάγκης συμβεβηκότα. πᾶσι
<span class="lb" data-page="10.226" data-line="13" id="l10.226.13"></span>μὲν γὰρ τοῖς εἰρημένοις ἐξ ἀνάγκης συμβέβηκεν ἤτοι μικροῖς
<span class="lb" data-page="10.226" data-line="14" id="l10.226.14"></span>ἢ μεγάλοις ὑπάρχειν, ἢ ὁμαλέσιν, ἢ ἀνωμάλοις, ἢ προσφάτοις,
<span class="lb" data-page="10.226" data-line="15" id="l10.226.15"></span>ἢ παλαιοῖς, ἢ φαίνεσθαι προχείρως, ἢ κεκρύφθαι καὶ
<span class="lb" data-page="10.226" data-line="16" id="l10.226.16"></span>μὴ βλέπεσθαι· τὸ φλεγμαίνειν δ’ οὐκ ἔστι τῶν συμβεβηκότων
<span class="lb" data-page="10.226" data-line="17" id="l10.226.17"></span>ἕλκει, καθάπερ οὐδὲ τὸ σήπεσθαι καὶ γαγγραινοῦσθαι. πάντα
<span class="lb" data-page="10.226" data-line="18" id="l10.226.18"></span>γὰρ ταῦτ’ ἐστὶν ἐκ τοῦ τῶν νοσημάτων γένους, εἴ γε παρὰ
<span class="pb" data-page="10.227" id="p10.227"></span>
<span class="lb" data-page="10.227" data-line="1" id="l10.227.1"></span>φύσιν εἰσὶ διαθέσεις καὶ βλάπτουσιν ἐνέργειαν. ἑτέρῳ δ’ αὖ
<span class="lb" data-page="10.227" data-line="2" id="l10.227.2"></span>πάλιν τρόπω ἕλκος ὀδυνώμενον ἢ ἕλκος ῥυπαρὸν λέγεται
<span class="lb" data-page="10.227" data-line="3" id="l10.227.3"></span>μὲν ὥς τις ἕλκους διαφορὰ, σύνθετον δέ τι δηλοῦται κᾀνταῦθα
<span class="lb" data-page="10.227" data-line="4" id="l10.227.4"></span>πλὴν ἕτερον τρόπον ἢ ὡς φλεγμαῖνον ἕλκος ἐλέγετο
<span class="lb" data-page="10.227" data-line="5" id="l10.227.5"></span>καὶ σηπομένου. ἐκεῖ μὲν γὰρ διάθεσις ἡ φλεγμονὴ καὶ ἡ
<span class="lb" data-page="10.227" data-line="6" id="l10.227.6"></span>σηπεδών· ἐνταυθοῖ δὲ ὅ τε πόνος καὶ ὁ ῥύπος ἐκ τοῦ τῶν
<span class="lb" data-page="10.227" data-line="7" id="l10.227.7"></span>συμπτωμάτων γένους. οὕτω δὲ κᾀπειδὰν εἴπῃ τις ἕλκος, ἢ
<span class="lb" data-page="10.227" data-line="8" id="l10.227.8"></span>κακόχυμον, ἢ ῥευματικὸν, ἢ ἀναβιβρωσκόμενον, αἰτίαν συνεμφαίνει
<span class="lb" data-page="10.227" data-line="9" id="l10.227.9"></span>τῇ διαθέσει. καὶ δῆλον ἐκ τῶν τοιούτων ὡς οἷον
<span class="lb" data-page="10.227" data-line="10" id="l10.227.10"></span>στοχεῖά τινα τῆς θεραπευτικῆς ἐστι μεθόδου τὰ πρῶτά τε
<span class="lb" data-page="10.227" data-line="11" id="l10.227.11"></span>καὶ ἁπλᾶ καὶ ἀσύνθετα νοσήματα, <span class="milestone ed2page" data-n="10.77" data-unit="ed2page" id="ed2page.10.77"></span>καὶ διὰ τοῦτ’ ἐν τῷ
<span class="lb" data-page="10.227" data-line="12" id="l10.227.12"></span>περὶ τῆς διαφορᾶς τῶν νοσημάτων ὑπομνήματι πάντ’ ἐξηριθμησάμεθα
<span class="lb" data-page="10.227" data-line="13" id="l10.227.13"></span>ταῦτα. διοίσει δ’ οὐδὲν ἢ πρῶτα λέγειν, ἢ
<span class="lb" data-page="10.227" data-line="14" id="l10.227.14"></span>ἁπλᾶ· καὶ γὰρ εἰ πρῶτον, ἁπλοῦν, καὶ εἰ ἁπλοῦν, πρῶτον
<span class="lb" data-page="10.227" data-line="15" id="l10.227.15"></span>ὥστε καὶ στοιχειῶδες. ἔνδειξις δὲ ἰάσεως ἀπὸ τῶν διαφορῶν
<span class="lb" data-page="10.227" data-line="16" id="l10.227.16"></span>οὐχ ἁπασῶν γίνεται. τὸ γὰρ πρόσφατον ἢ παλαιὸν ἕλκος
<span class="lb" data-page="10.227" data-line="17" id="l10.227.17"></span>οὐδὲν ἐνδείκνυται, καίτοι δοκεῖ τισιν, ἀλλὰ παραλογίζονται
<span class="pb" data-page="10.228" id="p10.228"></span>
<span class="lb" data-page="10.228" data-line="1" id="l10.228.1"></span>σφᾶς αὐτοὺς, ὡς κᾀν τοῖς κατὰ δίαιταν ἑτέραν μὲν ἀρχῆς,
<span class="lb" data-page="10.228" data-line="2" id="l10.228.2"></span>ἑτέραν δ’ ἐπιδόσεως, ἄλλην δ’ ἀκμῆς τε καὶ παρακμῆς ἔνδειξιν
<span class="lb" data-page="10.228" data-line="3" id="l10.228.3"></span>εἶναι λέγοντες· ὑπὲρ ὧν ἐπὶ πλέον ἐν τοῖς ἑξῆς ἐρεῖν μέλλοντες,
<span class="lb" data-page="10.228" data-line="4" id="l10.228.4"></span>οὐ δεόμεθα νῦν μηκύνειν τὸν λόγον· ἀλλ’ ὅσον εἰς
<span class="lb" data-page="10.228" data-line="5" id="l10.228.5"></span>τὰ παρόντα μόνον αὔταρκες ἐροῦμεν. τὸ ἕλκος τὸ πρόσφατον,
<span class="lb" data-page="10.228" data-line="6" id="l10.228.6"></span>ἐπειδὴ τοὐπίπαν ἄνευ τε διαθέσεως ἑτέρας ἐστὶ καὶ
<span class="lb" data-page="10.228" data-line="7" id="l10.228.7"></span>σύμπτωμα μηδὲν μηδέπω ἔχει συνὸν, ἑτέραν οἷόν τε ποιεῖσθαι
<span class="lb" data-page="10.228" data-line="8" id="l10.228.8"></span>τὴν ἔδειξιν τοῦ παλαιοῦ· τὸ δ’ οὐχ οὕτως ἔχει. τὸ γὰρ αὐτὸ
<span class="lb" data-page="10.228" data-line="9" id="l10.228.9"></span>τοῦτο μόνον ἕλκος· ἔστι δὲ τοιοῦτον ᾧ μήτε κοιλότης τις
<span class="lb" data-page="10.228" data-line="10" id="l10.228.10"></span>σύνεστι μήτ’ ὀδύνη μήτε ῥύπος, ἁπασῶν τε τῶν ἄλλων ἀπήλλακται
<span class="lb" data-page="10.228" data-line="11" id="l10.228.11"></span>διαθέσεων, αὐτῆς δὲ μόνης δεῖται τῆς ἰδίας ἰάσεως, ἧς
<span class="lb" data-page="10.228" data-line="12" id="l10.228.12"></span>ὁ σκοπὸς ἕνωσις, ἢ κόλλησις, ἢ σύμφυσις, ἢ συνέχεια. μυριάκις
<span class="lb" data-page="10.228" data-line="13" id="l10.228.13"></span>γὰρ εἴρηται τὸ καλεῖν ὡς ἂν ἐθέλῃ τις, ἔνθα μηδὲν
<span class="lb" data-page="10.228" data-line="14" id="l10.228.14"></span>βλάπτεται τὸ πρᾶγμα. εἴτ’ οὖν πρόσφατον εἴη τὸ τοιοῦτον
<span class="lb" data-page="10.228" data-line="15" id="l10.228.15"></span>ἕλκος εἴτε παλαιὸν, ἀεὶ τῆς αὐτῆς δεῖται θεραπείας, οὐδὲν
<span class="lb" data-page="10.228" data-line="16" id="l10.228.16"></span>τῆς ἀπὸ τοῦ χρόνου διαφορᾶς ἴδιον ἐνδεικνυμένης. εἰ μέντοι
<span class="lb" data-page="10.228" data-line="17" id="l10.228.17"></span>κοιλότητα βαθεῖαν ἔχει κατακεκρυμμένην ὑπὸ τῷ δέρματι,
<span class="pb" data-page="10.229" id="p10.229"></span>
<span class="lb" data-page="10.229" data-line="1" id="l10.229.1"></span>σκέπτεσθαι πότερον ἐκ τῶν ἄνωθεν μερῶν εἴη, ὡς ὑποῤῥεῖν
<span class="lb" data-page="10.229" data-line="2" id="l10.229.2"></span>ἐξ αὐτῆς τοὺς ἰχῶρας κατάντεις, ἢ κάτωθεν, ὡς αὐτόθι συνίστασθαι.
<span class="lb" data-page="10.229" data-line="3" id="l10.229.3"></span>τῶν μὲν οὖν ὑποῤῥύσεις ἐχόντων ἡ αὐτὴ θεραπεία
<span class="lb" data-page="10.229" data-line="4" id="l10.229.4"></span>τοῖς ἄλλοις, τῶν δ’ οὐκ ἐχόντων ἡμᾶς χρὴ μηχανᾶσθαί
<span class="lb" data-page="10.229" data-line="5" id="l10.229.5"></span>τινας ἐκροάς, διττὴ δ’ ἡ μηχανή· ποτὲ μὲν ἀνατέμνοντί σοι
<span class="lb" data-page="10.229" data-line="6" id="l10.229.6"></span>τὴν κοιλότητα σύμπασαν, ἐνίοτε δὲ ἀντιδιαιροῦντι μόνον ἐν
<span class="lb" data-page="10.229" data-line="7" id="l10.229.7"></span>τῷ πυθμένι. τὸ δ’ ὅτε χρὴ τούτων ἑκάτερον δρᾷν ἥ τε
<span class="lb" data-page="10.229" data-line="8" id="l10.229.8"></span>τῶν χωρίων ἐνδείξεται φύσις καὶ τὸ τοῦ ἕλκους μέγεθος. εἰ
<span class="lb" data-page="10.229" data-line="9" id="l10.229.9"></span>μὲν γὰρ καὶ τὰ χωρία σφαλερὰν ἔχει τὴν διαίρεσιν καὶ τὸ
<span class="lb" data-page="10.229" data-line="10" id="l10.229.10"></span>ἕλκος εἴη μέγα, βέλτιον ἀντιδιαιρεῖν, εἰ δὲ τἀναντία, τὸ ἀνατέμνειν
<span class="lb" data-page="10.229" data-line="11" id="l10.229.11"></span>ἄμεινον. ἡ δ’ ἐπίδεσις ἀρχέσθω μὲν ἐκ τῶν ἄνωθεν,
<span class="lb" data-page="10.229" data-line="12" id="l10.229.12"></span>τελευτάτω δὲ κάτω ἵναπερ ἡ ἐκροή. ὅτι δὲ καὶ ἡ παρὰ τὰ
<span class="lb" data-page="10.229" data-line="13" id="l10.229.13"></span>τετρωμένα μόρια σύμπαντα διαφορὰ τῶν ἑλκῶν ἐπικαιροτάτη
<span class="lb" data-page="10.229" data-line="14" id="l10.229.14"></span>πρὸς ἔνδειξιν τῆς ἰάσεως ἔμπροσθεν εἴρηται. ἀλλ’
<span class="lb" data-page="10.229" data-line="15" id="l10.229.15"></span><span class="milestone ed1page" data-n="4.71" data-unit="ed1page" id="ed1page.4.71"></span>ἐκείνη μὲν ὡς ὁμοιομερῶν, ἧς δὲ νῦν ἐμνημονεύσαμεν,
<span class="lb" data-page="10.229" data-line="16" id="l10.229.16"></span>ὡς ὀργανικῶν ἐστιν ἔνδειξις. εἰρήσεται μὲν δὴ καὶ περὶ
<span class="lb" data-page="10.229" data-line="17" id="l10.229.17"></span>τῆς ἢ ὡς ὁμοιομερῶν, ἢ ὡς ὀργανικῶν σωμάτων ἐνδείξεως
<span class="lb" data-page="10.229" data-line="18" id="l10.229.18"></span>ἐπὶ πλέον ἐν τοῖς ἑξῆς· ἐν δὲ τῷ παρόντι πάλιν ἐπὶ τὰς
<span class="pb" data-page="10.230" id="p10.230"></span>
<span class="lb" data-page="10.230" data-line="1" id="l10.230.1"></span>οἰκείας διαφορὰς τῶν ἑλκῶν ἰτέον· εἶτ’ ἐγκάρσιον ἢ εὐθὺ,
<span class="lb" data-page="10.230" data-line="2" id="l10.230.2"></span>καὶ μέχρι βάθους ἢ ἐπιπολῆς, καὶ μικρὸν ἢ μέγα διοριστέον.
<span class="lb" data-page="10.230" data-line="3" id="l10.230.3"></span>τὰ μὲν γὰρ ἐγκάρσια διὰ τὸ τὰ χείλη μᾶλλον αὐτῶν διεστηκέναι
<span class="lb" data-page="10.230" data-line="4" id="l10.230.4"></span>τε καὶ ἀφεστηκέναι τῆς συναγωγῆς ἀκριβεστέρας δεῖται·
<span class="lb" data-page="10.230" data-line="5" id="l10.230.5"></span>ὥστε καὶ ῥαφαῖς καὶ ἀγκτῆρσιν ἐπὶ τούτων χρηστέον. ὅσα
<span class="lb" data-page="10.230" data-line="6" id="l10.230.6"></span>δὲ κατὰ τὰ μῆκος τῶν μυῶν ἐγένετο, ταῦτ’ ἐκ δυοῖν ἀρχῶν
<span class="lb" data-page="10.230" data-line="7" id="l10.230.7"></span>ἐπιδῶν οὔτε ῥαφῶν οὔτε ἀγκτήρων δεήσῃ. εἰ δ’ ἄλλως ἐπιδεῖν
<span class="lb" data-page="10.230" data-line="8" id="l10.230.8"></span>ἐθελήσαις ἢ ἀγκτῆρσιν καὶ ῥαφαῖς, ἀρκέσουσιν ἢ ἐλάχισται
<span class="lb" data-page="10.230" data-line="9" id="l10.230.9"></span>παντελῶς αἱ ῥαφαί. <span class="milestone ed2page" data-n="10.78" data-unit="ed2page" id="ed2page.10.78"></span>καὶ τὰ μὲν μεγάλα τῶν ἑλκῶν
<span class="lb" data-page="10.230" data-line="10" id="l10.230.10"></span>ἐπὶ μᾶλλον ξηραίνουσι θεραπεύσεις φαρμάκοις, εἴ τι τῶν
<span class="lb" data-page="10.230" data-line="11" id="l10.230.11"></span>ἔμπροσθεν εἰρημένων μέμνησαι· τὰ δὲ σμικρὰ καὶ τὸ μετρίως
<span class="lb" data-page="10.230" data-line="12" id="l10.230.12"></span>ξηραῖνον αὐτάρκως ἰάσεται. τὰ δ’ εἰς βάθος διήκοντα πάντως
<span class="lb" data-page="10.230" data-line="13" id="l10.230.13"></span>μὲν ἤδη καὶ μεγάλα, δεῖται δὲ τῆς ἐκ δυοῖν ἀρχῶν ἐπιδέσεως
<span class="lb" data-page="10.230" data-line="14" id="l10.230.14"></span>καὶ τοῦ μὴ προπετῶς κολληθῆναι τὰ χείλη· τὰ δ’ εἰς
<span class="lb" data-page="10.230" data-line="15" id="l10.230.15"></span>βάθος τε καὶ μῆκος ἐπὶ πολὺ προήκοντα διχῇ τ’ ἂν εἴη μεγάλα
<span class="lb" data-page="10.230" data-line="16" id="l10.230.16"></span>καὶ διττὴν ἔχει τὸν ἔνδειξιν, ὡς καὶ τῶν πάνυ ξηραινόντων
<span class="lb" data-page="10.230" data-line="17" id="l10.230.17"></span>δεῖσθαι φαρμάκων, καὶ μὴ συνάγεσθαι προπετῶς τὰ χείλη
<span class="pb" data-page="10.231" id="p10.231"></span>
<span class="lb" data-page="10.231" data-line="1" id="l10.231.1"></span>καὶ ἐκ δυοῖν ἀρχῶν ἐπιδεῖσθαι καὶ ῥάπτεσθαι διὰ βάθους.
<span class="lb" data-page="10.231" data-line="2" id="l10.231.2"></span>οὕτω δὲ κᾂν εἰ πολλὰς ἐπιπεπλεγμένας ἴδοις διαφορὰς,
<span class="lb" data-page="10.231" data-line="3" id="l10.231.3"></span>ἑκάστην ἰδίαν ἔνδειξιν ἔχουσαν, εἰ μὲν μὴ μάχοιντο, πάσαις
<span class="lb" data-page="10.231" data-line="4" id="l10.231.4"></span>χρῆσθαι κράτιστον· εἰ δέ πῃ καὶ διαφέροιντο, πῶς χρὴ διορίζεσθαι
<span class="lb" data-page="10.231" data-line="5" id="l10.231.5"></span>περὶ τῶν τοιούτων εἴρηται μέν που κᾀν τοῖς ἔμπροσθεν,
<span class="lb" data-page="10.231" data-line="6" id="l10.231.6"></span>εἰρήσεται δὲ κᾀν τοῖς ἐφεξῆς ἐπιπλέον. ἤδη γάρ
<span class="lb" data-page="10.231" data-line="7" id="l10.231.7"></span>μοι καιρὸς εἶναι δοκεῖ καταπάνειν ἐνταυθοῖ τὸ τρίτον τῶνδε
<span class="lb" data-page="10.231" data-line="8" id="l10.231.8"></span>τῶν ὑπομνημάτων. ἐν δὲ τῷ αὐτὸ τετάρτῳ περὶ τῶν
<span class="lb" data-page="10.231" data-line="9" id="l10.231.9"></span>ἅμα τοῖς ἕλκεσιν ὡς τὸ πολὺ γινομένων διαθέσεων ὁ λόγος
<span class="lb" data-page="10.231" data-line="10" id="l10.231.10"></span>ἡμῖν ἔσται. συναναγράψομεν δ’ αὐταῖς καὶ τὰς τῶν προηγουμένων
<span class="lb" data-page="10.231" data-line="11" id="l10.231.11"></span>αἰτίων θεραπείας.
</p>
          </article>

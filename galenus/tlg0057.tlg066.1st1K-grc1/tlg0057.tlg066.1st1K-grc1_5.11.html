<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:5.11">
<span class="pb page1" data-page="10.357" id="p10.357"></span>
<span class="milestone ed1page page1" data-n="4.91" data-unit="ed1page" id="ed1page.4.91"></span>
<span class="milestone ed2page page1" data-n="10.121" data-unit="ed2page" id="ed2page.10.121"></span>
            <p>
<span class="lb" data-page="10.357" data-line="15" id="l10.357.15"></span>Εἴρηται δ’ ὀλίγον ἔμπροσθεν καὶ τῶν
<span class="lb" data-page="10.357" data-line="16" id="l10.357.16"></span>κατὰ κύστιν καὶ μήτραν ἔντερά τε καὶ πνεύμονα τὰ γένη
<span class="lb" data-page="10.357" data-line="17" id="l10.357.17"></span>τῶν φαρμάκων, οἷς ἐφ’ ἑκάστου χρηστέον ἐστὶ, ἀπὸ μὲν τῆς
<span class="lb" data-page="10.357" data-line="18" id="l10.357.18"></span>οὐσίας τῶν θεραπευσομένων μορίων τοῦ φαρμάκου λαμβανομένου
<span class="pb" data-page="10.358" id="p10.358"></span>
<span class="lb" data-page="10.358" data-line="1" id="l10.358.1"></span>μετὰ τοῦ προεπεσκέφθαι τὴν διάθεσιν, τοῦ τρόπου
<span class="lb" data-page="10.358" data-line="2" id="l10.358.2"></span>δὲ τῆς χρήσεως αὐτῶν ἀπό τε τῆς διαπλάσεως ἅμα καὶ τῆς
<span class="lb" data-page="10.358" data-line="3" id="l10.358.3"></span>θέσεως. ἐντεῦθεν γὰρ ἐπενοήθησαν ὠτεγχύται τε καὶ μητρεγχύται
<span class="lb" data-page="10.358" data-line="4" id="l10.358.4"></span>καὶ καθετῆρες καὶ κλυστῆρες. ἐντεῦθεν δὲ καὶ ὅτι τὰ
<span class="lb" data-page="10.358" data-line="5" id="l10.358.5"></span>μὲν κατὰ γαστέρα καὶ θώρακα καὶ πνεύμονα συνιστάμενα
<span class="lb" data-page="10.358" data-line="6" id="l10.358.6"></span>τῶν ἑλκῶν διὰ τῶν ἐσθιομένων καὶ πινομένων θεραπεύεσθαι
<span class="lb" data-page="10.358" data-line="7" id="l10.358.7"></span>χρὴ, τὰ δὲ κατ’ ἔντερα ὅσα μὲν ἐγγὺς τῇ γαστρὶ, διὰ τῶν
<span class="lb" data-page="10.358" data-line="8" id="l10.358.8"></span>ἐσθιομένων καὶ πινομένων, ὅσα δ’ ἤδη κατωτέρω, διὰ τῶν
<span class="lb" data-page="10.358" data-line="9" id="l10.358.9"></span>ἐνιεμένων· οὔτε γὰρ τοῖς πλησίον τῆς γαστρὸς ἐπαναβῆναι
<span class="lb" data-page="10.358" data-line="10" id="l10.358.10"></span>δύναται τὸ διὰ τῆς ἕδρας ἐνιέμενον οὔτ’ εἰς τὰ κάτω τοῦ
<span class="lb" data-page="10.358" data-line="11" id="l10.358.11"></span>στόματος ληφθέντος ἡ δύναμις ἀκραιφνὴς ἐξικνεῖσθαι. διὰ
<span class="lb" data-page="10.358" data-line="12" id="l10.358.12"></span>τοῦτο καὶ ὅσα κατὰ θώρακα καὶ πνεύμονα συνίσταται τῶν
<span class="lb" data-page="10.358" data-line="13" id="l10.358.13"></span>ἑλκῶν ἅμα τε δυσιατότερα τῶν κατὰ τὴν γαστέρα, πόῤῥω
<span class="lb" data-page="10.358" data-line="14" id="l10.358.14"></span>γὰρ αὐτῶν ἡ θέσις, ὡς ἐκλύεσθαι τῶν φαρμάκων τὴν δύναμιν,
<span class="lb" data-page="10.358" data-line="15" id="l10.358.15"></span>ἅμα τε δι’ αὐτὸ τοῦτο πολὺ σφοδροτέρων χρῄζει τῶν
<span class="lb" data-page="10.358" data-line="16" id="l10.358.16"></span>καταπινομένων φαρμάκων ἢ εἰ αὐτοῖς τοῖς ἕλκεσιν ἄντικρυς
<span class="lb" data-page="10.358" data-line="17" id="l10.358.17"></span>προσεφέρετο. καὶ διὰ τοῦτο ἐξεύρηται τοῖς ἰατροῖς, ἡνίκα
<span class="lb" data-page="10.358" data-line="18" id="l10.358.18"></span>ἐκκαθαίρειν δέονται πῦον ἐκ θώρακος ἢ πνεύμονος, ἰσχυρότατά
<span class="pb" data-page="10.359" id="p10.359"></span>
<span class="lb" data-page="10.359" data-line="1" id="l10.359.1"></span>τε καὶ τμητικώτατα φάρμακα καὶ τοιαῦτα τὴν δύναμιν
<span class="lb" data-page="10.359" data-line="2" id="l10.359.2"></span>ὡς παροξῦναι τὸ ἕλκος, εἴπερ ἦν ἐν τῇ γαστρί. καὶ μέν γε
<span class="lb" data-page="10.359" data-line="3" id="l10.359.3"></span>τὸ διὰ τῶν βηχῶν ἐκκαθαίρειν αὐτὰ ἐκ τῆς διαπλάσεως
<span class="lb" data-page="10.359" data-line="4" id="l10.359.4"></span>ἐλήφθη τῶν μορίων, οὐδεμίαν ἐχόντων ἐκροὴν τοιαύτην οἵαν
<span class="lb" data-page="10.359" data-line="5" id="l10.359.5"></span>μήτρα καὶ κύστις καὶ ἕδρα καὶ ὦτα καὶ μυκτῆρες καὶ στόμα.
<span class="lb" data-page="10.359" data-line="6" id="l10.359.6"></span>διὰ τοῦτο καὶ ἡ γαστὴρ κατ’ ἄμφω τὰ μέρη καθαίρεσθαι δύναται·
<span class="lb" data-page="10.359" data-line="7" id="l10.359.7"></span>ἄνω μὲν διὰ τῶν ἐμέτων, κάτω δ’ ὡς ἡ φύσις. ἀπὸ
<span class="lb" data-page="10.359" data-line="8" id="l10.359.8"></span>γάρ τοι τῶν μορίων ὡς ὀργανικῶν αἱ τοιαῦται τῶν ἐνδείξεων,
<span class="lb" data-page="10.359" data-line="9" id="l10.359.9"></span>ὥσπερ αἱ κατὰ τὸ ξηραίνειν ἐνδείξεις, ἀπὸ τῆς οὐσίας
<span class="lb" data-page="10.359" data-line="10" id="l10.359.10"></span>αὐτῶν ὡς ὁμοιομερῶν. ἀπὸ δέ γε τῶν παθῶν αἱ τοιαῦται
<span class="lb" data-page="10.359" data-line="11" id="l10.359.11"></span>πάλιν οἷον ἀπὸ τῶν ἑλκῶν, ἐπειδὴ περὶ τούτων ὁ λόγος ἦν,
<span class="lb" data-page="10.359" data-line="12" id="l10.359.12"></span>ὅτι τε ξηραντέον, ὡς ἔμπροσθεν ἐδείκνυτο, καὶ ὅτι τῶν κατὰ
<span class="lb" data-page="10.359" data-line="13" id="l10.359.13"></span>τὴν γαστέρα τὸ πῦον ἀποπλῦναι βουλομένοις οὐκ ἀκίνδυνον
<span class="lb" data-page="10.359" data-line="14" id="l10.359.14"></span>ἐμεῖν· ὥσπερ εἰ καὶ ἄλλως ἀποῤῥίπτοις ἐμπεπλασμένον αὐτῇ
<span class="lb" data-page="10.359" data-line="15" id="l10.359.15"></span>φλέγμα δι’ ὀξυμέλιτός τε καὶ ῥαφανίδων, ἀλλὰ βέλτιον
<span class="lb" data-page="10.359" data-line="16" id="l10.359.16"></span>ὑπάγειν κάτω· κίνδυνος γὰρ ἐμοῦντι καὶ σπαράξαι τὸ ἡλκωμένον
<span class="lb" data-page="10.359" data-line="17" id="l10.359.17"></span>καί τινα χυμὸν οὐ χρηστὸν ἐκ τῶν πλησίον ἐπισπᾶσθαι.
<span class="lb" data-page="10.359" data-line="18" id="l10.359.18"></span>διὰ τοῦτο δὲ, ὡς ἔφην, καὶ τὰ κατὰ πνεύμονα τῶν ﻿
<span class="pb" data-page="10.360" id="p10.360"></span>
<span class="lb" data-page="10.360" data-line="1" id="l10.360.1"></span>ἑλκῶν δυσιατότατα· χωρὶς μὲν γὰρ τοῦ βήττειν οὐκ ἂν
<span class="lb" data-page="10.360" data-line="2" id="l10.360.2"></span>ἐκκαθαρθείη, βηττόντων δ’ ἐπιρήγνυται. δι’ ἀλλήλων οὖν
<span class="lb" data-page="10.360" data-line="3" id="l10.360.3"></span>αὐτοῖς κυκλεῖται τὸ κακόν· ἐπιφλεγμαίνοντα γὰρ αὖθις τὰ
<span class="lb" data-page="10.360" data-line="4" id="l10.360.4"></span>σπαραχθέντα δεύτερον αὖθις δεῖται πεφθῆναί τε τὴν
<span class="lb" data-page="10.360" data-line="5" id="l10.360.5"></span>φλεγμονὴν ἀποκαθαρθῆναί τε τὸ πῦον, ὥστ’ ἐκ πάντων
<span class="lb" data-page="10.360" data-line="6" id="l10.360.6"></span>αὐτοῖς παρεσκευάσθαι τὸ δυσίατον, οὔτε τῶν οἰκείων ἕλκεσι
<span class="lb" data-page="10.360" data-line="7" id="l10.360.7"></span>φαρμάκων ψαῦσαι δυναμένων τοῦ ἕλκους, <span class="milestone ed2page" data-n="10.122" data-unit="ed2page" id="ed2page.10.122"></span>ὡς
<span class="lb" data-page="10.360" data-line="8" id="l10.360.8"></span>ἐν γαστρὶ, καὶ φθανόντων ἐκλύεσθαι μεταξύ· καὶ ὅτι κινεῖται
<span class="lb" data-page="10.360" data-line="9" id="l10.360.9"></span>κατὰ τὰς ἀναπνοὰς καὶ σπαράττεται κατὰ τὰς βῆχας.
<span class="lb" data-page="10.360" data-line="10" id="l10.360.10"></span>ὥσθ’ ὅταν ἀγγεῖον ἐν πνεύμονι ῥαγῇ, γιγνώσκειν χρὴ
<span class="lb" data-page="10.360" data-line="11" id="l10.360.11"></span>σαφῶς εἰ μὴ παραχρῆμα πρὶν φλεγμῆναι κολληθείη, μετὰ
<span class="lb" data-page="10.360" data-line="12" id="l10.360.12"></span>ταῦτά γε ἀνίατον ἐσόμενον.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:5.7">
<span class="pb page1" data-page="10.333" id="p10.333"></span>
<span class="milestone ed1page page1" data-n="4.87" data-unit="ed1page" id="ed1page.4.87"></span>
<span class="milestone ed2page page1" data-n="10.112" data-unit="ed2page" id="ed2page.10.112"></span>
            <p>
<span class="lb" data-page="10.333" data-line="9" id="l10.333.9"></span><span class="milestone ed2page" data-n="10.113" data-unit="ed2page" id="ed2page.10.113"></span>Ἐπ’ ἀρτηρίας μέντοι τρωθείσης
<span class="lb" data-page="10.333" data-line="10" id="l10.333.10"></span>ἐῤῥήθη καὶ πρόσθεν ὡς ἐνίοις τῶν ἰατρῶν ἀδύνατος ἡ σύμφυσις
<span class="lb" data-page="10.333" data-line="11" id="l10.333.11"></span>εἶναι δοκεῖ. καὶ λέγουσι τοῦτό τινες μὲν ἀρκεῖσθαι
<span class="lb" data-page="10.333" data-line="12" id="l10.333.12"></span>φάσκοντες μόνῃ τῇ πείρᾳ, τινὲς δὲ καὶ λόγῳ χρώμενοι τοιῷδε,
<span class="lb" data-page="10.333" data-line="13" id="l10.333.13"></span>σκληρὸν καὶ χονδρώδη φασὶν εἶναι τὸν ἕτερον τῶν χιτώνων τῆς
<span class="lb" data-page="10.333" data-line="14" id="l10.333.14"></span>ἀρτηρίας· οὐδὲν δὲ τῶν τοιούτων συμφῦναι δύνασθαι, μόνων
<span class="lb" data-page="10.333" data-line="15" id="l10.333.15"></span>γὰρ τῶν μαλακῶν σωμάτων ἰδίαν ὑπάρχειν τὴν σύμφυσιν,
<span class="lb" data-page="10.333" data-line="16" id="l10.333.16"></span>ὡς ἐπί τε τῶν ἐκτὸς ἔνεστι θεάσασθαι, μήτε λίθου πρὸς
<span class="lb" data-page="10.333" data-line="17" id="l10.333.17"></span>λίθον ἑνωθέντος ποτὲ μήτε ὀστράκου πρὸς ὄστρακον· ἐπί
<span class="lb" data-page="10.333" data-line="18" id="l10.333.18"></span>τε τῶν ἐν ἡμῖν, μήτε χόνδρου χόνδρῳ συμφύντος οὔτ’ ὀστοῦ
<span class="pb" data-page="10.334" id="p10.334"></span>
<span class="lb" data-page="10.334" data-line="1" id="l10.334.1"></span>πρὸς ὀστοῦν ἑνωθέντος. οὐδὲ γὰρ τὰ κατάγματα διὰ συμφύσεως,
<span class="lb" data-page="10.334" data-line="2" id="l10.334.2"></span>ἀλλὰ διὰ πώρου τὴν κόλλησιν ἴσχειν. ἀρξώμεθα οὖν
<span class="lb" data-page="10.334" data-line="3" id="l10.334.3"></span>καὶ ἡμεῖς ἀπὸ προτέρας τῆς ἡμετέρας πείρας, εἰς τὸ κοινὸν
<span class="lb" data-page="10.334" data-line="4" id="l10.334.4"></span>κατατιθέντες ὅσα τυγχάνομεν ἑωρακότες. ἐθεασάμεθα γὰρ
<span class="lb" data-page="10.334" data-line="5" id="l10.334.5"></span>ἐπὶ μὲν γυναικῶν καὶ παιδίων ἀρτηρίας κολληθείσας τε καὶ
<span class="lb" data-page="10.334" data-line="6" id="l10.334.6"></span>περισαρκωθείσας ἐν μετώπῳ καὶ σφυρῷ καὶ καρπῷ. νεανίσκῳ
<span class="lb" data-page="10.334" data-line="7" id="l10.334.7"></span>δ’ ἀγροίκῳ ποτὲ καὶ τοιοῦτόν τι συνέπεσε, φλέβα τμηθῆναι
<span class="lb" data-page="10.334" data-line="8" id="l10.334.8"></span>βουληθέντι κατὰ τὴν ἐαρινὴν ὥραν, ἐν ἔθει δὲ μάλιστα
<span class="lb" data-page="10.334" data-line="9" id="l10.334.9"></span>τοῦτό ἐστι τοῖς παρ’ ἡμῖν ἀνθρώποις, δήσαντος τὸν βραχίονα
<span class="lb" data-page="10.334" data-line="10" id="l10.334.10"></span>τοῦ μέλλοντος αὐτὸν φλεβοτομεῖν ἰατροῦ, συνέβη κυρτωθῆναι
<span class="lb" data-page="10.334" data-line="11" id="l10.334.11"></span>τὴν ἀρτηρίαν, ὥστε καὶ διεῖλεν αὐτὴν ὁ ἰατρὸς ἀντὶ
<span class="lb" data-page="10.334" data-line="12" id="l10.334.12"></span>φλεβός. βραχεῖα μὲν οὖν ἡ διαίρεσις ἐγένετο, ξανθὸν δὲ καὶ
<span class="lb" data-page="10.334" data-line="13" id="l10.334.13"></span>λεπτὸν καὶ θερμὸν εὐθέως ἐξηκοντίζετο τὸ αἷμα σφυγμωδῶς.
<span class="lb" data-page="10.334" data-line="14" id="l10.334.14"></span>ὁ μὲν οὖν ἰατρὸς, ἦν δὲ καὶ πάνυ νέος καὶ ἄπειρος τῆς τέχνης
<span class="lb" data-page="10.334" data-line="15" id="l10.334.15"></span>τῶν ἔργων, ᾤετο διῃρηκέναι τὴν φλέβα. θεασάμενος δ’
<span class="lb" data-page="10.334" data-line="16" id="l10.334.16"></span>ἐγὼ τὸ γεγονὸς σὺν ἄλλῳ τινὶ τῶν παρόντων ἰατρῶν πρεσβύτῃ,
<span class="lb" data-page="10.334" data-line="17" id="l10.334.17"></span>τῶν ἐναίμων τι φαρμάκων τῶν ἐμπλαστῶν παρασκευάσας
<span class="lb" data-page="10.334" data-line="18" id="l10.334.18"></span>ἐπιμελῶς τε πάνυ συναγαγὼν τὴν διαίρεσιν, ἐπέθηκά τε τὸ ﻿
<span class="pb" data-page="10.335" id="p10.335"></span>
<span class="lb" data-page="10.335" data-line="1" id="l10.335.1"></span>φάρμακον αὐτίκα καὶ σπόγγον μαλακώτατον ἔξωθεν ἐπέδησα.
<span class="lb" data-page="10.335" data-line="2" id="l10.335.2"></span>θαυμάζοντος δὲ τοῦ τέμνοντος τὴν ἀρτηρίαν τὸν λόγον τῆς
<span class="lb" data-page="10.335" data-line="3" id="l10.335.3"></span>ἐπελθούσης ἡμῖν περὶ τὰ τοιαῦτα προνοίας, ἐδηλώσαμεν αὐτῷ
<span class="lb" data-page="10.335" data-line="4" id="l10.335.4"></span>τὸ γεγονὸς, ἐξελθόντες τῆς καταγωγῆς τοῦ τμηθέντος· ἐκελεύσαμέν
<span class="lb" data-page="10.335" data-line="5" id="l10.335.5"></span>τε μήτε λῦσαι χωρὶς ἡμῶν μήτε θᾶττον πρᾶξαι
<span class="lb" data-page="10.335" data-line="6" id="l10.335.6"></span>τοῦτο τῆς τετάρτης ἡμέρας, ἀλλ’ ὡς εἶχεν ἡ ἐπίδεσις φυλάξαι
<span class="lb" data-page="10.335" data-line="7" id="l10.335.7"></span>ἐπιτέγγοντα μόνον τὴν σπογγιάν· ἐπεὶ δὲ λύσαντες ἐν τῇ
<span class="lb" data-page="10.335" data-line="8" id="l10.335.8"></span>τετάρτῃ κεκολλημένην ἀκριβῶς εὕρομεν τὴν διαίρεσιν, ἐπιθεῖναί
<span class="lb" data-page="10.335" data-line="9" id="l10.335.9"></span>τε τὸ αὐτὸ φάρμακον αὖθις ἐκελεύσαμεν, ἐπιδήσαντά
<span class="lb" data-page="10.335" data-line="10" id="l10.335.10"></span>τε ὁμοίως ἡμερῶν πλειόνων μὴ λύειν. οὕτω μὲν ἐθεραπεύθη
<span class="lb" data-page="10.335" data-line="11" id="l10.335.11"></span>τὴν διαίρεσιν τῆς ἀρτηρίας ὁ ἄνθρωπος ἐκεῖνος μόνος· ὃν
<span class="lb" data-page="10.335" data-line="12" id="l10.335.12"></span>εἶδον ἐν ἀγκῶνι τμηθέντα ἀρτηρίαν· ἅπασι δὲ τοῖς ἄλλοις
<span class="lb" data-page="10.335" data-line="13" id="l10.335.13"></span>ἀνεύρυσμα τοῖς μὲν μεῖζον ἐπεγένετο, τοῖς δ’ ἧττον. ὅπως
<span class="lb" data-page="10.335" data-line="14" id="l10.335.14"></span>μὲν οὖν χρὴ θεραπεύειν ἀνευρύσματα προϊόντος τοῦ λόγου
<span class="lb" data-page="10.335" data-line="15" id="l10.335.15"></span>κατὰ τὸν οἰκεῖον εἰρήσεται καιρὸν, ὅταν καὶ τῶν ἄλλων
<span class="lb" data-page="10.335" data-line="16" id="l10.335.16"></span>ἁπάντων ὄγκων τῶν παρὰ φύσιν ἡ θεραπεία γράψηται·
<span class="lb" data-page="10.335" data-line="17" id="l10.335.17"></span>νυνὶ δὲ ἐπὶ τὸ συνεχὲς ἴωμεν τοῦ λόγου. ἡ γάρ τοι φύσις ἡ
<span class="pb" data-page="10.336" id="p10.336"></span>
<span class="lb" data-page="10.336" data-line="1" id="l10.336.1"></span>τῆς ἀρτηρίας ὄντως ἐνδείκνυται τὸ δυσσύμφυτον, οὐ τὸ
<span class="lb" data-page="10.336" data-line="2" id="l10.336.2"></span>παντάπασιν ἀσύμφυτον τοῦ σκληροῦ τῶν ἐν αὐτῇ χιτώνων·
<span class="lb" data-page="10.336" data-line="3" id="l10.336.3"></span>οὐ γὰρ οὕτως ἐστὶ ξηρὸς καὶ σκληρὸς ὡς ὀστοῦν ἢ χόνδρος,
<span class="lb" data-page="10.336" data-line="4" id="l10.336.4"></span>ἀλλὰ πολὺ μαλακώτερος τούτων καὶ σαρκωδέστερος. οὔκουν
<span class="lb" data-page="10.336" data-line="5" id="l10.336.5"></span>εὐλόγως ἄν τις ἀπογινώσκοι συμφῦναι τὴν διαίρεσιν, ὅταν
<span class="lb" data-page="10.336" data-line="6" id="l10.336.6"></span>αὐτή τε γένηται μικρὰ καὶ τὸ σῶμα τἀνθρώπου μαλακὸν
<span class="lb" data-page="10.336" data-line="7" id="l10.336.7"></span>ὑπάρχει φύσει. ἔοικε δὲ καὶ ἡ πεῖρα τῷ λόγῳ μαρτυρεῖν·
<span class="lb" data-page="10.336" data-line="8" id="l10.336.8"></span>ἐπί τε γὰρ παίδων καὶ γυναικῶν ἐθεασάμην συμφύσασαν αὐτὴν
<span class="lb" data-page="10.336" data-line="9" id="l10.336.9"></span>διὰ τὴν ὑγρότητα καὶ μαλακότητα τῶν σωμάτων· ἐφ’
<span class="lb" data-page="10.336" data-line="10" id="l10.336.10"></span>ἑνός τε νεανίσκου βραχεῖαν ἴσχοντος διαίρεσιν, ὡς εἴρηται.
<span class="lb" data-page="10.336" data-line="11" id="l10.336.11"></span><span class="milestone ed2page" data-n="10.114" data-unit="ed2page" id="ed2page.10.114"></span>δυσιατοτέρα μὲν οὖν ἐστὶν ἡ ἀρτηρία τῆς φλεβὸς,
<span class="lb" data-page="10.336" data-line="12" id="l10.336.12"></span>οὐ μὴν ἐξήλλακταί γε πολλῷ τῶν φαρμάκων ἡ χρῆσις ἐφ’
<span class="lb" data-page="10.336" data-line="13" id="l10.336.13"></span>ἑκατέρου τῶν ἀγγείων, ἀλλ’ ἔστιν ἡ αὐτὴ κατ’ εἶδος, ἐν
<span class="lb" data-page="10.336" data-line="14" id="l10.336.14"></span>τῷ μᾶλλόν τε καὶ ἧττον διαφέρουσα· τοσούτῳ γὰρ δεῖται
<span class="lb" data-page="10.336" data-line="15" id="l10.336.15"></span>ξηραντικωτέρων φαρμάκων ἣ ἀρτηρία τῆς φλεβὸς, ὅσῳπερ
<span class="lb" data-page="10.336" data-line="16" id="l10.336.16"></span>καὶ φύσει ξηροτέρα τὴν κρᾶσιν ἐστίν. εἰ δὲ περισαρκοῦσθαι
<span class="lb" data-page="10.336" data-line="17" id="l10.336.17"></span>δέοι, τῶν αὐτῶν ἀμφότεραι χρῄζουσι· σαρκὸς γάρ ἐστι
<span class="lb" data-page="10.336" data-line="18" id="l10.336.18"></span>γένεσις ἐν τῇ περισαρκώσει κατὰ τὸν αὐτὸν τρόπον γεννωμένης,
<span class="pb" data-page="10.337" id="p10.337"></span>
<span class="lb" data-page="10.337" data-line="1" id="l10.337.1"></span>ὡς κᾀν τοῖς κοίλοις ἕλκεσιν ἐδείχθη γιγνομένη.
<span class="lb" data-page="10.337" data-line="2" id="l10.337.2"></span>αἱ δὲ κατὰ τὴν μήτραν, ἢ κύστιν, ἢ ἔντερα φλέβες καὶ ἀρτηρίαι,
<span class="lb" data-page="10.337" data-line="3" id="l10.337.3"></span>τῶν αὐτῶν δεόμεναι κατὰ γένος φαρμάκων ὅταν
<span class="lb" data-page="10.337" data-line="4" id="l10.337.4"></span>ἕλκω θῶσιν, ὀργάνων χρήζουσι τῶν εἴσω παραπεμψόντων
<span class="lb" data-page="10.337" data-line="5" id="l10.337.5"></span>αὐτὰ, μητρεγχυτῶν δηλονότι καὶ καθετῆρος εὐθυτρήτου καὶ
<span class="lb" data-page="10.337" data-line="6" id="l10.337.6"></span>κλυστῆρος. εἰς δὲ τὰ κατὰ τὸ ἀπευθυσμένον ἕλκη· καὶ διὰ
<span class="lb" data-page="10.337" data-line="7" id="l10.337.7"></span>κύστεως ἐγχωρεῖ ἐγχεῖν φάρμακον τηκτὸν χλιαρὸν, αὐλίσκον
<span class="lb" data-page="10.337" data-line="8" id="l10.337.8"></span>ἐχούσης κατὰ <span class="milestone ed1page" data-n="4.88" data-unit="ed1page" id="ed1page.4.88"></span>τὸ πέρας αὐτῆς εὐθύτρητον. ἐξελεγχθήσεται
<span class="lb" data-page="10.337" data-line="9" id="l10.337.9"></span>τοιγαροῦν. ἅμα τῇ τῶν ὀργάνων ἰδέᾳ καὶ ἢ τῶν φαρμάκων
<span class="lb" data-page="10.337" data-line="10" id="l10.337.10"></span>σύστασις· οὐ γὰρ οἷον τε παχέα φάρμακα τοῖς τοιούτοις
<span class="lb" data-page="10.337" data-line="11" id="l10.337.11"></span>ἐγχεῖν, ἀλλ’ ὑγροτέρων δηλονότι δέονται· καὶ διὰ
<span class="lb" data-page="10.337" data-line="12" id="l10.337.12"></span>τοῦτο συμμέτρως θερμῶν ὡς τὰ πολλά· διὰ τοῦτο δὲ καὶ
<span class="lb" data-page="10.337" data-line="13" id="l10.337.13"></span>τῶν τηκτῶν καλουμένων φαρμάκων ἐπιτηδειότερα τὰ ξηρά·
<span class="lb" data-page="10.337" data-line="14" id="l10.337.14"></span>μίγνυται γὰρ ἑτοίμως, εἴτ’ ἀρνογλώσσου τις, εἴθ’ ἑτέρου
<span class="lb" data-page="10.337" data-line="15" id="l10.337.15"></span>τοιούτου βούλοιτο χυλῶ. τὰ δὲ τοιαῦτα φάρμακα κρόκος
<span class="lb" data-page="10.337" data-line="16" id="l10.337.16"></span>τ’ ἐστὶ καὶ πομφόλυξ καὶ ἀλόη καὶ τὰ κεφαλικὰ καλούμενα·
<span class="lb" data-page="10.337" data-line="17" id="l10.337.17"></span>κατὰ δὲ τὸν πρῶτον καιρὸν τῆς σαρκώσεως, τὸν συνάπτοντα τῇ
<span class="lb" data-page="10.337" data-line="18" id="l10.337.18"></span>ἐπισχέσει τοῦ αἵματος, καὶ ἡ Λημνία σφαγὶς ἀγαθὸν φάρμακον.
</p>
          </article>

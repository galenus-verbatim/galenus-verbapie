<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:6.3">
<span class="pb page1" data-page="10.401" id="p10.401"></span>
<span class="milestone ed1page page1" data-n="4.97" data-unit="ed1page" id="ed1page.4.97"></span>
<span class="milestone ed2page page1" data-n="10.135" data-unit="ed2page" id="ed2page.10.135"></span>
            <p>
<span class="lb" data-page="10.401" data-line="3" id="l10.401.3"></span><span class="milestone ed2page" data-n="10.136" data-unit="ed2page" id="ed2page.10.136"></span>Εἰ δὲ μὴ νυγείη τὸ νεῦρον, ἀλλὰ
<span class="lb" data-page="10.401" data-line="4" id="l10.401.4"></span>τρωθείη σαφῶς τῇ τομῇ, σκέπτεσθαι τὴν τρῶσιν ὁποία τις
<span class="lb" data-page="10.401" data-line="5" id="l10.401.5"></span>ἐγένετο· πότερον ἐγκαρσία τις, ἢ κατὰ τὸ τοῦ νεύρου μῆκος·
<span class="lb" data-page="10.401" data-line="6" id="l10.401.6"></span>ὁπόσον τέ τι τοῦ προκειμένου διῄρηται δέρματος. ὑποκείσθω
<span class="lb" data-page="10.401" data-line="7" id="l10.401.7"></span>δὴ πρότερον ἀνεπτύχθαι πολὺ τοῦ δέρματος, ὡς γυμνὸν φαίνεσθαι
<span class="lb" data-page="10.401" data-line="8" id="l10.401.8"></span>τὸ νεῦρον, ὄρθιον, οὐκ ἐγκάρσιον διηρημένον. οὐ χρὴ
<span class="lb" data-page="10.401" data-line="9" id="l10.401.9"></span>τούτῳ τῷ νεύρῳ τῶν εἰρημένων φαρμάκων οὐδὲν προσφέρειν,
<span class="lb" data-page="10.401" data-line="10" id="l10.401.10"></span>ὅσα δι’ εὐφορβίου καὶ τῶν οὕτω δριμέων ἐμπλαστὰ γίνεται·
<span class="lb" data-page="10.401" data-line="11" id="l10.401.11"></span>γεγυμνωμένον γὰρ οὐκ οἴσει τὴν δύναμιν αὐτῶν, ὥσπερ ὅτε
<span class="lb" data-page="10.401" data-line="12" id="l10.401.12"></span>διὰ μέσου τοῦ δέρματος ἔφερεν. ἄριστον οὖν τηνικαῦτα τὴν
<span class="lb" data-page="10.401" data-line="13" id="l10.401.13"></span>πεπλυμένην τίτανον ἐλαίῳ πλείονι δεύσαντα χρῆσθαι· ἀγαθὸν
<span class="lb" data-page="10.401" data-line="14" id="l10.401.14"></span>δὲ καὶ τὸ διὰ τοῦ πομφόλυγος φάρμακον ἐν πλέονι
<span class="lb" data-page="10.401" data-line="15" id="l10.401.15"></span>ῥοδίνῳ τακέν· ἄμεινον δὲ εἰ καὶ τὸ ῥόδινον εἴη καὶ τοὔλαιον
<span class="lb" data-page="10.401" data-line="16" id="l10.401.16"></span>ἄναλον· σκοπὸς γάρ σοι γιγνέσθω τῆς θεραπείας ἁπάσης ἐπὶ
<span class="lb" data-page="10.401" data-line="17" id="l10.401.17"></span>νεύρου γεγυμνωμένου τὸ ξηραίνειν ἀδηκτότατα· πάνυ δὲ
<span class="pb" data-page="10.402" id="p10.402"></span>
<span class="lb" data-page="10.402" data-line="1" id="l10.402.1"></span>ὀλίγιστα φάρμακα τὸ τοιοῦτο <span class="milestone ed1page" data-n="4.98" data-unit="ed1page" id="ed1page.4.98"></span>πέφυκε δρᾷν. ἔστω τοίνυν
<span class="lb" data-page="10.402" data-line="2" id="l10.402.2"></span>ἡ τίτανος τηνικαῦτα πολλάκις ὕδατι χρηστῷ πεπλυμένη
<span class="lb" data-page="10.402" data-line="3" id="l10.402.3"></span>ὥρᾳ θέρους· πεπλύσθω δὲ, ὡς εἴρηται, καὶ ἡ πομφόλυξ,
<span class="lb" data-page="10.402" data-line="4" id="l10.402.4"></span>ὥσπερ οὖν καὶ πέπλυται κατὰ τὸ σύνθετον φάρμακον,
<span class="lb" data-page="10.402" data-line="5" id="l10.402.5"></span>ᾧ συνήθως χρώμεθα, πολλὰ καὶ ἄλλα πεπλυμένα δεχόμενον.
<span class="lb" data-page="10.402" data-line="6" id="l10.402.6"></span>ὅσα γὰρ ἐκ μετάλλων ἐστὶ, πεπλύσθαι χρὴ πάντα μέλλοντά
<span class="lb" data-page="10.402" data-line="7" id="l10.402.7"></span>γε ξηραίνειν ἀδήκτως. ἀγαθὸν δὲ καὶ τὸ διὰ μέλιτος ἐμπλαστὸν
<span class="lb" data-page="10.402" data-line="8" id="l10.402.8"></span>φάρμακον, ὅταν ἐκ καλλίστου μέλιτος ᾖ. λύειν δὲ καὶ
<span class="lb" data-page="10.402" data-line="9" id="l10.402.9"></span>τοῦτο χρὴ ῥοδίνῳ τά τε ἄλλα καλλίστῳ καὶ τῶν ἁλῶν ἥκιστα
<span class="lb" data-page="10.402" data-line="10" id="l10.402.10"></span>μετέχοντι· καὶ τὸν κηρὸν δὲ χρὴ πεπλύσθαι τὸν εἰς τὰ
<span class="lb" data-page="10.402" data-line="11" id="l10.402.11"></span>τοιαῦτα φάρμακα βαλλόμενον· εἰ δὲ καὶ τερμινθίνης τι ῥητίνης
<span class="lb" data-page="10.402" data-line="12" id="l10.402.12"></span>μιγνύοιτο, πεπλύσθαι χρὴ καὶ ταύτην· ἔτι δὲ μᾶλλον,
<span class="lb" data-page="10.402" data-line="13" id="l10.402.13"></span>εἰ ἄλλης ἡστινοσοῦν. ἐξ ἁπάντων γὰρ ὧν ἂν πλύνῃς φαρμάκων
<span class="lb" data-page="10.402" data-line="14" id="l10.402.14"></span>οἱ δριμεῖς καὶ δακνώδεις ἰχῶρες ἐκκλύζονταί τε καὶ
<span class="lb" data-page="10.402" data-line="15" id="l10.402.15"></span>ἀποῤῥύπτονται. εἰ δ’ ἰσχυρὸς ὁ τετρωμένος εἴη καὶ σὺν
<span class="lb" data-page="10.402" data-line="16" id="l10.402.16"></span>τούτῳ καὶ ἀπέριττος τὸ σῶμα, δυνατὸν ἐπ’ αὐτοῦ χρῆσθαι
<span class="lb" data-page="10.402" data-line="17" id="l10.402.17"></span>καὶ τῶν ἰσχυροτέρων φαρμάκων ἐνίοις· ὥσπερ ἐγώ ποτε τοιαύτης
<span class="pb" data-page="10.403" id="p10.403"></span>
<span class="lb" data-page="10.403" data-line="1" id="l10.403.1"></span>τρώσεως γενομένης ἐκ καρπῷ ἐπὶ νεανίσκου φιλοσοφοῦντος,
<span class="lb" data-page="10.403" data-line="2" id="l10.403.2"></span>εὐέκτου τε τἄλλα καὶ κατωπτηκότος ἐν ἡλίῳ θερινῷ
<span class="lb" data-page="10.403" data-line="3" id="l10.403.3"></span>τὸ σῶμα τὸν Πολυείδου τροχίσκον ἀνεὶς σιραίῳ, κᾄπειτα
<span class="lb" data-page="10.403" data-line="4" id="l10.403.4"></span>χλιάνας ἐφ’ ὕδατος θερμοῦ, βάψας ἐν αὐτῷ μοτοὺς ἐπέθηκα.
<span class="lb" data-page="10.403" data-line="5" id="l10.403.5"></span>καὶ γὰρ καὶ τούτου χρὴ μάλιστα φροντίζειν ἀεὶ, τοῦ μηδὲν
<span class="lb" data-page="10.403" data-line="6" id="l10.403.6"></span>τῶν ψαυόντων τῆς τρώσεως ψυχρὸν εἶναι, ἐπειδὴ τὸ πεπονθὸς
<span class="lb" data-page="10.403" data-line="7" id="l10.403.7"></span>μόριον αἰσθητικώτατόν ἐστι καὶ τῇ κυριωτάτῃ τῶν
<span class="lb" data-page="10.403" data-line="8" id="l10.403.8"></span>ἀρχῶν συνεχὲς, ἔτι τε τῇ κράσει ψυχρότερον· ἐξ ὧν ἁπάντων
<span class="lb" data-page="10.403" data-line="9" id="l10.403.9"></span>ἑτοίμως μὲν ὑπὸ τοῦ ψυχροῦ βλάπτεται, διαδίδωσι δὲ ἐπὶ
<span class="lb" data-page="10.403" data-line="10" id="l10.403.10"></span>τὸν ἐγκέφαλον τὸ πάθος. εἰ δὲ καὶ τῶν εἰς μῦς καθηκόντων
<span class="lb" data-page="10.403" data-line="11" id="l10.403.11"></span>εἴη, καὶ σπασμοὺς ἐπικαλεῖται ῥᾳδίως· ἐδείχθησαν γὰρ οἱ
<span class="lb" data-page="10.403" data-line="12" id="l10.403.12"></span>μύες ὄργανα τῆς κατὰ προαίρεσιν κινήσεως. οὕτω δὲ καὶ
<span class="lb" data-page="10.403" data-line="13" id="l10.403.13"></span>ἐπὶ τῶν τενόντων προσδόκα γενήσεσθαι διὰ τὰς αὐτὰς αἰτίας.
<span class="lb" data-page="10.403" data-line="14" id="l10.403.14"></span>ἀλλὰ τό γε προειρημένον φάρμακον ἐπιθεὶς τῷ νεανίσκῳ κατά
<span class="lb" data-page="10.403" data-line="15" id="l10.403.15"></span>τε τοῦ τραύματος αὐτοῦ καὶ μέντοι καὶ τῶν ὑπερκειμένων
<span class="lb" data-page="10.403" data-line="16" id="l10.403.16"></span>μερῶν, οὐκ ὀλίγον ἐπιλαμβάνων αὐτῷ τὰ κατὰ μασχάλας
<span class="lb" data-page="10.403" data-line="17" id="l10.403.17"></span>καὶ τράχηλον καὶ κεφαλὴν, ἐλαίῳ θερμῷ διέβρεχον ἅπαντα
<span class="lb" data-page="10.403" data-line="18" id="l10.403.18"></span>συνεχῶς. ἀφεῖλον δὲ καὶ τοῦ αἵματος αὐτοῦ σχάσας τὴν ﻿
<span class="pb" data-page="10.404" id="p10.404"></span>
<span class="lb" data-page="10.404" data-line="1" id="l10.404.1"></span>φλέβα κατὰ τὴν πρώτην ἡμέραν εὐθέως. <span class="milestone ed2page" data-n="10.137" data-unit="ed2page" id="ed2page.10.137"></span>ἐν οὖν τῇ
<span class="lb" data-page="10.404" data-line="2" id="l10.404.2"></span>τετάρτῃ τῶν ἡμερῶν οὗτος ὁ νεανίσκος ἔσχε καλῶς, ὥστε
<span class="lb" data-page="10.404" data-line="3" id="l10.404.3"></span>ῥυσσὸν καὶ βραχὺ καὶ προσεσταλμένον φαίνεσθαι τὸ ἕλκος.
<span class="lb" data-page="10.404" data-line="4" id="l10.404.4"></span>οὐ μὴν ἀλλὰ καὶ προμηθέστερον ἐδόκει μηδὲν νεωτεροποιεῖν
<span class="lb" data-page="10.404" data-line="5" id="l10.404.5"></span>ἄχρι τῆς ἑβδόμης, μεθ’ ἣν τελέως ἦν ὑγιής. ἐλαίῳ δ’ αἰονᾷν
<span class="lb" data-page="10.404" data-line="6" id="l10.404.6"></span>οὐ χρὴ τὸ τοιοῦτον ἕλκος, καὶ μάλισθ’ ὅταν ὡς νῦν εἴρηται
<span class="lb" data-page="10.404" data-line="7" id="l10.404.7"></span>θεραπεύηται· τῇ γὰρ τοῦ τροχίσκου δυνάμει τὸ ἔλαιον
<span class="lb" data-page="10.404" data-line="8" id="l10.404.8"></span>ἐναντίον ἐστὶ καὶ ῥυπαίνει τὸ ἕλκος. οὐ γὰρ δήπου ταὐτόν
<span class="lb" data-page="10.404" data-line="9" id="l10.404.9"></span>ἐστιν ἢ γυμνῷ τῷ νεύρῳ προσφέρειν τοὔλαιον, ἢ διὰ προβεβλημένου
<span class="lb" data-page="10.404" data-line="10" id="l10.404.10"></span>τοῦ δέρματος. ἀποπλύνειν οὖν αὐτοῦ τοὺς ἰχῶρας,
<span class="lb" data-page="10.404" data-line="11" id="l10.404.11"></span>ἔριον μαλακὸν ὑπαλείπτρῳ περιελίττοντας· ἀποβρέχειν
<span class="lb" data-page="10.404" data-line="12" id="l10.404.12"></span>δὲ εἰ βούλοιο τὸ ἔριον, ὅπως μὴ ξηρῷ ψαύσῃς τὸ ἕλκος,
<span class="lb" data-page="10.404" data-line="13" id="l10.404.13"></span>ἀρκέσει τὸ σίραιον, ὅπερ καὶ ἕψημα καλοῦσι παρ’ ἡμῖν ἐπὶ
<span class="lb" data-page="10.404" data-line="14" id="l10.404.14"></span>τῆς Ἀσίας συνήθως. ἐν τούτῳ βάψας τὸ ἔριον, εἶτ’ ἀποθλίψας,
<span class="lb" data-page="10.404" data-line="15" id="l10.404.15"></span>οὕτως ἀπομάττειν τὸ ἕλκος. ἔστω δὲ καὶ αὐτὸ
<span class="lb" data-page="10.404" data-line="16" id="l10.404.16"></span>τοῦτο χλιαρὸν ἐν ταῖς πρώταις μάλιστα ἡμέραις. εἰ δὲ πάντα
<span class="lb" data-page="10.404" data-line="17" id="l10.404.17"></span>κατὰ γνώμην περαίνοιτο, καὶ οἴνῳ γλυκεῖ βρέχειν ἀκίνδυνον,
<span class="lb" data-page="10.404" data-line="18" id="l10.404.18"></span>ἄδηκτος δὲ ὁ γλυκὺς οἶνος ἔστω παντάπασιν, οἷος ὁ Θηραῖός
<span class="pb" data-page="10.405" id="p10.405"></span>
<span class="lb" data-page="10.405" data-line="1" id="l10.405.1"></span>τε καὶ Σκυβελίτης ἐστὶ καὶ μετ’ αὐτοὺς ὁ καρύϊνος ὀνομαζόμενος·
<span class="lb" data-page="10.405" data-line="2" id="l10.405.2"></span>ὅσοι δὲ γλυκεῖς τε ἅμα καὶ κιῤῥοὶ τῶν οἴνων εἰσὶν,
<span class="lb" data-page="10.405" data-line="3" id="l10.405.3"></span>ὥσπερ ὁ Φαλερῖνος, ἀνεπιτήδειοι, δριμεῖς γὰρ ἅπαντες οἱ
<span class="lb" data-page="10.405" data-line="4" id="l10.405.4"></span>τοιοῦτοι καὶ πέρα τοῦ μετρίου θερμοί· ἤδη δὲ εἰς οὐλὴν
<span class="lb" data-page="10.405" data-line="5" id="l10.405.5"></span>ἰόντων τῶν ἑλκῶν, ὅσοι λευκοὶ τῶν οἴνων εἰσὶν ἀκριβῶς καὶ
<span class="lb" data-page="10.405" data-line="6" id="l10.405.6"></span>λεπτοὶ καὶ ὀλιγοφόροι καὶ ἄνοσμοι, βελτίους τῶν γλυκέων
<span class="lb" data-page="10.405" data-line="7" id="l10.405.7"></span>εἰσίν. ὕδατος δὲ χρῆσιν ἀεὶ φεῦγε τρωθέντος νεύρου, καθάπερ
<span class="lb" data-page="10.405" data-line="8" id="l10.405.8"></span>γε καὶ καταπλάσματος χαλαστικοῦ. τῇ δὲ εἰρημένῃ τοῦ
<span class="lb" data-page="10.405" data-line="9" id="l10.405.9"></span>τροχίσκου χρήσει πλησίον ἥκει τὸ διὰ τῆς χαλκίτεος φάρμακον,
<span class="lb" data-page="10.405" data-line="10" id="l10.405.10"></span>ᾧ συνήθως χρώμεθα· τετῆχθαι δὲ καὶ τοῦτο χρὴ
<span class="lb" data-page="10.405" data-line="11" id="l10.405.11"></span>θέρους μὲν ῥοδίνῳ, χειμῶνος δὲ Σαβίνῳ· γέγραπται δ’ ἐν
<span class="lb" data-page="10.405" data-line="12" id="l10.405.12"></span>τῷ πρώτῳ περὶ φαρμάκων συνθέσεως. ὁ δὲ Πολυείδου τροχίσκος,
<span class="lb" data-page="10.405" data-line="13" id="l10.405.13"></span>ἢ κυκλίσκος, ἢ ὅπως ἄν τις ὀνομάζειν ἐθέλοι, γιγνώσκεται
<span class="lb" data-page="10.405" data-line="14" id="l10.405.14"></span>σχεδὸν ἅπασι· καὶ εἰ μὴ παρείη, τὸν Ἄνδρωνος, ἢ
<span class="lb" data-page="10.405" data-line="15" id="l10.405.15"></span>τὸν Πασίωνος ἀντ’ αὐτοῦ περιλαμβάνειν, ἢ τὸν ἡμέτερον
<span class="lb" data-page="10.405" data-line="16" id="l10.405.16"></span>ἰσχυρότερον ἁπάντων αὐτῶν ὑπάρχοντα. προείρηται δὲ ὅτι
<span class="lb" data-page="10.405" data-line="17" id="l10.405.17"></span>τοῖς μὲν ἰσχυροῖς σώμασι τὰ ἰσχυρὰ φάρμακα, τοῖς δὲ ἀσθενέσι
<span class="lb" data-page="10.405" data-line="18" id="l10.405.18"></span>τὰ μαλακὰ προσφέρειν χρή· ταῦθ’ εὑρίσκει μὲν ἡ ἀληθὴς
<span class="pb" data-page="10.406" id="p10.406"></span>
<span class="lb" data-page="10.406" data-line="1" id="l10.406.1"></span>μέθοδος, ἐπισφραγίζεται δὲ ἡ πεῖρα; Θεσσαλὸς δὲ ἅμα
<span class="lb" data-page="10.406" data-line="2" id="l10.406.2"></span>τοῖς ἑαυτοῦ σοφισταῖς ἐφ’ ὑψηλοῦ θρόνου καθήμενος ἐν
<span class="lb" data-page="10.406" data-line="3" id="l10.406.3"></span>κριομύξοις ἀνδράσιν, ὡς ὁ Κερκίδας φησὶν, εὐδοκιμήσει, κατασκευάζων
<span class="lb" data-page="10.406" data-line="4" id="l10.406.4"></span>τῷ λόγῳ παντὸς ἕλκους προσφάτου τὴν αὐτὴν
<span class="lb" data-page="10.406" data-line="5" id="l10.406.5"></span>εἶναι θεραπείαν, οὐδεμίαν ἔνδειξιν ἐκ τῆς τοῦ μορίου φύσεως
<span class="lb" data-page="10.406" data-line="6" id="l10.406.6"></span>λαμβάνουσαν. εἷς δέ τις τῶν ὑπὸ τῆς σοφίας αὐτοῦ κεκομισμένων
<span class="lb" data-page="10.406" data-line="7" id="l10.406.7"></span>θαυμαστὴν ἐξεύρισκε θεραπείαν τῶν νευροτρώτων·
<span class="lb" data-page="10.406" data-line="8" id="l10.406.8"></span>αὐτίκα γὰρ ὅλα διέκοπτεν ἐξαίφνης αὐτὰ, μηδὲ προειπών τι
<span class="lb" data-page="10.406" data-line="9" id="l10.406.9"></span>τῷ τρωθέντι· καίτοι κᾀνταῦθα προεδίδου τὴν αἵρεσιν.
<span class="lb" data-page="10.406" data-line="10" id="l10.406.10"></span>ἐχρῆν γὰρ ἢ καὶ τοὺς μύας τρωθέντας καὶ τὰς ἀρτηρίας καὶ
<span class="lb" data-page="10.406" data-line="11" id="l10.406.11"></span>τὰς φλέβας καὶ πᾶν ὁτιοῦν ἄλλο διακόπτειν ὅλον, ἢ μηδὲ
<span class="lb" data-page="10.406" data-line="12" id="l10.406.12"></span>τὸ νεῦρον. ἢ οὕτως ἂν ὃ φεύγουσι πράττοντες ἁλίσκονται,
<span class="lb" data-page="10.406" data-line="13" id="l10.406.13"></span>διάφορον ἐκ τῶν διαφερόντων μορίων ἔνδειξιν θεραπείας
<span class="lb" data-page="10.406" data-line="14" id="l10.406.14"></span>λαμβάνοντες. τούτων μὲν οὖν ἀπαλλαγῶμεν ἤδη, τῆς δ’
<span class="lb" data-page="10.406" data-line="15" id="l10.406.15"></span>ἐγκαρσίας τρώσεως τῶν νεύρων μνησθῶμεν, ἐφ’ οἷς καὶ ὁ
<span class="lb" data-page="10.406" data-line="16" id="l10.406.16"></span>κίνδυνος τοῦ σπασθῆναι μείζων, τῆς μὲν φλεγμονῆς ἐκ τῶν
<span class="lb" data-page="10.406" data-line="17" id="l10.406.17"></span>τετρωμένων ἰνῶν εἰς τὰς ἀτμήτους διαδιδομένης, τοῦ σπασμοῦ
<span class="lb" data-page="10.406" data-line="18" id="l10.406.18"></span>δὲ διὰ τὰς ἀτμήτους γιγνομένου τὰ μὲν δὴ τῆς θεραπείας τοῦ
<span class="pb" data-page="10.407" id="p10.407"></span>
<span class="lb" data-page="10.407" data-line="1" id="l10.407.1"></span>ἕλκους καὶ τούτοις τὰ αὐτά· κενοῦν δ’ αἵματος ἀφειδέστερον
<span class="lb" data-page="10.407" data-line="2" id="l10.407.2"></span>αὐτῶν καὶ λεπτότερον ἢ κατ’ ἐκείνους διαιτᾷν, ἐν ἡσυχίᾳ τε καὶ
<span class="lb" data-page="10.407" data-line="3" id="l10.407.3"></span>στρωμνῇ μαλακῇ συνέχειν τὸν ἄνθρωπον <span class="milestone ed2page" data-n="10.138" data-unit="ed2page" id="ed2page.10.138"></span>ἐλαίῳ θερμῷ
<span class="lb" data-page="10.407" data-line="4" id="l10.407.4"></span>δαψιλῶς χρώμενον ἐπὶ μασχαλῶν καὶ τραχήλου καὶ τενόντων
<span class="lb" data-page="10.407" data-line="5" id="l10.407.5"></span>καὶ συνδέσμων καὶ κεφαλῆς. εἰ δὲ τῶν ἐν σκέλει νεύρων εἴη
<span class="lb" data-page="10.407" data-line="6" id="l10.407.6"></span>τὸ τμηθὲν, ὥσπερ ἐπὶ χειρὸς μασχάλας, οὕτως ἐνθάδε βουβῶνας
<span class="lb" data-page="10.407" data-line="7" id="l10.407.7"></span>ἐλαίῳ πολλῷ τέγγειν, ἐπαναβαίνειν δὲ δι’ ὅλης τῆς
<span class="lb" data-page="10.407" data-line="8" id="l10.407.8"></span>ῥάχεως ἐπὶ τράχηλόν τε καὶ κεφαλήν. ἡ δὲ θλάσις ἡ τῶν
<span class="lb" data-page="10.407" data-line="9" id="l10.407.9"></span>νεύρων, ὅταν μὲν ἅμα τῷ δέρματι θλασθέντι τε καὶ ἑλκωθέντι
<span class="lb" data-page="10.407" data-line="10" id="l10.407.10"></span>γίγνηται, φαρμάκων δεῖται τῶν μὲν τοῦ ξηραίνειν
<span class="lb" data-page="10.407" data-line="11" id="l10.407.11"></span>σκοπὸν ἐχόντων κοινὸν, συνάγειν δέ πως καὶ σφίγγειν δυναμένων
<span class="lb" data-page="10.407" data-line="12" id="l10.407.12"></span>τὰ διὰ τὴν θλάσιν ἀλλήλων ἀφεστῶτα μόρια. τὰ δὲ
<span class="lb" data-page="10.407" data-line="13" id="l10.407.13"></span>χωρὶς τοῦ θλασθῆναι τὸ δέρμα συνεχέστατα καταντλεῖν
<span class="lb" data-page="10.407" data-line="14" id="l10.407.14"></span>ἐλαίῳ θερμῷ διαφορητικῷ, τὴν δ’ ὅλην τοῦ σώματος ἐπιμέλειαν
<span class="lb" data-page="10.407" data-line="15" id="l10.407.15"></span>ὁμοίαν ποιεῖσθαι. ἅπαξ οὖν εἶδον τοῦτο γιγνόμενον,
<span class="lb" data-page="10.407" data-line="16" id="l10.407.16"></span>ἰασάμην τε ταχέως αὐτὸ διὰ τῆς καταντλήσεως. ἅμα μέντοι
<span class="lb" data-page="10.407" data-line="17" id="l10.407.17"></span>τῷ δέρματι πάνυ πολλάκις ἐθεασάμην νεῦρα θλασθέντα
<span class="lb" data-page="10.407" data-line="18" id="l10.407.18"></span>καὶ διὰ τὸ συνεχὲς τοῦ συμπτώματος οἱ ἀθληταὶ τῇ πείρᾳ
<span class="pb" data-page="10.408" id="p10.408"></span>
<span class="lb" data-page="10.408" data-line="1" id="l10.408.1"></span>διδαχθέντες ἔχουσι κατάπλασμα τὸ δι’ ὀξυμέλιτος καὶ τοῦ
<span class="lb" data-page="10.408" data-line="2" id="l10.408.2"></span>τῶν κυάμων ἀλεύρου καὶ ἔστιν ὄντως ἀγαθὸν φάρμακον. εἰ
<span class="lb" data-page="10.408" data-line="3" id="l10.408.3"></span>δ’ ὀδύνη τις συνείη τῇ θλάσει, πίττης ὑγρᾶς μιγνύειν ἕψοντάς
<span class="lb" data-page="10.408" data-line="4" id="l10.408.4"></span>τέ καλῶς ἐπιτιθέναι θερμόν· ὅταν δὲ ξηραντικώτερον
<span class="lb" data-page="10.408" data-line="5" id="l10.408.5"></span><span class="milestone ed1page" data-n="4.99" data-unit="ed1page" id="ed1page.4.99"></span>ἐθέλῃς γίγνεσθαι, μιγνύειν ὀρόβων ἀλεύρου. καὶ εἰ
<span class="lb" data-page="10.408" data-line="6" id="l10.408.6"></span>μᾶλλον βούλοιο ξηραίνειν, ἴρεως τῆς Ἰλλυρίδος ἢ μυρίκης.
<span class="lb" data-page="10.408" data-line="7" id="l10.408.7"></span>ἡ δὲ τοῦ παντὸς σώματος ἐπιμέλεια καὶ τούτοις κοινή. διακοπέντος
<span class="lb" data-page="10.408" data-line="8" id="l10.408.8"></span>δὲ ὅλου τοῦ νεύρου κίνδυνος μὲν οὐκέτι οὐδεὶς,
<span class="lb" data-page="10.408" data-line="9" id="l10.408.9"></span>ἀνάπηρον δ’ ἔσται τὸ μόριον. ἡ δὲ ἴασις κοινὴ τοῖς ἄλλοις
<span class="lb" data-page="10.408" data-line="10" id="l10.408.10"></span>ἕλκεσιν, ἣν μόνην ἴσασιν οἱ Θεσσάλειοι. περὶ μὲν δὴ τῶν
<span class="lb" data-page="10.408" data-line="11" id="l10.408.11"></span>νεύρων ἱκανὰ καὶ ταῦτα. τὰς δὲ ἐπιγινομένας αὐτοῖς φλεγμονὰς
<span class="lb" data-page="10.408" data-line="12" id="l10.408.12"></span>ὅπως χρὴ θεραπεύειν ἐν τῷ τῶν φλεγμονῶν λόγῳ
<span class="lb" data-page="10.408" data-line="13" id="l10.408.13"></span>διαιρησόμεθα.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:7.1">
<span class="pb page1" data-page="10.456" id="p10.456"></span>
<span class="milestone ed1page page1" data-n="4.106" data-unit="ed1page" id="ed1page.4.106"></span>
<span class="milestone ed2page page1" data-n="10.153" data-unit="ed2page" id="ed2page.10.153"></span>
            <h2>ΓΑΛΗΝΟΥ ΘΕΡΑΠΕΥΤΙΚΗΣ ΜΕΘΟΔΟΥ
<br></br>ΒΙΒΛΙΟΝ Η.
</h2>
            <p>
<span class="lb" data-page="10.456" data-line="1" id="l10.456.1"></span>Τὴν θεραπευτικὴν μέθοδον, ὦ Εὐγενιανὲ
<span class="lb" data-page="10.456" data-line="2" id="l10.456.2"></span>φίλτατε, πάλαι μὲν ὑπηρξάμην γράφειν Ἱέρωνι χαριζόμενος,
<span class="lb" data-page="10.456" data-line="3" id="l10.456.3"></span>ἐπεὶ δὲ ἐξαίφνης ἐκεῖνος ἀποδημίαν μακρὰν ἀναγκασθεὶς στείλασθαι,
<span class="lb" data-page="10.456" data-line="4" id="l10.456.4"></span>μετ’ οὐ πολὺν χρόνον ἠγγέλθη τεθνεὼς, ἐγκατέλιπον
<span class="lb" data-page="10.456" data-line="5" id="l10.456.5"></span>κᾀγὼ τὴν γραφήν. οἶσθα γὰρ ὡς οὔτε ταύτην οὔτε ἄλλην
<span class="lb" data-page="10.456" data-line="6" id="l10.456.6"></span>τινὰ πραγματείαν ἔγραψα τῆς παρὰ τοῖς πολλοῖς ἐφιέμενος
<span class="lb" data-page="10.456" data-line="7" id="l10.456.7"></span>δόξης, ἀλλ’ ἤτοι φίλοις χαριζόμενος ἢ γυμνάζων ἐμαυτὸν,
<span class="lb" data-page="10.456" data-line="8" id="l10.456.8"></span>εἴς τὲ τὰ παρόντα χρησιμώτατον γυμνάσιον εἴς τε τὸ τῆς
<span class="lb" data-page="10.456" data-line="9" id="l10.456.9"></span>λήθης γῆρας, ὡς ὁ Πλάτων φησὶν, ὑπομνήματα θησαυρισόμενος.
<span class="pb" data-page="10.457" id="p10.457"></span>
<span class="lb" data-page="10.457" data-line="1" id="l10.457.1"></span>ὁ γάρ τοι τῶν πολλῶν ἀνθρώπων ἔπαινος εἰς μὲν
<span class="lb" data-page="10.457" data-line="2" id="l10.457.2"></span>χρείας τινὰς ἐπιτήδειον ὄργανον ἐνίοτε γίγνεται τοῖς ζῶσιν,
<span class="lb" data-page="10.457" data-line="3" id="l10.457.3"></span>ἀποθανόντας δὲ οὐδὲν ὀνίνησιν, ὥσπερ οὐδὲ τῶν ζώντων
<span class="lb" data-page="10.457" data-line="4" id="l10.457.4"></span>ἐνίους. ὅσοι γὰρ ἥσυχον εἵλοντο βίον, ὠφελημένοι μὲν ἐκ
<span class="lb" data-page="10.457" data-line="5" id="l10.457.5"></span>τῆς φιλοσοφίας αὐτάρκη δ’ ἔχοντες τὰ πρὸς τὴν τοῦ σώματος
<span class="lb" data-page="10.457" data-line="6" id="l10.457.6"></span>θεραπείαν, τούτοις ἐμπόδιον οὐ σμικρόν ἐστιν ἡ παρὰ
<span class="lb" data-page="10.457" data-line="7" id="l10.457.7"></span>τοῖς πολλοῖς δόξα, περαιτέρω τοῦ προσήκοντος ἀπάγουσα
<span class="lb" data-page="10.457" data-line="8" id="l10.457.8"></span>τῶν καλλίστων αὐτούς. ὥσπερ ἀμέλει καὶ ἡμᾶς οἶσθα πολλάκις
<span class="lb" data-page="10.457" data-line="9" id="l10.457.9"></span>ἀνιωμένους ἐπὶ τοῖς ἐνοχλοῦσιν οὕτω συνεχῶς ἐνίοτε
<span class="lb" data-page="10.457" data-line="10" id="l10.457.10"></span>χρόνον ἐφεξῆς πολήν, ὡς μηδ’ ἅψασθαι δυνηθῆναι βιβλίου.
<span class="lb" data-page="10.457" data-line="11" id="l10.457.11"></span>ἐγὼ <span class="milestone ed2page" data-n="10.155" data-unit="ed2page" id="ed2page.10.155"></span>δὲ οὐκ οἶδ’ ὅπως εὐθὺς ἐκ μειρακίου θαυμαστῶς,
<span class="lb" data-page="10.457" data-line="12" id="l10.457.12"></span>ἢ ἐνθέως, ἢ μανικῶς, ἢ ὅπως ἄν τις ὀνομάζειν ἐθέλῃ, κατεφρόνησα
<span class="lb" data-page="10.457" data-line="13" id="l10.457.13"></span>μὲν τῶν πολλῶν ἀνθρώπων δόξης, ἐπεθύμησα δὲ
<span class="lb" data-page="10.457" data-line="14" id="l10.457.14"></span>ἀληθείας καὶ ἐπιστήμης, οὐδὲν εἶναι νομίσας οὔτε κάλλιον
<span class="lb" data-page="10.457" data-line="15" id="l10.457.15"></span>ἀνθρώποις οὔτε θειότερον κτῆμα. διὰ ταῦτ’ οὖν οὐδ’ ἐπέγραψά
<span class="lb" data-page="10.457" data-line="16" id="l10.457.16"></span>ποτε τὸ ἐμὸν ὄνομα τῶν ὑπ’ ἐμοῦ γεγραμμένων
<span class="lb" data-page="10.457" data-line="17" id="l10.457.17"></span>βιβλίων οὐδενί· παρεκάλουν δ’, ὧς οἶσθα, καὶ ὑμᾶς μήτ’
<span class="lb" data-page="10.457" data-line="18" id="l10.457.18"></span>ἐπαινεῖν με παρὰ τοῖς ἀνθρώποις ἀμετρότερον, ὥσπερ εἰώθατε,
<span class="pb" data-page="10.458" id="p10.458"></span>
<span class="lb" data-page="10.458" data-line="1" id="l10.458.1"></span>μήτ’ ἐπιγράφειν τὰ συγγράμματα. κατὰ ταῦτ’ οὖν
<span class="lb" data-page="10.458" data-line="2" id="l10.458.2"></span>ἅπαντα καὶ ἡ θεραπευτικὴ μέθοδος ἐγκατελείφθη μοι, τὰ
<span class="lb" data-page="10.458" data-line="3" id="l10.458.3"></span>μὲν κεφάλαια τῶν εὑρημένων διὰ βραχέων ὑπομνημάτων
<span class="lb" data-page="10.458" data-line="4" id="l10.458.4"></span>ἐμαυτῷ γράψαντός μου, διεξοδικὴν δ’ οὐδεμίαν ἔτι προσθέντος
<span class="lb" data-page="10.458" data-line="5" id="l10.458.5"></span>διδασκαλίαν. νυνὶ δ’ ἐπειδὴ καὶ σὺ καὶ ἄλλοι πολλοὶ τῶν
<span class="lb" data-page="10.458" data-line="6" id="l10.458.6"></span>ἑταίρων, ἅπερ ἐθεάσασθέ με πολλάκις ἐπὶ τῶν νοσούντων
<span class="lb" data-page="10.458" data-line="7" id="l10.458.7"></span>ἔργῳ διαπραττόμενον, ἐν ὑπομνήμασιν ἔχειν ἀξιοῦτε, προσθήσω
<span class="lb" data-page="10.458" data-line="8" id="l10.458.8"></span>τὸ λεῖπον ἔτι τῇδε τῇ πραγματείᾳ.
</p>
          </article>

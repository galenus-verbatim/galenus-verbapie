<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:7.11">
<span class="pb page1" data-page="10.510" id="p10.510"></span>
<span class="milestone ed1page page1" data-n="4.115" data-unit="ed1page" id="ed1page.4.115"></span>
<span class="milestone ed2page page1" data-n="10.172" data-unit="ed2page" id="ed2page.10.172"></span>
            <p>
<span class="lb" data-page="10.510" data-line="17" id="l10.510.17"></span>Ἑξῆς δ’ ἐπὶ τὰς διά τι τοιοῦτο γιγνομένας
<span class="lb" data-page="10.510" data-line="18" id="l10.510.18"></span>ἴωμεν τῷ λόγῳ. πολλάκις μὲν οὖν ἐν αὐτῷ τῷ κύτει τῆς ﻿
<span class="pb" data-page="10.511" id="p10.511"></span>
<span class="lb" data-page="10.511" data-line="1" id="l10.511.1"></span>κοιλίας τι περιεχόμενον ὑγρὸν ἤτοι θερμαίνειν, ἢ ψύχειν, ἢ
<span class="lb" data-page="10.511" data-line="2" id="l10.511.2"></span>ὑγραίνειν, ἢ ξηραίνειν αὐτὴν πεφυκὸς, ἢ κατὰ συζυγίαν τινὰ
<span class="lb" data-page="10.511" data-line="3" id="l10.511.3"></span>τούτων ποιεῖν· ἐνίοτε δ’ εἰς αὐτοὺς τοὺς χιτῶνας, ὡς ἂν
<span class="lb" data-page="10.511" data-line="4" id="l10.511.4"></span>εἴποι τις, ἀναπεπωμένον, ἢ ἐμπεπλασμένον ἐργάζεται τὴν
<span class="lb" data-page="10.511" data-line="5" id="l10.511.5"></span>δυσκρασίαν. ἡ μὲν οὖν προτέρα διάθεσις εἰ μὲν ἅπαξ συσταίη,
<span class="lb" data-page="10.511" data-line="6" id="l10.511.6"></span>δι’ ἐμέτων ἐκκαθαρθεῖσα καθίσταται ῥᾳδίως· εἰ δ’
<span class="lb" data-page="10.511" data-line="7" id="l10.511.7"></span>αὖθις καὶ αὖθις ἐξ ἑτέρου τινὸς ἢ ἑτέρων ἐπιῤῥέοι μορίων,
<span class="lb" data-page="10.511" data-line="8" id="l10.511.8"></span>ἀκριβοῦς δεῖται τῆς διαγνώσεως. ἡ θεραπεία δ’ εὐθέως ἐπακολουθήσει
<span class="lb" data-page="10.511" data-line="9" id="l10.511.9"></span>τῇ γνώσει τῆς ποιούσης αἰτίας. ἐλέχθη γὰρ ἡμῖν
<span class="lb" data-page="10.511" data-line="10" id="l10.511.10"></span>ἐν ἄλλοις τέ τισι κᾀν ταῖς τῶν πυρετῶν διαφοραῖς ὡς
<span class="lb" data-page="10.511" data-line="11" id="l10.511.11"></span>ἐπιῤῥεῖ πολλάκις ἐξ ἑτέρων μορίων ἑτέροις, ἡ περιουσία· καθάπερ,
<span class="lb" data-page="10.511" data-line="12" id="l10.511.12"></span>εἰ οὕτως ἔτυχε, τῶν κατὰ τὴν κεφαλὴν τοῖς ὀφθαλμοῖς.
<span class="lb" data-page="10.511" data-line="13" id="l10.511.13"></span>ἔνθα χρὴ τὰ πέμποντα θεραπεύοντα μόρια μόνου τοῦ
<span class="lb" data-page="10.511" data-line="14" id="l10.511.14"></span>τόνου προνοεῖσθαι τῶν ὀφθαλμῶν, ὡς μὴ ῥᾳδίως δέχοιντο
<span class="lb" data-page="10.511" data-line="15" id="l10.511.15"></span>μηδὲν τῶν ἐπιῤῥεόντων αὐτοῖς. οὕτως οὖν χρὴ καὶ ἐπὶ τῆς
<span class="lb" data-page="10.511" data-line="16" id="l10.511.16"></span>κοιλίας εὑρόντα τὸ πέμπον τὰ περιττὰ σύμπασαν μὲν ἐκείνῳ
<span class="lb" data-page="10.511" data-line="17" id="l10.511.17"></span>προσάγειν τὴν θεραπείαν, τῆς γαστρὸς δὲ προνοεῖσθαι τοσοῦτον
<span class="pb" data-page="10.512" id="p10.512"></span>
<span class="lb" data-page="10.512" data-line="1" id="l10.512.1"></span>μόνον, ὡς μὴ ῥᾳδίως δέχοιτο τὰ ἐπιῤῥέοντα. γένοιτο δ’
<span class="lb" data-page="10.512" data-line="2" id="l10.512.2"></span>ἂν, οἶμαι, τοῦτο κατὰ διττὸν τρόπον· ἕνα μὲν τὸν κοινὸν
<span class="lb" data-page="10.512" data-line="3" id="l10.512.3"></span>ἁπάντων ῥευμάτων, ἀναστέλλεται γὰρ ὑπὸ τῶν στυφόντων·
<span class="lb" data-page="10.512" data-line="4" id="l10.512.4"></span>ἕτερον δὲ καὶ τοῦτον κοινὸν ἁπάντων τῶν εἰς εὐεξίαν ἀγομένων
<span class="lb" data-page="10.512" data-line="5" id="l10.512.5"></span>μορίων ὑπὸ τῆς ἐν τῇ κράσει συμμετρίας. <span class="milestone ed2page" data-n="10.173" data-unit="ed2page" id="ed2page.10.173"></span>ἐπισκέπτεσθαι
<span class="lb" data-page="10.512" data-line="6" id="l10.512.6"></span>τοιγαροῦν ὅλον μὲν τὸ σῶμα πρότερον χρὴ, εἰ περιττωματικὸν
<span class="lb" data-page="10.512" data-line="7" id="l10.512.7"></span>ἢ πληθωρικὸν ὂν ἐπιπέμπει ῥεῦμα τῇ γαστρί·
<span class="lb" data-page="10.512" data-line="8" id="l10.512.8"></span>δεύτερον δ’, εἰ μὴ τοῦτο φαίνοιτο, τὸ καθ’ ἕν ἕκαστον τῶν
<span class="lb" data-page="10.512" data-line="9" id="l10.512.9"></span>μορίων σκοπεῖσθαι. κατὰ μὲν δὴ τὴν τοῦ παντὸς σώματος
<span class="lb" data-page="10.512" data-line="10" id="l10.512.10"></span>ἐπίσκεψιν ἔμαθες μὲν καὶ τὰ τοῦ πλήθους καὶ τὰ τῶν περιττωμάτων
<span class="lb" data-page="10.512" data-line="11" id="l10.512.11"></span>γνωρίσματα διά τε τῆς ὑγιεινῆς πραγματείας καὶ
<span class="lb" data-page="10.512" data-line="12" id="l10.512.12"></span>τοῦ περὶ πλήθους βιβλίου. προσεπισκέπτου δ’ αὐτοῖς καὶ
<span class="lb" data-page="10.512" data-line="13" id="l10.512.13"></span>τάδε· πρῶτον μὲν ἐπὶ γυναικῶν, εἰ μὴ καθαίρονται κατὰ
<span class="lb" data-page="10.512" data-line="14" id="l10.512.14"></span>φύσιν· ἑξῆς δ’ ἐπ’ ἀνδρῶν, εἰ ἡ συνήθης ἔκκρισις ἐπέσχηται.
<span class="lb" data-page="10.512" data-line="15" id="l10.512.15"></span>πολλοῖς μὲν γὰρ αἱμοῤῥοῒς εἴθισται τὸ περιττὸν ἐκκενοῦν·
<span class="lb" data-page="10.512" data-line="16" id="l10.512.16"></span>ἐνίοις δ’ αἱμοῤῥαγίαι διὰ ῥινῶν, ἢ ἔμετος, ἤ τι κατ’ ἄλλον
<span class="lb" data-page="10.512" data-line="17" id="l10.512.17"></span>τινὰ τόπον ἐν ὡρισμέναις περιόδοις ἀποστομούμενον ἀγγεῖον·
<span class="lb" data-page="10.512" data-line="18" id="l10.512.18"></span>οἶδα γοῦν ἐν στόματι καὶ φάρυγγι πολλοῖς τοῦθ’ ὑπάρχον.
<span class="pb" data-page="10.513" id="p10.513"></span>
<span class="lb" data-page="10.513" data-line="1" id="l10.513.1"></span>ἔστι δ’ οἷς καὶ διὰ γαστρὸς αἵματος ἔκκρισις ἀνὰ χρόνον
<span class="lb" data-page="10.513" data-line="2" id="l10.513.2"></span>γίγνεται, καὶ μάλισθ’ ὅσοι γυμνασίων ἰσχυρῶν ἀποστάντες
<span class="lb" data-page="10.513" data-line="3" id="l10.513.3"></span>οὐκ ἀπέστησαν τῆς ἔμπροσθεν διαίτης, ἤ τι κῶλον ὅλον ἀφῃρέθησαν,
<span class="lb" data-page="10.513" data-line="4" id="l10.513.4"></span>ὡς ἐδήλωσε καὶ ὁ Ἱπποκράτης. ἐνίοις δὲ καὶ διάῤῥοιαι
<span class="lb" data-page="10.513" data-line="5" id="l10.513.5"></span>καὶ χολέραι διὰ χρόνων τινῶν γιγνόμεναι κενοῦσιν
<span class="lb" data-page="10.513" data-line="6" id="l10.513.6"></span>ἅπαντος τοῦ σώματος τὴν περιουσίαν. ἐπὶ δὲ τοῖσδε σκεπτέον
<span class="lb" data-page="10.513" data-line="7" id="l10.513.7"></span>ὁποίᾳ τινὶ κέχρηται διαίτῃ· πότερον ἀπεψίαις πλείοσιν,
<span class="lb" data-page="10.513" data-line="8" id="l10.513.8"></span>ἢ πλησμοναῖς, ἐν ἀργῷ βίῳ καὶ μάλιστα παρὰ τὸ ἔθος, ἢ
<span class="lb" data-page="10.513" data-line="9" id="l10.513.9"></span>τοὐναντίον. εἶθ’ ἑξῆς ἐπισκεπτέον εἰ μέλος ἄλλο τοῦ σώματος
<span class="lb" data-page="10.513" data-line="10" id="l10.513.10"></span>ἐνοχλούμενον ἐν περιόδοις τισὶ χρόνων οὐκ ἐνοχλεῖται
<span class="lb" data-page="10.513" data-line="11" id="l10.513.11"></span>νῦν. ἐνίοις μὲν γὰρ ἀρθρῖτις, ἢ ἰσχιὰς, ἢ ποδάγρα· κεφαλαία
<span class="lb" data-page="10.513" data-line="12" id="l10.513.12"></span>δ’ ἄλλοις, ἢ εἰς ὀφθαλμοὺς ἢ εἰς ὦτα κατασκῆπτον
<span class="lb" data-page="10.513" data-line="13" id="l10.513.13"></span>ῥεῦμα μετέστη νῦν εἰς τὴν γαστέρα. πολλοῖς δὲ καὶ κατάῤῥοι
<span class="lb" data-page="10.513" data-line="14" id="l10.513.14"></span>καὶ κόρυζαι συνεχῶς γινόμεναι μεθίστανται κατά τινα
<span class="lb" data-page="10.513" data-line="15" id="l10.513.15"></span>χρόνον εἰς τὰ κατὰ τὴν γαστέρα χωρία. ταῦτ’ οὖν ἅπαντα
<span class="lb" data-page="10.513" data-line="16" id="l10.513.16"></span>κατασκεψάμενος, εἰ μὲν ἐξ ἀκυρωτέρων ἡ μετάστασις εἴη γεγενημένη,
<span class="lb" data-page="10.513" data-line="17" id="l10.513.17"></span>πρὸς ἐκεῖνα πάλιν ἀντισπάσεις τὸ περιττεῦον· εἰ δ’
<span class="pb" data-page="10.514" id="p10.514"></span>
<span class="lb" data-page="10.514" data-line="1" id="l10.514.1"></span>ἐκ κυριωτέρων, ἀμφοῖν ὁμοίως προνοήσεις τὴν ἐργαζομένην
<span class="lb" data-page="10.514" data-line="2" id="l10.514.2"></span>τὸ ῥεῦμα διάθεσιν ἐκκόπτων ἀεί. γίγνοιτο δ’ ἂν τοῦτο πάντα
<span class="lb" data-page="10.514" data-line="3" id="l10.514.3"></span>μὲν εἰς εὐεξίαν ἀγόντων ἡμῶν τὰ τοῦ σώματος μόρια, πάσας
<span class="lb" data-page="10.514" data-line="4" id="l10.514.4"></span>δὲ τὰς φυσικὰς ἐκκρίσεις εὔρους ἀεὶ παρασκευαζόντων. ὅπως
<span class="lb" data-page="10.514" data-line="5" id="l10.514.5"></span>δ’ ἄν τις ἐργάζοιτο ταῦτα διὰ τῆς ὑγιεινῆς πραγματείας
<span class="lb" data-page="10.514" data-line="6" id="l10.514.6"></span>δεδήλωται. πρόδηλον δ’ ὅτι κᾂν εἰ διὰ πληθώραν ὅλου τοῦ
<span class="lb" data-page="10.514" data-line="7" id="l10.514.7"></span>σώματος ἡ γαστὴρ δέχηται ῥεῦμα, τὸ σύμπαν σῶμα κενωτέον
<span class="lb" data-page="10.514" data-line="8" id="l10.514.8"></span>ἐστίν. ὥσπερ γε καὶ εἰ διὰ κακοχυμίαν, ἐκείνην ἐκκαθαίρειν
<span class="lb" data-page="10.514" data-line="9" id="l10.514.9"></span>προσήκει, κᾄπειθ’ οὕτως ἐπ’ αὐτὴν ἰέναι τὴν γαστέρα.
<span class="lb" data-page="10.514" data-line="10" id="l10.514.10"></span>πάντως γὰρ δήπου πλείοσιν ἡμέραις εἰς αὐτὴν ἐνηνεγμένων
<span class="lb" data-page="10.514" data-line="11" id="l10.514.11"></span>τῶν περιττῶν ἀπήλαυσέ τι τῆς μοχθηρίας αὐτῶν.
<span class="lb" data-page="10.514" data-line="12" id="l10.514.12"></span>ὥστε ἐν καιρῷ χρήσαιτ’ ἂν ὁ οὕτω κάμνων ἀψινθίῳ ποτῷ.
<span class="lb" data-page="10.514" data-line="13" id="l10.514.13"></span>δήλη δ’ οἶμαί σοι καὶ ἡ μετὰ ταῦτα πρόνοια μέχρι τοῦ
<span class="lb" data-page="10.514" data-line="14" id="l10.514.14"></span>τὴν ἔμπροσθεν ἕξιν ἀνακτήσασθαι τῇ γαστρί. κατὰ γάρ τοι
<span class="lb" data-page="10.514" data-line="15" id="l10.514.15"></span>τὴν κρᾶσιν τοῦ λυπήσαντος αὐτὴν ῥεύματος ἔστιν ὅτε δύσκρατος
<span class="lb" data-page="10.514" data-line="16" id="l10.514.16"></span>γενομένη τῶν ἐναντίων εἰς ἐπανόρθωσιν ἰαμάτων
<span class="lb" data-page="10.514" data-line="17" id="l10.514.17"></span>δεῖται. ῥᾷστον δὲ δήπου τὴν τοιαύτην ἰάσασθαι βλάβην,
<span class="pb" data-page="10.515" id="p10.515"></span>
<span class="lb" data-page="10.515" data-line="1" id="l10.515.1"></span>ὅταν ὀλίγων ἡμερῶν ᾖ. ὡς εἴ γε δι’ ἀπορίαν τῶν ἰασομένων
<span class="lb" data-page="10.515" data-line="2" id="l10.515.2"></span>διαμείνῃ χρόνῳ πλείονι, ποτὲ μὲν οἱ χιτῶνες αὐτῆς ἐμπίπλανται
<span class="lb" data-page="10.515" data-line="3" id="l10.515.3"></span>τῆς κακοχυμίας, ἔστι δ’ ὅτε καὶ αὐτὸ τὸ ὁμοιομερὲς
<span class="lb" data-page="10.515" data-line="4" id="l10.515.4"></span>αὐτῶν σῶμα δύσκρατον ἱκανῶς γενόμενον ὁμοίας χρῄζει
<span class="lb" data-page="10.515" data-line="5" id="l10.515.5"></span>θεραπείας τῇ λελεγμένῃ πρόσθεν ἐν τῷδε τῷ λόγῳ τῶν
<span class="lb" data-page="10.515" data-line="6" id="l10.515.6"></span>δυσκρασιῶν. ὑπόλοιπον οὖν ἐστι διελθεῖν ὅπως ἄν τις ἰῷτο
<span class="lb" data-page="10.515" data-line="7" id="l10.515.7"></span>τὰς ἐν τοῖς χιτῶσι τῆς γαστρὸς κακοχυμίας. ἔστι δὲ ἐπιτήδεια
<span class="lb" data-page="10.515" data-line="8" id="l10.515.8"></span>πρὸς τὰς τοιαύτας διαθέσεις φάρμακα <span class="milestone ed2page" data-n="10.174" data-unit="ed2page" id="ed2page.10.174"></span>τῷ γένει μὲν
<span class="lb" data-page="10.515" data-line="9" id="l10.515.9"></span>ἐκ τῶν καθαιρόντων μετρίως, ὡς μὴ προϊέναι τὴν δύναμιν
<span class="lb" data-page="10.515" data-line="10" id="l10.515.10"></span>αὐτῶν ἀνωτέρω τῶν κατὰ γαστέρα τε καὶ τὰ ἔντερα χωρίων·
<span class="lb" data-page="10.515" data-line="11" id="l10.515.11"></span>ἢ εἴπερ ἄρα πρὸς τούτοις, ἅπτεσθαι τῶν κατὰ τὸ μεσεντέριον
<span class="lb" data-page="10.515" data-line="12" id="l10.515.12"></span>ἀγγείων. ἐν εἴδει δὲ τὰ διὰ τῆς ἀλόης ἐστὶ κάλλιστα καὶ
<span class="lb" data-page="10.515" data-line="13" id="l10.515.13"></span>αὐτὴ καθ’ αὑτὴν ἡ ἀλόη, μὴ παρόντων ἐκείνων. ἄπλυτος
<span class="lb" data-page="10.515" data-line="14" id="l10.515.14"></span>μὲν οὖν ἱκανώτερον ἐκκενοῖ, πλυθεῖσα δὲ ἧττον μὲν καθαίρει,
<span class="lb" data-page="10.515" data-line="15" id="l10.515.15"></span>ῥώννυσι δὲ μᾶλλον τὴν γαστέρα. χρὴ τοίνυν ἔχειν τὴν
<span class="lb" data-page="10.515" data-line="16" id="l10.515.16"></span>καλουμένην ἤδη πρὸς ἁπάντων τῶν ἰατρῶν πικρὰν, ἐσκευασμένην
<span class="lb" data-page="10.515" data-line="17" id="l10.515.17"></span>διττῶς, ἐξ ἀπλύτου τε καὶ πεπλυμένης ἀλόης. μίγνυται
<span class="lb" data-page="10.515" data-line="18" id="l10.515.18"></span>δὲ αὐτῇ κινναμώμου τε καὶ ξυλοβαλσάμου καὶ ἀσάρου ﻿
<span class="pb" data-page="10.516" id="p10.516"></span>
<span class="lb" data-page="10.516" data-line="1" id="l10.516.1"></span>καὶ νάρδου στάχυος καὶ κρόκου καὶ Χίας μαστίχης. ἔστωσαν
<span class="lb" data-page="10.516" data-line="2" id="l10.516.2"></span>δὲ ἓξ μὲν τούτων ἑκάστου δραχμαὶ, μόνης δὲ τῆς ἀλόης ἑκατόν.
<span class="lb" data-page="10.516" data-line="3" id="l10.516.3"></span>ἄριστον δὲ τοῦτο τὸ φάρμακον εἰς τὰς τῶν χιτώνων τῆς
<span class="lb" data-page="10.516" data-line="4" id="l10.516.4"></span>γαστρὸς κακοχυμίας· ἄμεινον δὲ χρῆσθαι ξηρῷ δι’ ὕδατος
<span class="lb" data-page="10.516" data-line="5" id="l10.516.5"></span>ὅσον δυοῖν κοχλιαρίων μικρῶν τὸ πλῆθος, ὅταν γε μετρίως
<span class="lb" data-page="10.516" data-line="6" id="l10.516.6"></span>καὶ μέσως αὐτῷ χρῆσθαι προαιρώμεθα· τὸ γὰρ δὴ πλεῖστον
<span class="lb" data-page="10.516" data-line="7" id="l10.516.7"></span>καὶ τελεώτατον οὐ σμικρῶν δυοῖν, ἀλλὰ μεγάλων ἡ <span class="milestone ed1page" data-n="4.116" data-unit="ed1page" id="ed1page.4.116"></span>πόσις,
<span class="lb" data-page="10.516" data-line="8" id="l10.516.8"></span>ἐν ὕδατος εὐκράτου τρισὶ κυάθοις· ἐλαχίστη δὲ δόσις
<span class="lb" data-page="10.516" data-line="9" id="l10.516.9"></span>ἑνὸς κοχλιαρίου μικροῦ. χρῆσθαι δ’ ἐν τῷ καιρῷ τῷδε καὶ
<span class="lb" data-page="10.516" data-line="10" id="l10.516.10"></span>πτισάνης χυλῷ, πρῶτον αὐτὸν ἀπὸ τοῦ βαλανείου λαμβάνοντα.
<span class="lb" data-page="10.516" data-line="11" id="l10.516.11"></span>τὸ μὲν γὰρ φάρμακον αὐτὸ κατὰ τὸν συνήθη τοῖς
<span class="lb" data-page="10.516" data-line="12" id="l10.516.12"></span>καθαίρουσι διδόσθω καιρόν. ἐπ’ αὐτῷ δὲ περιπατήσαντα
<span class="lb" data-page="10.516" data-line="13" id="l10.516.13"></span>σύμμετρα καὶ κινηθέντα μέτρια τῶν ἄλλων τῶν κατὰ τὴν
<span class="lb" data-page="10.516" data-line="14" id="l10.516.14"></span>δίαιταν ὑπαλλάττειν μηδέν. ἔνιοι δ’ ἀποτίθενται τὸ φάρμακον,
<span class="lb" data-page="10.516" data-line="15" id="l10.516.15"></span>ἀναλαμβάνοντες ἀπηφρισμένῳ μέλιτι, καὶ γίνεται μὲν
<span class="lb" data-page="10.516" data-line="16" id="l10.516.16"></span>οὕτω μονιμώτερον, οὐ μὴν δὲ ὁμοίως γε πρὸς τὰς ὑποκειμένας
<span class="lb" data-page="10.516" data-line="17" id="l10.516.17"></span>ἐν τῷ παρόντι λόγῳ διαθέσεις ἀγαθόν· ἧττον γὰρ ῥώννυσι
<span class="lb" data-page="10.516" data-line="18" id="l10.516.18"></span>τὴν κοιλίαν καὶ μᾶλλον ὑπάγει. γλίσχρου μέντοι φλέγματος
<span class="pb" data-page="10.517" id="p10.517"></span>
<span class="lb" data-page="10.517" data-line="1" id="l10.517.1"></span>ἐμπεπλασμένου τῇ γαστρὶ δοτέον αὐτοῖς πρότερον
<span class="lb" data-page="10.517" data-line="2" id="l10.517.2"></span>ὅσα τέμνει τοῦτο, κᾄπειτα οὕτω καθαρτέον. εἰ δὲ καὶ πρὸς
<span class="lb" data-page="10.517" data-line="3" id="l10.517.3"></span>ἔμετον ἐπιτηδείως ἔχοιεν, οὐδὲν ἂν εἴη χεῖρον ἐμεῖν ἀπὸ ῥαφανίδων
<span class="lb" data-page="10.517" data-line="4" id="l10.517.4"></span>δι’ ὀξυμέλιτος. εἰ δὲ μήτε γλίσχρος ὁ χυμὸς εἴη
<span class="lb" data-page="10.517" data-line="5" id="l10.517.5"></span>μήτε παχὺς, ἀρκεῖ καὶ ὁ ἀπὸ χυλοῦ τῆς πτισάνης ἔμετος
<span class="lb" data-page="10.517" data-line="6" id="l10.517.6"></span>μόνου καὶ ὁ ἀπὸ τοῦ μελικράτου· λαμβάνειν δ’ ἑκατέρου
<span class="lb" data-page="10.517" data-line="7" id="l10.517.7"></span>πλέον ἢ ὡς ἄν τις ἔλαβεν, ἤτοι τροφῆς ἕνεκεν ἢ ὑπαγωγῆς
<span class="lb" data-page="10.517" data-line="8" id="l10.517.8"></span>γαστρός. ἐπιτήδειον δὲ καὶ τὸ μελίκρατόν ἐστιν, ἀφηψημένου
<span class="lb" data-page="10.517" data-line="9" id="l10.517.9"></span>καθ’ αὑτὸ τοῦ ἀψινθίου πίνεσθαι· καὶ γὰρ καὶ τοῦτο καλῶς
<span class="lb" data-page="10.517" data-line="10" id="l10.517.10"></span>ὑπάγει κάτω τοὺς λεπτοὺς χυμοὺς, ὅσοι περ ἂν ἐν τῷ στόματι
<span class="lb" data-page="10.517" data-line="11" id="l10.517.11"></span>τῆς γαστρὸς αὐτῆς περιέχονται. κοινωνεῖ δὲ ὁ λόγος ὅδε
<span class="lb" data-page="10.517" data-line="12" id="l10.517.12"></span>σύμπας ὁ περὶ τῆς δυσκρασίας τοῖς ὑγιεινοῖς παραγγέλμασι,
<span class="lb" data-page="10.517" data-line="13" id="l10.517.13"></span>καθ’ ἕν τι μέρος ἑαυτοῦ τὸ τῶν ἀσθενῶν ἐνεργειῶν, οὐ γὰρ
<span class="lb" data-page="10.517" data-line="14" id="l10.517.14"></span>δὴ τῶν γε ἀπολωλυιῶν, ἢ πλημμελῶς γιγνομένων· ἐκπέπτωκε
<span class="lb" data-page="10.517" data-line="15" id="l10.517.15"></span>γὰρ ἐκεῖνο τελέως τῶν ὑγιεινῶν· ἡ δ’ ἀσθενὴς ἐνέργεια κατὰ
<span class="lb" data-page="10.517" data-line="16" id="l10.517.16"></span>τὸ μᾶλλόν τε καὶ ἧττον τῆς ὑγιεινῆς ἐστι πραγματείας ἢ
<span class="lb" data-page="10.517" data-line="17" id="l10.517.17"></span>τῆς θεραπευτικῆς, ὀλίγον μέν τι παραποδιζομένη τῆς ὑγιεινῆς,
<span class="lb" data-page="10.517" data-line="18" id="l10.517.18"></span>ἐπὶ πλέον δὲ τῆς θεραπευτικῆς. ὅρος δ’ ἑκατέρας τὸ
<span class="pb" data-page="10.518" id="p10.518"></span>
<span class="lb" data-page="10.518" data-line="1" id="l10.518.1"></span>τῶν συνηθῶν πράξεων ἤτοι γε ἀφίστασθαι διὰ τὸ μέγεθος
<span class="lb" data-page="10.518" data-line="2" id="l10.518.2"></span>τῆς βλάβης ἢ μή.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:7.13">
<span class="pb page1" data-page="10.523" id="p10.523"></span>
<span class="milestone ed1page page1" data-n="4.117" data-unit="ed1page" id="ed1page.4.117"></span>
<span class="milestone ed2page page1" data-n="10.176" data-unit="ed2page" id="ed2page.10.176"></span>
            <p>
<span class="lb" data-page="10.523" data-line="1" id="l10.523.1"></span>Πρώτη μὲν ἔνδειξις ἀπὸ τῆς τοῦ πεπονθότος
<span class="lb" data-page="10.523" data-line="2" id="l10.523.2"></span>τόπου κράσεώς ἐστι, τὸ μέτρον ὁρίζουσα τοῦ θερμαίνειν,
<span class="lb" data-page="10.523" data-line="3" id="l10.523.3"></span>ἢ ψύχειν, ἢ ξηραίνειν, ἢ ὑγραίνειν, ἢ κατὰ συζυγίαν
<span class="lb" data-page="10.523" data-line="4" id="l10.523.4"></span>τι πράττειν αὐτῶν. δευτέρα δὲ ἀπὸ τοῦ κοινὸν εἶναι τὸ
<span class="lb" data-page="10.523" data-line="5" id="l10.523.5"></span>ἔργον ἅπασι τοῖς τοῦ ζώου μορίοις, ἢ κοινὴν τὴν δύναμιν
<span class="lb" data-page="10.523" data-line="6" id="l10.523.6"></span>χορηγεῖν. καὶ τρίτη παρὰ τῆς διαπλάσεως αὐτοῦ. καὶ τετάρτη
<span class="lb" data-page="10.523" data-line="7" id="l10.523.7"></span>παρὰ τῆς θέσεως ἧς μέρος ἐστὶν ἡ πρὸς τὰ πλησιάζοντα
<span class="lb" data-page="10.523" data-line="8" id="l10.523.8"></span>τοῦ ζώου μόρια κοινωνία· καὶ πρὸς τούτοις ἅπασι τὸ
<span class="lb" data-page="10.523" data-line="9" id="l10.523.9"></span>τῆς αἰσθήσεως ποσόν. λεχθήσεται μὲν οὖν κᾀν τοῖς ἑξῆς
<span class="lb" data-page="10.523" data-line="10" id="l10.523.10"></span>ὑπὲρ ἑκάστου τῶν εἰρημένων ἐπὶ πλέον· ἐπέλθωμεν δὲ καὶ
<span class="lb" data-page="10.523" data-line="11" id="l10.523.11"></span>νῦν αὐτὰ διὰ βραχέων. ὅσα μὲν θερμότερα φύσει μόρια,
<span class="lb" data-page="10.523" data-line="12" id="l10.523.12"></span>κατὰ τὴν ψύξιν νοσεῖ, μειζόνως τε ταῦτα καὶ μέχρι πλείονος
<span class="lb" data-page="10.523" data-line="13" id="l10.523.13"></span>χρόνου θερμαίνεσθαι δεῖται, καθάπερ γε καὶ τὰ ψυχρότερα
<span class="lb" data-page="10.523" data-line="14" id="l10.523.14"></span>κατὰ θερμότητα νοσοῦντα ψύχεσθαι, καὶ τὰ ξηρότερα καθ’
<span class="lb" data-page="10.523" data-line="15" id="l10.523.15"></span>ὑγρότητα ξηραίνεσθαι· καὶ δὴ κατὰ τὸν αὐτὸν λόγον ὑγραίνεσθαι
<span class="lb" data-page="10.523" data-line="16" id="l10.523.16"></span>τὰ φύσει μὲν ὑγρότερα, κατὰ ξηρότητα δὲ νοσοῦντα,
<span class="lb" data-page="10.523" data-line="17" id="l10.523.17"></span>μειζόνως τε καὶ μέχρι πλείονος χρῄζει τοῦ χρόνου. τοσοῦτον
<span class="lb" data-page="10.523" data-line="18" id="l10.523.18"></span>γὰρ ἐπανελθεῖν εἰς τὸ κατὰ φύσιν ἕκαστον αὐτῶν ἀναγκαῖόν
<span class="pb" data-page="10.524" id="p10.524"></span>
<span class="lb" data-page="10.524" data-line="1" id="l10.524.1"></span>ἐστιν, ὁπόσον εἰς τὰ παρὰ φύσιν ἐξετράπετο· καὶ καθάπερ
<span class="lb" data-page="10.524" data-line="2" id="l10.524.2"></span>ὁδόν τινα παλινδρομοῦσαν εἰς τοὐπίσω τῆς γενομένης αὐτῷ
<span class="lb" data-page="10.524" data-line="3" id="l10.524.3"></span>μεταστάσεως. ἔμπαλιν δὲ τῷ μὲν θερμοτέρῳ φύσει μορίῳ
<span class="lb" data-page="10.524" data-line="4" id="l10.524.4"></span>θερμὸν νόσημα νοσοῦντι βραχείας ἢ ὀλιγοχρονίου δεῖται τῆς
<span class="lb" data-page="10.524" data-line="5" id="l10.524.5"></span>ψύξεως, τῷ δὲ ψυχροτέρῳ τῆς θερμάνσεως· ὡσαύτως δὲ
<span class="lb" data-page="10.524" data-line="6" id="l10.524.6"></span>κᾀπὶ τῶν ὑγρῶν τε καὶ ξηρῶν. <span class="milestone ed2page" data-n="10.177" data-unit="ed2page" id="ed2page.10.177"></span>ὀλίγη γὰρ ἡ εἰς τὸ
<span class="lb" data-page="10.524" data-line="7" id="l10.524.7"></span>παρὰ φύσιν ἐκτροπὴ τοῖς τοιούτοις ἐστὶ καὶ ἡ εἰς τὸ κατὰ
<span class="lb" data-page="10.524" data-line="8" id="l10.524.8"></span>φύσιν ἐπάνοδος. ὅθεν καὶ κινδυνεύουσιν ἧττον οἷς ἂν οἰκεία
<span class="lb" data-page="10.524" data-line="9" id="l10.524.9"></span>τῆς φύσεως ἡ νόσος ὑπάρχει. δῆλον δ’ ὅτι καὶ κατὰ συζυγίαν
<span class="lb" data-page="10.524" data-line="10" id="l10.524.10"></span>αἱ δυσκρασίαι γιγνόμεναι τηλικαύτην ἕξουσι τὴν εἰς
<span class="lb" data-page="10.524" data-line="11" id="l10.524.11"></span>τὸ κατὰ φύσιν ἐπάνοδον ἡλίκην ἐποιήσαντο τὴν εἰς τὸ παρὰ
<span class="lb" data-page="10.524" data-line="12" id="l10.524.12"></span>φύσιν ἐκτροπήν. οὕτω μὲν οὖν ἀπὸ τῆς κράσεως τῶν πεπονθότων
<span class="lb" data-page="10.524" data-line="13" id="l10.524.13"></span>μορίων ἡ τῶν βοηθημάτων ἔνδειξις γίγνεται, ἀπὸ
<span class="lb" data-page="10.524" data-line="14" id="l10.524.14"></span>δὲ τοῦ κατὰ τὴν ἐνέργειαν ἤτοι χρήσιμον ἅπασι τοῖς τοῦ
<span class="lb" data-page="10.524" data-line="15" id="l10.524.15"></span>ζώου μορίοις ὑπάρχειν, ἢ ὀλίγοις τισὶν, ἢ ἑαυτῷ μόνῳ κατὰ
<span class="lb" data-page="10.524" data-line="16" id="l10.524.16"></span>μὲν τὰς ἄνευ χυμῶν δυσκρασίας οὐδὲν ἐκ τούτου τοῦ σκοποῦ
<span class="lb" data-page="10.524" data-line="17" id="l10.524.17"></span>λαμβάνεται. καὶ γὰρ ψύχεσθαι καὶ θερμαίνεσθαι καὶ
<span class="pb" data-page="10.525" id="p10.525"></span>
<span class="lb" data-page="10.525" data-line="1" id="l10.525.1"></span>ξηραίνεσθαι καὶ ὑγραίνεσθαι καὶ κατὰ συζυγίαν πάσχειν τι
<span class="lb" data-page="10.525" data-line="2" id="l10.525.2"></span>τούτων, ἕκαστον τῶν μορίων ἀνάλογον δεῖται τοῦ νοσήματος.
<span class="lb" data-page="10.525" data-line="3" id="l10.525.3"></span>κατὰ μέντοι τὰς ἐπὶ τοῖς χυμοῖς, εἰ μὲν ἑαυτῷ μόνῳ
<span class="lb" data-page="10.525" data-line="4" id="l10.525.4"></span>τὸ μόριον ἐνεργοίη, θαῤῥῶν ποιήσεις τὰς κενώσεις, ὡς ἂν ἡ
<span class="lb" data-page="10.525" data-line="5" id="l10.525.5"></span>διάθεσις ὑπαγορεύῃ, συνεπιβλέπων τὴν δύναμιν· εἰ δ’ ἀναγκαῖον
<span class="lb" data-page="10.525" data-line="6" id="l10.525.6"></span>εἴη τὸ ἔργον αὐτοῦ πᾶσι τοῖς τοῦ ζώου μορίοις, ὥσπερ
<span class="lb" data-page="10.525" data-line="7" id="l10.525.7"></span>τὸ τῆς γαστρός τε καὶ τοῦ ἥπατος, οὐ μικρὰν χρὴ φροντίδα
<span class="lb" data-page="10.525" data-line="8" id="l10.525.8"></span>ποιεῖσθαι τοῦ τόνου τῆς δυνάμεως, μή πως καταλύσωμεν
<span class="lb" data-page="10.525" data-line="9" id="l10.525.9"></span>αὐτὸν ἀθροωτέρᾳ κενώσει χρησάμενοι. κοινὸν δὲ τὸ ἔργον
<span class="lb" data-page="10.525" data-line="10" id="l10.525.10"></span>ἐστὶ καὶ φλεψὶ καὶ ἀρτηρίαις καὶ καρδίᾳ καὶ θώρακι καὶ
<span class="lb" data-page="10.525" data-line="11" id="l10.525.11"></span>νεφροῖς καὶ κύστει τῇ τε τὸ οὖρον ὑποδεχομένῃ καὶ τῇ χοληδόχῳ,
<span class="lb" data-page="10.525" data-line="12" id="l10.525.12"></span>σὺν τοῖς ἀπ’ αὐτῆς ἀγγείοις. ἐγκεφάλου δὲ τὸ ἔργον
<span class="lb" data-page="10.525" data-line="13" id="l10.525.13"></span>ὑγιαινόντων μὲν ἡμῶν εἰς τὰς καθ’ ὁρμὴν ἐνεργείας ἀναγκαῖόν
<span class="lb" data-page="10.525" data-line="14" id="l10.525.14"></span>ἐστι τοῖς τὰς τοιαύτας ἐνεργείας διαπραττομένοις
<span class="lb" data-page="10.525" data-line="15" id="l10.525.15"></span>ὀργάνοις, οὐκ ἀναγκαῖον δὲ νοσούντων, ὅτι μὴ μόνον τοῖς
<span class="lb" data-page="10.525" data-line="16" id="l10.525.16"></span>ἀναπνευστικοῖς. ἄλλων δ’ ὀργάνων ἐνέργεια μὲν οὐκ ἔστιν,
<span class="lb" data-page="10.525" data-line="17" id="l10.525.17"></span>ὑπηρεσία δὲ ἀναγκαία πρὸς τὸ ζῇν, ὡς πνεύμονος καὶ τραχείας
<span class="lb" data-page="10.525" data-line="18" id="l10.525.18"></span>ἀρτηρίας καὶ φάρυγγος. ἐκ μὲν δὴ τῶν τοιούτων μορίων ﻿
<span class="pb" data-page="10.526" id="p10.526"></span>
<span class="lb" data-page="10.526" data-line="1" id="l10.526.1"></span>ὅτι τάχιστα τὰς περιουσίας ἐκκενοῦν ἔξεστιν ὡς ἂν
<span class="lb" data-page="10.526" data-line="2" id="l10.526.2"></span>ἐθέλῃς· ἐκ γαστρὸς δὲ καὶ ἥπατος οὐχ ὡς ἔτυχεν, ἀλλὰ
<span class="lb" data-page="10.526" data-line="3" id="l10.526.3"></span>σὺν τῷ φροντίζειν μηδὲν βλάψαι τὴν δύναμιν. ἐπεὶ δ’
<span class="lb" data-page="10.526" data-line="4" id="l10.526.4"></span>οὐκ ἴσον ἐστὶ τὸ τῶν ἔργων ἀξίωμα πρὸς τὸ διασώζεσθαι
<span class="lb" data-page="10.526" data-line="5" id="l10.526.5"></span>τοὺς νοσοῦντας, ἀλλὰ τὸ μὲν μᾶλλον αὐτοῖς ἐστι, τὸ δὲ
<span class="lb" data-page="10.526" data-line="6" id="l10.526.6"></span>ἧττον χρηστὸν, ἀνάλογον χρὴ τῶν ἀξιωμάτων ἑκάστου μορίου
<span class="lb" data-page="10.526" data-line="7" id="l10.526.7"></span>προνοεῖσθαι τοῦ τόνου. μέγιστον μὲν οὖν ἀξίωμα τὸ
<span class="lb" data-page="10.526" data-line="8" id="l10.526.8"></span>τῆς καρδίας ἐστὶν ἔργον, καὶ πάντων ἀναγκαιότατον τοῖς
<span class="lb" data-page="10.526" data-line="9" id="l10.526.9"></span>νοσοῦσι· τοῦ δ’ ἐγκεφάλου πρὸς μὲν τὴν ζωὴν ὁμότιμον,
<span class="lb" data-page="10.526" data-line="10" id="l10.526.10"></span>οὐ μὴν τῆς ἴσης ῥώμης ἐπὶ νοσούντων αὐτοῦ χρῄζομεν· οὐ
<span class="lb" data-page="10.526" data-line="11" id="l10.526.11"></span>γὰρ ἀναγκαῖον πᾶσιν ἐνεργεῖν νεύροις καὶ μυσίν. ὥστ’ ἀρκεῖ
<span class="lb" data-page="10.526" data-line="12" id="l10.526.12"></span>τοσοῦτον αὐτοῦ διασωζόμενον ᾧ μέλλει μόνον ἐπιτελεῖσθαι
<span class="lb" data-page="10.526" data-line="13" id="l10.526.13"></span>τὸ τῆς ἀναπνοῆς ἔργον. ἡ δ’ ἥπατος ἐνέργεια
<span class="lb" data-page="10.526" data-line="14" id="l10.526.14"></span>πᾶσι μὲν ἀναγκαία τοῖς μορίοις ἐστὶν, οὐ μὴν οὕτω γε
<span class="lb" data-page="10.526" data-line="15" id="l10.526.15"></span>διηνεκῶς ἔχει τὸ ἀναγκαῖον ὡς ἡ τῆς καρδίας. ἀνάλογον
<span class="lb" data-page="10.526" data-line="16" id="l10.526.16"></span>δ’ αὐτῷ καὶ ἡ τῆς γαστρός. ἐπιστάμενος οὖν ἁπάντων
<span class="lb" data-page="10.526" data-line="17" id="l10.526.17"></span>τῶν μορίων τὰς ἐνεργείας καὶ τὰς χρείας ἐν ἑτέροις ὑπομνήμασιν
<span class="lb" data-page="10.526" data-line="18" id="l10.526.18"></span>ἀποδεδειγμένας οὐ χαλεπῶς ἂν εὑρίσκοις εἰς ὅσον
<span class="pb" data-page="10.527" id="p10.527"></span>
<span class="lb" data-page="10.527" data-line="1" id="l10.527.1"></span>ἑκάστου φυλάττειν χρὴ τὸν τόνον. οὕτω δὲ καὶ ὅσα τῶν
<span class="lb" data-page="10.527" data-line="2" id="l10.527.2"></span>μορίων ἑτέροις ἀρχαὶ δυνάμεών εἰσι, διασώζειν αὐτῶν χρὴ
<span class="lb" data-page="10.527" data-line="3" id="l10.527.3"></span>τὸν τόνον ἀνάλογον τῇ χρείᾳ τῶν δυνάμεων, ἵν’ ὑπηρετῇ
<span class="lb" data-page="10.527" data-line="4" id="l10.527.4"></span>τοῖς τοῦ ζώου μέρεσιν. ἔμαθες δὲ καὶ περὶ τῶν τοιούτων
<span class="lb" data-page="10.527" data-line="5" id="l10.527.5"></span>μορίων ὡς ἐγκέφαλός ἐστι καὶ καρδία καὶ ἧπαρ· ὁ μὲν
<span class="lb" data-page="10.527" data-line="6" id="l10.527.6"></span>τοῖς νεύροις τε καὶ μυσὶν, ἡ δὲ ταῖς ἀρτηρίαις, τὸ δ’ ἧπαρ
<span class="lb" data-page="10.527" data-line="7" id="l10.527.7"></span>ταῖς φλεψὶ χορηγὰ τῆς δυνάμεως. ἀπὸ δὲ τῆς διαπλάσεως
<span class="lb" data-page="10.527" data-line="8" id="l10.527.8"></span>ἡ ἔνδειξις γίγνεται τοῦ τρόπου τῆς κενώσεως τῶν περιττῶν
<span class="lb" data-page="10.527" data-line="9" id="l10.527.9"></span>ὧδέ πως. ἐμέτοις μὲν καὶ διαχωρήμασιν ἡ γαστὴρ
<span class="lb" data-page="10.527" data-line="10" id="l10.527.10"></span>ἐκκενοῦται, τὰ δ’ ἔντερα μόνοις τοῖς κάτω διερχομένοις,
<span class="lb" data-page="10.527" data-line="11" id="l10.527.11"></span>ὥσπερ γε καὶ τοῦ ἥπατος τὰ σιμά. νεφροὶ δὲ καὶ
<span class="lb" data-page="10.527" data-line="12" id="l10.527.12"></span><span class="milestone ed2page" data-n="10.178" data-unit="ed2page" id="ed2page.10.178"></span>κύστις καὶ τοῦ ἥπατος τὰ κυρτὰ πολλῆς μὲν ἐμπεπλησμένα
<span class="lb" data-page="10.527" data-line="13" id="l10.527.13"></span>κακοχυμίας διὰ τῶν ὑπηλάτων τε καὶ κατωτερικῶν
<span class="lb" data-page="10.527" data-line="14" id="l10.527.14"></span>ὀνομαζομένων ἐκκαθαίρεται φαρμάκων, μετρίας δὲ
<span class="lb" data-page="10.527" data-line="15" id="l10.527.15"></span>διὰ τῶν οὐρητικῶν πόρων, ἐγκέφαλος δὲ δι’ ὑπερώας καὶ
<span class="lb" data-page="10.527" data-line="16" id="l10.527.16"></span>ῥινῶν καὶ ὠτῶν, θώραξ δὲ καὶ πνεύμων διὰ τραχείας
<span class="lb" data-page="10.527" data-line="17" id="l10.527.17"></span>ἀρτηρίας καὶ φάρυγγος. ἀπὸ δὲ τῆς θέσεως ἔνδειξις ἔσται
<span class="lb" data-page="10.527" data-line="18" id="l10.527.18"></span>εἴς τε τὰς δυσκρασίας τῶν στερεῶν, οὐχ ἥκιστα δὲ καὶ τὰς
<span class="pb" data-page="10.528" id="p10.528"></span>
<span class="lb" data-page="10.528" data-line="1" id="l10.528.1"></span>κακοχυμίας, οὐ μικρά. τοῖς μὲν γὰρ ἐπιπολῆς δυσκράτοις,
<span class="lb" data-page="10.528" data-line="2" id="l10.528.2"></span>οἵων δεῖται φαρμάκων, τοιαῦτα προσοίσομεν· τοῖς δ’ ἐν
<span class="lb" data-page="10.528" data-line="3" id="l10.528.3"></span>τῷ βάθει προσλογιούμεθα τὸ διάστημα· εἰ γὰρ οἵων δεῖται,
<span class="lb" data-page="10.528" data-line="4" id="l10.528.4"></span>τοιούτοις χρῷτο, πολὺ ἂν ἀσθενέστερα τῆς χρείας γιγνόμενα
<span class="lb" data-page="10.528" data-line="5" id="l10.528.5"></span>πρὸς τὸν πεπονθότα τόπον ἀφίκοιτο. καὶ πρὸς τὰς
<span class="lb" data-page="10.528" data-line="6" id="l10.528.6"></span>κενώσεις δὲ ἡ θέσις συνενδείκνυταί τι διδάσκουσα τὴν κοινωνίαν
<span class="lb" data-page="10.528" data-line="7" id="l10.528.7"></span>τοῦ πεπονθότος μορίου πρὸς τὰ ἄλλα. εἰ μὴ γὰρ
<span class="lb" data-page="10.528" data-line="8" id="l10.528.8"></span>εἰδείημεν ὅτι τοῖς σιμοῖς τοῦ ἥπατος ὑπόκειται τὰ κατὰ
<span class="lb" data-page="10.528" data-line="9" id="l10.528.9"></span>τὴν γαστέρα καὶ τὴν νῆστιν, ὅτι τε τὴν μὲν νῆστιν ἐκδέχεται
<span class="lb" data-page="10.528" data-line="10" id="l10.528.10"></span>τὸ λεπτὸν ἔντερον, ἐκεῖνο δὲ τὸ κῶλον, εἶτ’ αὖθις
<span class="lb" data-page="10.528" data-line="11" id="l10.528.11"></span>ἐκεῖνο τὸ ἀπευθυσμένον, οὐκ ἂν οἷοί τε εἴημεν εὑρεῖν, ἐκκαθαίρεσθαι
<span class="lb" data-page="10.528" data-line="12" id="l10.528.12"></span>μὲν δύνασθαι, καὶ διὰ τῆς κάτω γαστρὸς καὶ
<span class="lb" data-page="10.528" data-line="13" id="l10.528.13"></span>δι’ ἐμέτων τὸ ἧπαρ, ἀμείνω δ’ εἶναι τὴν προτέραν κένωσιν,
<span class="lb" data-page="10.528" data-line="14" id="l10.528.14"></span>ἀνέχεσθαι μεμελετηκότων τῶν ἐντέρων ἀεὶ τῆς ἐξ ἥπατος
<span class="lb" data-page="10.528" data-line="15" id="l10.528.15"></span>περιουσίας. οὐ σμικρὰ δ’ ἔνδειξις οὐδὲ παρὰ τῆς εὐαισθησίας
<span class="lb" data-page="10.528" data-line="16" id="l10.528.16"></span>τε καὶ δυσαισθησίας τῶν μορίων ἐστί· καταφρονεῖ
<span class="lb" data-page="10.528" data-line="17" id="l10.528.17"></span>μὲν γὰρ πάντων τῶν φαρμάκων τὰ δυσαίσθητα, κᾂν ἱκανῶς
<span class="lb" data-page="10.528" data-line="18" id="l10.528.18"></span>ᾖ δακνώδη· τὰ δ’ εὐαίσθητα μόρια καταλύεται τὴν
<span class="pb" data-page="10.529" id="p10.529"></span>
<span class="lb" data-page="10.529" data-line="1" id="l10.529.1"></span>δύναμιν ἀνιώμενα. χρὴ τοίνυν ταῦτα <span class="milestone ed1page" data-n="4.118" data-unit="ed1page" id="ed1page.4.118"></span>μὲν οὐκ ἀθρόως
<span class="lb" data-page="10.529" data-line="2" id="l10.529.2"></span>οὐδ’ ἅπαξ ἰσχυροῖς ἐπιχειρεῖν ἰᾶσθαι φαρμάκοις, ἀλλ’ ἐν
<span class="lb" data-page="10.529" data-line="3" id="l10.529.3"></span>χρόνῳ μᾶλλον ἀσφαλῶς. ἐπὶ δὲ τῶν δυσαισθήτων οἶόν
<span class="lb" data-page="10.529" data-line="4" id="l10.529.4"></span>τ’ ἐστὶ καὶ διὰ ταχέων ἀκοῦσαι τὸ δέον, εἰσάπαξ χρησαμένους
<span class="lb" data-page="10.529" data-line="5" id="l10.529.5"></span>τῷ προσήκοντι βοηθήματι. ἀλλ’ ὥσπερ ἔφην εἰρήσεται
<span class="lb" data-page="10.529" data-line="6" id="l10.529.6"></span>καὶ αὖθις ἐπὶ πλέον ὑπὲρ τῆς ἀπὸ τῶν τόπων
<span class="lb" data-page="10.529" data-line="7" id="l10.529.7"></span>ἐνδείξεως, καὶ μάλισθ’ ὅταν ἡμῖν ὁ λόγος γίγνηται περὶ τῆς
<span class="lb" data-page="10.529" data-line="8" id="l10.529.8"></span>τῶν παρὰ φύσιν ὄγκων ἰάσεως.
</p>
          </article>

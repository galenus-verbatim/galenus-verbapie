<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:7.7">
<span class="pb page1" data-page="10.496" id="p10.496"></span>
<span class="milestone ed1page page1" data-n="4.112" data-unit="ed1page" id="ed1page.4.112"></span>
<span class="milestone ed2page page1" data-n="10.167" data-unit="ed2page" id="ed2page.10.167"></span>
            <p>
<span class="lb" data-page="10.496" data-line="9" id="l10.496.9"></span>Ἰστέον δ’ ὅτι ταῖς ξηρότησι τῶν στερεῶν σωμάτων
<span class="lb" data-page="10.496" data-line="10" id="l10.496.10"></span>ψύξις ἐξ ἀνάγκης ἀκολουθεῖ χρονιζούσαις. διαμένειν γὰρ
<span class="lb" data-page="10.496" data-line="11" id="l10.496.11"></span>αὐτὴ καθ’ ἑαυτὴν ἡ ξηρότης, ἀμέμπτου τῆς κατὰ τὸ θερμὸν
<span class="lb" data-page="10.496" data-line="12" id="l10.496.12"></span>καὶ ψυχρὸν ἀντιθέσεως ὑπαρχούσης, οὐ δύναται. τάχιστα γὰρ
<span class="lb" data-page="10.496" data-line="13" id="l10.496.13"></span>ἐπὶ ταῖς ἀτροφίαις ἀποψύχεται τὰ μόρια, διότι καὶ ἡ θρέψις
<span class="lb" data-page="10.496" data-line="14" id="l10.496.14"></span>αὐτοῖς ἐστιν ἐκ θερμοῦ χυμοῦ τοῦ αἵματος. ἀλλ’ ὅπερ ἐν
<span class="lb" data-page="10.496" data-line="15" id="l10.496.15"></span>ἀρχῇ λέλεκται, ξηρότητος ἴασιν ἐποιησάμεθα νῦν ἐξ ἀρχῆς τε
<span class="lb" data-page="10.496" data-line="16" id="l10.496.16"></span>συστάσης μόνης ἄχρι πλείστου τε μηδεμίαν ἀξιόλογον ἀκολουθοῦσαν
<span class="lb" data-page="10.496" data-line="17" id="l10.496.17"></span>ἐχούσης ψύξιν. ἑξῆς ἂν οὖν εἴη μιγνύειν αὐτῇ
<span class="lb" data-page="10.496" data-line="18" id="l10.496.18"></span>ψύξιν ἐναργῆ μὲν ἔχουσαν τὰ γνωρίσματα, μὴ μέντοι μεγάλα.
<span class="pb" data-page="10.497" id="p10.497"></span>
<span class="lb" data-page="10.497" data-line="1" id="l10.497.1"></span>ἔσται τοίνυν ὁ σκοπὸς τῆς θεραπείας οὐκέθ’ ἁπλοῦς,
<span class="lb" data-page="10.497" data-line="2" id="l10.497.2"></span>ὡς ὁ καὶ πρόσθεν· οὐ γὰρ ὑγραίνειν μόνον, ἀλλὰ καὶ θερμαίνειν
<span class="lb" data-page="10.497" data-line="3" id="l10.497.3"></span>δεήσει. προσέχειν οὖν ἀκριβῶς ταῖς ὕλαις τῶν βοηθημάτων
<span class="lb" data-page="10.497" data-line="4" id="l10.497.4"></span>μή τι λάθωμεν ἡμᾶς αὐτοὺς, ἐπιπλέκοντές τι τῶν
<span class="lb" data-page="10.497" data-line="5" id="l10.497.5"></span>ἄγαν θερμαινόντων τοῖς ὑγραίνουσιν· ὑπάρχει γὰρ τούτοις
<span class="lb" data-page="10.497" data-line="6" id="l10.497.6"></span>τὸ ξηραῖνον ἰσχυρῶς. ἀλλὰ καὶ τὸ ποσὸν τῆς βλάβης ἐν ἑκατέρᾳ
<span class="lb" data-page="10.497" data-line="7" id="l10.497.7"></span>δυσκρασίᾳ πρὸς τὴν <span class="milestone ed2page" data-n="10.168" data-unit="ed2page" id="ed2page.10.168"></span>τῆς ὕλης εὕρεσιν ἱκανὸν ἔσται
<span class="lb" data-page="10.497" data-line="8" id="l10.497.8"></span>ποδηγεῖν· οἷον αὐτίκα μεγίστης μὲν ξηρότητος ἴασιν ἄρτι
<span class="lb" data-page="10.497" data-line="9" id="l10.497.9"></span>πέπαυμαι γράφων· αἱ μέτριαι δὲ τῆς οὕτως ἀκριβοῦς οὐ
<span class="lb" data-page="10.497" data-line="10" id="l10.497.10"></span>δέονται διαίτης, ὅτι μηδὲ τὰ τῆς <span class="milestone ed1page" data-n="4.113" data-unit="ed1page" id="ed1page.4.113"></span>δυνάμεως ἐπ’ αὐτῶν
<span class="lb" data-page="10.497" data-line="11" id="l10.497.11"></span>ἐσχάτως καταπέπτωκεν. οὐδὲ γὰρ οὐδὲ δι’ ἄλλο τι χαλεπὸν
<span class="lb" data-page="10.497" data-line="12" id="l10.497.12"></span>γίγνεται θεραπεῦσαι καλῶς ἰσχυρὰν ξηρότητα σώματος ἢ
<span class="lb" data-page="10.497" data-line="13" id="l10.497.13"></span>ὅτι χρῄζει μὲν ἀναθρέψεως, ἡ τροφὴ δ’ οὐ πέφυκεν ἑαυτὴν
<span class="lb" data-page="10.497" data-line="14" id="l10.497.14"></span>προσφύειν, ἀλλ’ αὐτοῦ δεῖται τοῦ τρεφομένου δημιουργοῦντος
<span class="lb" data-page="10.497" data-line="15" id="l10.497.15"></span>αὐτὴν, ὅπερ ἐστὶν ἄτονον. ὅταν οὖν ᾖ μετρίως τοῦτο
<span class="lb" data-page="10.497" data-line="16" id="l10.497.16"></span>ξηρὸν, ἅτε μηδὲ τῆς δυνάμεως ἐσχάτως καταπεπτωκυίας,
<span class="lb" data-page="10.497" data-line="17" id="l10.497.17"></span>ἁδρότερόν τε διαιτᾷν ἐγχωρεῖ καὶ κίνδυνος οὐδεὶς ἁμαρτεῖν
<span class="lb" data-page="10.497" data-line="18" id="l10.497.18"></span>τοῦ μέτρου. διὰ τοῦτο καὶ ἡμεῖς ἐπὶ τὴν χαλεπωτάτην δυσκρασίαν
<span class="pb" data-page="10.498" id="p10.498"></span>
<span class="lb" data-page="10.498" data-line="1" id="l10.498.1"></span>τὸν λόγον ἀγαγόντες ἐγυμνάσαμεν τοὺς φιλομαθεῖς
<span class="lb" data-page="10.498" data-line="2" id="l10.498.2"></span>ἐπ’ αὐτῆς ὡς ἐπὶ παραδείγματος· ἐντεῦθεν γὰρ ὁρμηθέντες
<span class="lb" data-page="10.498" data-line="3" id="l10.498.3"></span>αὐτοὶ ἐξευρήσουσιν ὕλας ἐπιτηδείας εἰς ἐπανόρθωσιν ξηροτήτων
<span class="lb" data-page="10.498" data-line="4" id="l10.498.4"></span>μετρίων. ὑποκείσθω δὲ καὶ νῦν ἔτι παραπλησία μὲν ἡ
<span class="lb" data-page="10.498" data-line="5" id="l10.498.5"></span>ξηρότης τῇ πρόσθεν, ἐζεύχθω δ’ αὐτῇ ψυχρότης. εἰς τοσοῦτον
<span class="lb" data-page="10.498" data-line="6" id="l10.498.6"></span>οὖν ἐπιμίξομεν τοῖς ἔμπροσθεν εἰρημένοις τὴν τῶν θερμαινόντων
<span class="lb" data-page="10.498" data-line="7" id="l10.498.7"></span>ὕλην εἰς ὅσον ἔψυκται τὸ μόριον. ὑποκείσθω
<span class="lb" data-page="10.498" data-line="8" id="l10.498.8"></span>δὴ πρῶτον ἐψῦχθαι μετρίως αὐτό· προσθήσομεν οὖν τοῖς
<span class="lb" data-page="10.498" data-line="9" id="l10.498.9"></span>εἰρημένοις ὀλίγον ἔμπροσθεν, ἐν μὲν τῇ τοῦ γάλακτος χρήσει
<span class="lb" data-page="10.498" data-line="10" id="l10.498.10"></span>τὸ μέλι πλέον, ἐν δὲ τῇ τοῦ οἴνου τὸν αὐτὸν μὲν τῷ γένει
<span class="lb" data-page="10.498" data-line="11" id="l10.498.11"></span>δώσομεν, ἧττον δ’ ὑδαρῆ τοῦ πρόσθεν, ἐτῶν δὲ πλειόνων.
<span class="lb" data-page="10.498" data-line="12" id="l10.498.12"></span>ἀλλὰ καὶ αὐτὰ τὰ ἐδέσματα σύμπαντα θερμότερα δοτέον οὐ
<span class="lb" data-page="10.498" data-line="13" id="l10.498.13"></span>ταῖς φυσικαῖς κράσεσι μόνον, ἀλλὰ καὶ ταῖς προσφάτοις
<span class="lb" data-page="10.498" data-line="14" id="l10.498.14"></span>ποιότησι. καὶ ναρδίνῳ μύρῳ συνεχῶς ἐπαλειπτέον τὴν κοιλίαν
<span class="lb" data-page="10.498" data-line="15" id="l10.498.15"></span>ὡς μηδέποτε γενέσθαι ξηράν. εἰ δὲ τοῦτο μὴ παρείη, τὸ
<span class="lb" data-page="10.498" data-line="16" id="l10.498.16"></span>μαστίχινον ἱκανόν· ἀλλὰ καὶ ὀποβαλσάμῳ χρίσομεν αὐτὴν,
<span class="lb" data-page="10.498" data-line="17" id="l10.498.17"></span>αὐτῷ τε καθ’ ἑαυτὸ καὶ μιγνύντες τοῖς προειρημένοις. καὶ εἰ
<span class="lb" data-page="10.498" data-line="18" id="l10.498.18"></span>μᾶλλον ἐθέλοιμεν ἔχεσθαι τοῦ χρωτὸς αὐτὰ, καὶ κηροῦ τι
<span class="pb" data-page="10.499" id="p10.499"></span>
<span class="lb" data-page="10.499" data-line="1" id="l10.499.1"></span>προσμίξομεν. εἰ δὲ καὶ τὸ περιέχον εἴη ψυχρὸν, ἔριον βρέξαντες
<span class="lb" data-page="10.499" data-line="2" id="l10.499.2"></span>ἐπιθήσομεν. ἀλλὰ καὶ τὴν Χίαν μαστίχην ἐν ὀποβαλσάμῳ
<span class="lb" data-page="10.499" data-line="3" id="l10.499.3"></span>λειώσαντες, ἢ μύρῳ ναρδίνῳ, κᾄπειτα ἔριον δεύσαντες ἐπιθήσομεν
<span class="lb" data-page="10.499" data-line="4" id="l10.499.4"></span>τῇ γαστρί. κάλλιον δὲ τὸ δευόμενον ἀρίστην εἶναι
<span class="lb" data-page="10.499" data-line="5" id="l10.499.5"></span>πορφύραν οἵα πέρ ἐστιν ἡ Τυρία· στύφειν τε γὰρ χρὴ μετρίως
<span class="lb" data-page="10.499" data-line="6" id="l10.499.6"></span>αὐτὴν, ἐμπλάττειν τε τοῦ δέρματος τοὺς πόρους. τὰ
<span class="lb" data-page="10.499" data-line="7" id="l10.499.7"></span>μὲν γὰρ ἀραιοῦντα καὶ χαλῶντα διαφορεῖ τε ἅμα καὶ τοῖς
<span class="lb" data-page="10.499" data-line="8" id="l10.499.8"></span>ἔξωθεν προσπίπτουσι ψυχροῖς εὐάλωτα παρασκευάζει τὰ
<span class="lb" data-page="10.499" data-line="9" id="l10.499.9"></span>μόρια· τὰ δ’ ἐπὶ πλέον στύφοντα ξηραίνει. ὅθεν οὔτε διαφορητικῆς
<span class="lb" data-page="10.499" data-line="10" id="l10.499.10"></span>εἶναι προσήκει δυνάμεως τὸ θερμαῖνον φάρμακον
<span class="lb" data-page="10.499" data-line="11" id="l10.499.11"></span>τὰ οὕτως διακείμενα σώματα καὶ μὴ πολλὴν ἔχειν ἐπιμεμιγμένην
<span class="lb" data-page="10.499" data-line="12" id="l10.499.12"></span>στύψιν. ἀναμνήσθητι γὰρ ὧν ἐπί τε τῶν ἀῤῥώστων
<span class="lb" data-page="10.499" data-line="13" id="l10.499.13"></span>ἐθεάσω κᾀν ταῖς περὶ τῶν φαρμάκων πραγματείαις ἐδιδάχθης,
<span class="lb" data-page="10.499" data-line="14" id="l10.499.14"></span>ὡς κατὰ μὲν τὴν ἑαυτῆς δύναμιν ἡ στρυφνὴ ποιότης
<span class="lb" data-page="10.499" data-line="15" id="l10.499.15"></span>ψύχει τε καὶ ξηραίνει· ξυμμιγνυμένη δέ τινι τῶν ἰσχυρῶς θερμαινόντων
<span class="lb" data-page="10.499" data-line="16" id="l10.499.16"></span>τὸ συγκείμενον ἐξ ἀμφοῖν ἧττον μὲν ἐργάζεται
<span class="lb" data-page="10.499" data-line="17" id="l10.499.17"></span>θατέρου θερμαῖνον, οὐχ ἧττον δ’ ἑκατέρου ξηραῖνον. ἐναντιώτατα
<span class="pb" data-page="10.500" id="p10.500"></span>
<span class="lb" data-page="10.500" data-line="1" id="l10.500.1"></span>δὲ τούτων οἱ νῦν ἰατροὶ διαπράττονται, ξηρῷ καὶ
<span class="lb" data-page="10.500" data-line="2" id="l10.500.2"></span>ἀτρόφῳ μορίῳ πολλάκις ἐπιτιθέντες ἐκ θερμῆς καὶ στρυφνῆς
<span class="lb" data-page="10.500" data-line="3" id="l10.500.3"></span>ὕλης σύνθετον φάρμακον. ἔστι δὲ οὐδὲν τῶν στρυφνῶν μετρίως
<span class="lb" data-page="10.500" data-line="4" id="l10.500.4"></span>στῦφον, ὅθεν οὐδὲ ξηραίνει μετρίως· ἀφεκτέον οὖν
<span class="lb" data-page="10.500" data-line="5" id="l10.500.5"></span>ἐστιν αὐτῶν ἐπὶ τῶν προκειμένων διαθέσεων. εἰ δὲ καὶ ἡ
<span class="lb" data-page="10.500" data-line="6" id="l10.500.6"></span>ψύξις εἴη πολλὴ μετὰ τῆς κατὰ ξηρότητα δυσκρασίας, ὡς
<span class="lb" data-page="10.500" data-line="7" id="l10.500.7"></span>ἀναγκάζειν ἐπὶ πλέον θερμαίνειν, πρῶτον μὲν ἀναμιμνήσκου
<span class="lb" data-page="10.500" data-line="8" id="l10.500.8"></span>τοῦ τῆς δυσκρασίας εἴδους· ἐδείχθη γὰρ ἁπάντων χαλεπώτατον·
<span class="lb" data-page="10.500" data-line="9" id="l10.500.9"></span>ὥστε δυσεπανόρθωτον αὐτὸ γίνωσκε καὶ πολλῆς ἀκριβείας
<span class="lb" data-page="10.500" data-line="10" id="l10.500.10"></span>δεόμενον. <span class="milestone ed2page" data-n="10.169" data-unit="ed2page" id="ed2page.10.169"></span>ἀπέχεσθαι δὲ ὁμοίως τῶν ἰσχυρῶς θερμῶν
<span class="lb" data-page="10.500" data-line="11" id="l10.500.11"></span>καὶ στρυφνῶν πειρῶ, ἐλπίζων ἐν χρόνῳ πλείονι διὰ
<span class="lb" data-page="10.500" data-line="12" id="l10.500.12"></span>τῶν ἀσφαλεστέρων ἰᾶσθαι τὴν διάθεσιν. ἀσφαλέστεραι δέ
<span class="lb" data-page="10.500" data-line="13" id="l10.500.13"></span>εἰσιν αὗται, αὖθις γὰρ εἰπεῖν ὑπὲρ τῶν ὄντως ἀναγκαίων
<span class="lb" data-page="10.500" data-line="14" id="l10.500.14"></span>ἄμεινον, ἐν ναρδίνῳ μύρῳ λειώσας μαστίχην Χίαν ὡς λιπαρωτάτην,
<span class="lb" data-page="10.500" data-line="15" id="l10.500.15"></span>ἀναλαμβάνων πορφύρᾳ χρῶ. μιγνύναι δ’ ἄμεινον
<span class="lb" data-page="10.500" data-line="16" id="l10.500.16"></span>εἰ παρείη καὶ τὸν ὀπὸν τοῦ βαλσάμου. διδόναι δὲ καὶ τὸ
<span class="lb" data-page="10.500" data-line="17" id="l10.500.17"></span>μέλι πλέον ἅμα τῷ γάλακτι προαπηφιρσμένον, ὅπως ἧττόν ﻿
<span class="pb" data-page="10.501" id="p10.501"></span>
<span class="lb" data-page="10.501" data-line="1" id="l10.501.1"></span>τε εἴη περιττωματικὸν καὶ μᾶλλον τρόφιμον. ἀλλὰ καὶ
<span class="lb" data-page="10.501" data-line="2" id="l10.501.2"></span>αὐτὸ καθ’ ἑαυτὸ ἀφηψημένον τὸ μέλι τροφὴ καλλίστη ψυχρᾷ
<span class="lb" data-page="10.501" data-line="3" id="l10.501.3"></span>γαστρὶ, πολεμιώτατον δὲ τῇ θερμῇ. καὶ χρὴ μεμνῆσθαι
<span class="lb" data-page="10.501" data-line="4" id="l10.501.4"></span>τούτων ἀμφοτέρων ἐν τοῖς μάλιστα, μὴ γινωσκομένων τοῖς
<span class="lb" data-page="10.501" data-line="5" id="l10.501.5"></span>πλείστοις ἰατροῖς, καὶ μήθ’ αἱρεῖσθαί τι μέλιτος μᾶλλον ἐν
<span class="lb" data-page="10.501" data-line="6" id="l10.501.6"></span>ψυχροῖς σώμασι μήτε φεύγειν ἐν θερμοῖς. ἡ μὲν δὴ πλείστη
<span class="lb" data-page="10.501" data-line="7" id="l10.501.7"></span>τροφὴ τῆς τοιαύτης διαθέσεως ἔστω μὲν μέλι τὸ κάλλιστον
<span class="lb" data-page="10.501" data-line="8" id="l10.501.8"></span>ἀφηψημένον ἐπ’ ἀνθράκων δρυΐνων, ἢ ἀμπελίνων εἰς τέλος
<span class="lb" data-page="10.501" data-line="9" id="l10.501.9"></span>διακαῶν, ἀφῃρημένου παντὸς τοῦ ἀφροῦ. τὸν δ’ οἶνον ἀεὶ
<span class="lb" data-page="10.501" data-line="10" id="l10.501.10"></span>καὶ μᾶλλον αἱρεῖσθαι παλαιότερον ὅσῳ περ ἂν ἡ ψύξις ἐπὶ
<span class="lb" data-page="10.501" data-line="11" id="l10.501.11"></span>μᾶλλον κρατῇ. καὶ εἰ δεήσειεν ὅλον τὸ γένος ὑπαλλάττειν,
<span class="lb" data-page="10.501" data-line="12" id="l10.501.12"></span>Ἀδριανὸν μὲν τὸ πρῶτον, εἶτ’ αὖθις Τιβουρτῖνον, ἤ τινα
<span class="lb" data-page="10.501" data-line="13" id="l10.501.13"></span>τῶν ὁμοίων αἱρούμενον ἅπαντας παλαιοὺς μὲν, ἀλλ’ οὐχ
<span class="lb" data-page="10.501" data-line="14" id="l10.501.14"></span>οὕτως ὥστε πικροὺς ὑπάρχειν ἤδη· ξηραίνουσι γὰρ οἱ πικροὶ,
<span class="lb" data-page="10.501" data-line="15" id="l10.501.15"></span>περαιτέρω τοῦ δέοντος. ἄριστον δὲ φάρμακον ἐπὶ τῶν τοιούτων
<span class="lb" data-page="10.501" data-line="16" id="l10.501.16"></span>ἁπάντων ᾧ καθ’ ἑκάστην ἡμέραν οἱ πιττωταὶ χρῶνται.
<span class="lb" data-page="10.501" data-line="17" id="l10.501.17"></span>καταχρίειν οὖν αὐτῷ προσήκει τὴν γαστέρα σύμπασαν·
<span class="lb" data-page="10.501" data-line="18" id="l10.501.18"></span>εἶτ’ ἀποσπᾷν πρὶν ψυχθῆναι· καὶ τοῦτο ἀρκεῖ ποιῆσαι δὶς
<span class="pb" data-page="10.502" id="p10.502"></span>
<span class="lb" data-page="10.502" data-line="1" id="l10.502.1"></span>ἐφεξῆς ἐν ἡμέρᾳ μιᾷ· πλεονάκις δ’ οὐ χρή· διαφορήσεις γὰρ
<span class="lb" data-page="10.502" data-line="2" id="l10.502.2"></span>οὕτως, οὐ πληρώσεις αἵματος χρηστοῦ τὸ μόριον· ἡμεῖς δὲ
<span class="lb" data-page="10.502" data-line="3" id="l10.502.3"></span>οὐ διαφορεῖν τὸ περιεχόμενον, ἀλλ’ ἐκ τῶν πλησίον ἐπισπᾶσθαι
<span class="lb" data-page="10.502" data-line="4" id="l10.502.4"></span>βουλόμεθα. τοῦτο καὶ ἐπὶ τῶν ἠτροφηκότων πάντων
<span class="lb" data-page="10.502" data-line="5" id="l10.502.5"></span>μορίων θαυμαστὸν φάρμακον, ἤν τις ἐπίστηται μετρίως
<span class="lb" data-page="10.502" data-line="6" id="l10.502.6"></span>χρῆσθαι. καὶ μέντοι καὶ τὸ θερμαίνειν τὴν γαστέρα, μὴ
<span class="lb" data-page="10.502" data-line="7" id="l10.502.7"></span>ποιότητι παραύξοντα τὸ θερμὸν, ἀλλ’ ὅτι μάλιστα φυλάττοντα
<span class="lb" data-page="10.502" data-line="8" id="l10.502.8"></span>μὲν αὐτοῦ τὴν κατὰ φύσιν εὐκρασίαν, αὐξάνοντα δὲ
<span class="lb" data-page="10.502" data-line="9" id="l10.502.9"></span>τὴν οὐσίαν, οὐχ ὁ φαυλότατός ἐστι τῶν ἐν ταῖς τοιαύταις
<span class="lb" data-page="10.502" data-line="10" id="l10.502.10"></span>διαθέσεσι σκοπῶν. ἐργάζεται δὲ τοῦτο κατὰ μὲν τὴν δίαιταν
<span class="lb" data-page="10.502" data-line="11" id="l10.502.11"></span>ἅμα τοῖς εἰρημένοις ἔμπροσθεν οἶνος μάλιστα· τῶν δ’ ἔξωθεν
<span class="lb" data-page="10.502" data-line="12" id="l10.502.12"></span>τῇ γαστρὶ προσφερομένων εὔσαρκον παιδίον συγκοιμώμενον,
<span class="lb" data-page="10.502" data-line="13" id="l10.502.13"></span>ὡς ψαύειν ἀεὶ τῶν κατ’ ἐπιγάστριον. ἔνιοι δὲ καὶ
<span class="lb" data-page="10.502" data-line="14" id="l10.502.14"></span>κυνίδια λιπαρὰ τῆς αὐτῆς ἕνεκα χρείας ἔχουσιν, οὐκ ἐν τῷ
<span class="lb" data-page="10.502" data-line="15" id="l10.502.15"></span>νοσηλεύεσθαι μόνον, ἀλλὰ καὶ ὑγιαίνοντες. τὰ μὲν οὖν τοιαῦτα
<span class="lb" data-page="10.502" data-line="16" id="l10.502.16"></span>καὶ τοῖς διὰ ξηρότητα μόνην ἀτονοῦσι τὴν κοιλίαν
<span class="lb" data-page="10.502" data-line="17" id="l10.502.17"></span>ἐπιτήδεια. καὶ χρὴ περὶ παντὸς ποιεῖσθαι τὸ παιδίον ἄνικμον
<span class="lb" data-page="10.502" data-line="18" id="l10.502.18"></span>ἔχειν τὸν χρῶτα· τὰ γὰρ ἐφιδροῦντα διὰ νυκτὸς ψύχει μᾶλλον
<span class="pb" data-page="10.503" id="p10.503"></span>
<span class="lb" data-page="10.503" data-line="1" id="l10.503.1"></span>ἢ θερμαίνει. βλάπτουσι δὲ καὶ αἱ θερμαὶ πυρίαι τὰς τοιαύτας
<span class="lb" data-page="10.503" data-line="2" id="l10.503.2"></span>διαθέσεις, αἱ μὲν οὖν ἅμα ξηρότητι συνιστάμεναι,
<span class="lb" data-page="10.503" data-line="3" id="l10.503.3"></span>διότι τῶν ὁμοιομερῶν σωμάτων ἐκβόσκονται τὰς νοτίδας· αἱ
<span class="lb" data-page="10.503" data-line="4" id="l10.503.4"></span>δὲ σὺν ὑγρότητι τῷ διαφορεῖν τε ταύτας, καὶ μάλισθ’ ὅταν
<span class="lb" data-page="10.503" data-line="5" id="l10.503.5"></span>ἐπὶ πλέον χρησώμεθα, καὶ τῷ σφόδρα μανὸν ἐργάζεσθαι καὶ
<span class="lb" data-page="10.503" data-line="6" id="l10.503.6"></span>τὸ σῶμα καὶ εὔψυκτον. περὶ μὲν οὖν ταύτης τῆς συζυγίας
<span class="lb" data-page="10.503" data-line="7" id="l10.503.7"></span>τῶν δυσκρασιῶν ἱκανὰ καὶ ταῦτα.
</p>
          </article>

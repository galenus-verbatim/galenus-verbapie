<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:9.13">
<span class="pb page1" data-page="10.642" id="p10.642"></span>
<span class="milestone ed1page page1" data-n="4.136" data-unit="ed1page" id="ed1page.4.136"></span>
<span class="milestone ed2page page1" data-n="10.216" data-unit="ed2page" id="ed2page.10.216"></span>
            <p>
<span class="lb" data-page="10.642" data-line="16" id="l10.642.16"></span>Ἕξει τοίνυν καὶ ἡ δύναμις ἀεὶ τὴν ἔνδειξιν
<span class="lb" data-page="10.642" data-line="17" id="l10.642.17"></span>μίαν, ἥτις ἐστὶν ἑαυτῆς φυλακή. ἐκ τίνων οὖν φυλαχθήσεται;
<span class="lb" data-page="10.642" data-line="18" id="l10.642.18"></span>κατὰ μὲν πρῶτον λόγον ἐκ τοῦ τῆς οὐσίας αὐτῆς τὸ κενούμενον
<span class="pb" data-page="10.643" id="p10.643"></span>
<span class="lb" data-page="10.643" data-line="1" id="l10.643.1"></span>ἢ ἀλλοιούμενον ἐπανορθοῦσθαι, κατὰ δεύτερον δ’ ἐκ
<span class="lb" data-page="10.643" data-line="2" id="l10.643.2"></span>τοῦ κωλύειν ἡμᾶς τὰ κενοῦν ἢ ἀλλοιοῦν τὴν οὐσίαν αὐτῆς
<span class="lb" data-page="10.643" data-line="3" id="l10.643.3"></span>δυνάμενα. περιλαμβανέσθω δ’ ἐν τοῖς ἀλλοιοῦσι βραχυλογίας
<span class="lb" data-page="10.643" data-line="4" id="l10.643.4"></span>ἕνεκα καὶ τὰ τὴν συνέχειαν ἑαυτῆς διασπῶντα. ταῦτ’ οὖν ἀεὶ
<span class="lb" data-page="10.643" data-line="5" id="l10.643.5"></span>τῆς δυνάμεως ἐνδεικνυμένης, ἐπὶ μὲν τῶν ὑγιαινόντων, ὡς
<span class="lb" data-page="10.643" data-line="6" id="l10.643.6"></span>εἴρηται, συμφωνία τῶν πραττομένων ἁπάντων ἐστὶν εἰς τὴν
<span class="lb" data-page="10.643" data-line="7" id="l10.643.7"></span>διαμονὴν αὐτῆς, ἐπὶ δὲ τῶν νοσούντων οὐκ ἀεί. κᾀν τούτῳ
<span class="lb" data-page="10.643" data-line="8" id="l10.643.8"></span>χρὴ σκοπεῖσθαι τὸ ἐπικρατοῦν ἤτοι κατὰ τὸ μέγεθος ἢ καὶ
<span class="lb" data-page="10.643" data-line="9" id="l10.643.9"></span>κατὰ τὴν ἀξίαν, ὡς καὶ πρόσθεν ἐλέγετο. μέγιστον μὲν οὖν
<span class="lb" data-page="10.643" data-line="10" id="l10.643.10"></span>ἀξίωμα τὸ τῶν δυνάμεών ἐστιν· αὐτὸ γὰρ τὸ ζῇν ἡμῖν ἐκ
<span class="lb" data-page="10.643" data-line="11" id="l10.643.11"></span>τῆς τούτων ὑπάρχει φυλακῆς, ἐπειδὴ καὶ τὴν ζωὴν ἀναγκαῖον
<span class="lb" data-page="10.643" data-line="12" id="l10.643.12"></span>ἤτοι αὐτὰς τὰς δυνάμεις ἢ τὰς ἐνεργείας αὐτῶν ὑπάρχειν·
<span class="lb" data-page="10.643" data-line="13" id="l10.643.13"></span>οὐδὲν δ’ ἂν εἴη τῆς ζωῆς πρότερον ἐν τοῖς ζώων σώμασιν,
<span class="lb" data-page="10.643" data-line="14" id="l10.643.14"></span>ὅτι μηδ’ ὑγιαίνειν οἷόν τε χωρὶς τοῦ ζῇν. ἡ δύναμις οὖν
<span class="lb" data-page="10.643" data-line="15" id="l10.643.15"></span>ἁπάντων πρῶτον φυλακτέα τοῖς ἀνθρώποις ἐστὶν ἐκ τοῦ
<span class="lb" data-page="10.643" data-line="16" id="l10.643.16"></span>μήτε κενοῦσθαι τὴν οὐσίαν αὐτῆς μήτ’ ἀλλοιοῦσθαι τοσαύτην
<span class="lb" data-page="10.643" data-line="17" id="l10.643.17"></span>ἀλλοίωσιν, ὅση πλησιάσει φθορᾷ. καὶ ταύτης τῆς φυλακῆς
<span class="lb" data-page="10.643" data-line="18" id="l10.643.18"></span>ἐστὶ μόριον, ὅταν τὴν εὐκρασίαν ἤτοι φυλάττομεν οὖσαν
<span class="pb" data-page="10.644" id="p10.644"></span>
<span class="lb" data-page="10.644" data-line="1" id="l10.644.1"></span>ἢ οὐκ οὖσαν ἐργαζόμεθα. μετὰ δὲ τὴν δύναμιν ἡ ἀπὸ τῶν
<span class="lb" data-page="10.644" data-line="2" id="l10.644.2"></span>διαθέσεών ἐστιν ἔνδειξις, ἃς θεραπεύειν πρόκειται, κᾄπειτα
<span class="lb" data-page="10.644" data-line="3" id="l10.644.3"></span>ἑξῆς τἄλλα. πᾶν οὖν ὅπερ ἂν μάχηται τῇ ἀπὸ τῆς δυνάμεως
<span class="lb" data-page="10.644" data-line="4" id="l10.644.4"></span>ἐνδείξει, δεύτερόν ἐστι καὶ ὕστερον ὧν ἐκείνη κελεύει. τὰ δ’
<span class="lb" data-page="10.644" data-line="5" id="l10.644.5"></span>εἰς ταὐτὸ συμβαίνοντα τοῖς ἐκείνῃ συμφέρουσιν ἀμφοτέρας
<span class="lb" data-page="10.644" data-line="6" id="l10.644.6"></span>ἔχει τὰς ψήφους, καὶ τὴν τῶν πρωτείων ὡς ἂν εἴποι τις καὶ
<span class="lb" data-page="10.644" data-line="7" id="l10.644.7"></span>τὴν τῶν δευτερείων. ὥστε ταῦτα μὲν ἀναμφισβητήτως ποιητέα,
<span class="lb" data-page="10.644" data-line="8" id="l10.644.8"></span>τὰ δ’ ἐναντιούμενα ποτὲ μὲν οὐδ’ ὅλως ἐστὶ ποιητέα,
<span class="lb" data-page="10.644" data-line="9" id="l10.644.9"></span>ἐνίοτε δ’ ἐπ’ ὀλίγον. εἰ γὰρ ἡ διάθεσις ἣν θεραπεύειν προαιρούμεθα
<span class="lb" data-page="10.644" data-line="10" id="l10.644.10"></span>χρῄζει κενώσεως, ἄῤῥωστος δ’ ἡ δύναμις ἐσχάτως
<span class="lb" data-page="10.644" data-line="11" id="l10.644.11"></span>ὑπάρχει τῶν τὴν διάθεσιν ἰωμένων, οὐδὲν τῷ κάμνοντι προσάξωμεν
<span class="lb" data-page="10.644" data-line="12" id="l10.644.12"></span>ἐν ἐκείνῳ <span class="milestone ed2page" data-n="10.217" data-unit="ed2page" id="ed2page.10.217"></span>τῷ χρόνῳ παντὶ, καθ’ ὅσον ἀνατρέφομεν
<span class="lb" data-page="10.644" data-line="13" id="l10.644.13"></span>τὴν δύναμιν. ὅταν δ’ εἰς τοσοῦτον ἰσχύος ἥκειν αὐτὴν
<span class="lb" data-page="10.644" data-line="14" id="l10.644.14"></span>ὑπολάβωμεν ὡς ἤτοι μηδὲν ἢ ὀλίγον ὑπὸ τῆς κενώσεως βλάπτεσθαι,
<span class="lb" data-page="10.644" data-line="15" id="l10.644.15"></span>τηνικαῦτα καὶ πρὸς τὴν τῆς διαθέσεως ἴασιν ἀφιξόμεθα.
<span class="lb" data-page="10.644" data-line="16" id="l10.644.16"></span>πρῶτος μὲν οὖν ἁπάντων σκοπὸς ὁ τῆς δυνάμεώς
<span class="lb" data-page="10.644" data-line="17" id="l10.644.17"></span>ἐστιν· οὐ μὴν ὡς θεραπευτικός γε πρῶτος, ὅς γε τὴν ἀρχὴν
<span class="lb" data-page="10.644" data-line="18" id="l10.644.18"></span>οὐδὲ τῶν θεραπευτικῶν ἐστιν, ἀλλ’ ὡς ἂν εἴποι τις τῶν ζωτικῶν.
<span class="pb" data-page="10.645" id="p10.645"></span>
<span class="lb" data-page="10.645" data-line="1" id="l10.645.1"></span>οὐ γὰρ ἵν’ ὑγιαίνωμεν, οὐδ’ ἵν’ ἀπαλλαγῶμεν νόσων,
<span class="lb" data-page="10.645" data-line="2" id="l10.645.2"></span>ἐξ αὐτῆς τι πρώτως λαμβάνομεν, ἀλλ’ ἵνα ζῶμεν. πρόσκειται
<span class="lb" data-page="10.645" data-line="3" id="l10.645.3"></span>δ’ ἐν τῷ λόγῳ τὸ πρώτως, ὅτι γε καὶ κατὰ συμβεβηκός ποτε
<span class="lb" data-page="10.645" data-line="4" id="l10.645.4"></span>τῆς δυνάμεως ἡ ῥῶσις εἰς τὴν τῆς διαθέσεως ἴασιν ὑπάρχει
<span class="lb" data-page="10.645" data-line="5" id="l10.645.5"></span>χρήσιμος. ἀλλὰ τοῦτο μὲν ἐν τοῖς ἑξῆς ἐπιδειξόμεθα.
</p>
          </article>

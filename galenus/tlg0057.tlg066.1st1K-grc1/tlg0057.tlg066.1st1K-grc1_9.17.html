<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:9.17">
<span class="pb page1" data-page="10.656" id="p10.656"></span>
<span class="milestone ed1page page1" data-n="4.138" data-unit="ed1page" id="ed1page.4.138"></span>
<span class="milestone ed2page page1" data-n="10.221" data-unit="ed2page" id="ed2page.10.221"></span>
            <p>
<span class="lb" data-page="10.656" data-line="17" id="l10.656.17"></span>Πρόσχες γάρ μοι κᾀνταῦθα τὸν νοῦν τῇ
<span class="lb" data-page="10.656" data-line="18" id="l10.656.18"></span>διαφορᾷ τῶν σωμάτων. ἡ μὲν τῶν λίθων οὐσία μόνιμός ἐστι
<span class="pb" data-page="10.657" id="p10.657"></span>
<span class="lb" data-page="10.657" data-line="1" id="l10.657.1"></span>διὰ ξηρότητα καὶ ψύξιν· οὕτως δὲ ἡ τοῦ χαλκοῦ καὶ τοῦ σιδήρου
<span class="lb" data-page="10.657" data-line="2" id="l10.657.2"></span>καὶ ἡ τοῦ χρυσοῦ καὶ συνελόντι φάναι πάντων τῶν γεωδῶν
<span class="lb" data-page="10.657" data-line="3" id="l10.657.3"></span>σωμάτων. ἡ δέ γε τῶν ὑγρῶν καὶ θερμῶν εἰς τὸ περιέχον
<span class="lb" data-page="10.657" data-line="4" id="l10.657.4"></span>ἀεὶ σκίδναται τάχιστα, ποτὲ μὲν εἰς αἰσθητοὺς ἀτμοὺς
<span class="lb" data-page="10.657" data-line="5" id="l10.657.5"></span>λυομένη, ποτὲ δ’ εἰς ἀδήλους μὲν τῇ ὄψει, τῷ λόγῳ δὲ γνωστὰς
<span class="lb" data-page="10.657" data-line="6" id="l10.657.6"></span>ἀποῤῥοάς. αὗται μὲν οὖν αἱ φύσεις τῶν σωμάτων οἷον
<span class="lb" data-page="10.657" data-line="7" id="l10.657.7"></span>ἐκ διαμέτρου πρὸς ἀλλήλας ἀντίκεινται· τῶν δ’ ἄλλων ἁπασῶν
<span class="lb" data-page="10.657" data-line="8" id="l10.657.8"></span>ἐν μὲν τῇ ξηρᾷ καὶ ψυχρᾷ φύσει πλησιέστερον ὑπάρχουσαι
<span class="lb" data-page="10.657" data-line="9" id="l10.657.9"></span>δυσδιαφόρητοι μέν εἰσιν, ἀλλ’ ἧττον σιδήρου καὶ
<span class="lb" data-page="10.657" data-line="10" id="l10.657.10"></span>λίθου καὶ ἀδάμαντος. ἐν δὲ τῇ θερμῇ καὶ ὑγρᾷ διαφοροῦνται
<span class="lb" data-page="10.657" data-line="11" id="l10.657.11"></span>μὲν ἑτοιμότερον, ἀλλ’ ἧττον καὶ αὗται τοῦ θερμανθέντος
<span class="lb" data-page="10.657" data-line="12" id="l10.657.12"></span>ὕδατος. χωρὶς μὲν γὰρ θερμότητος οὐχ οἷόν τ’ ἐστι διαφορεῖσθαί
<span class="lb" data-page="10.657" data-line="13" id="l10.657.13"></span>τι σῶμα, μενούσης αὐτοῦ τῆς οὐσίας ἐσφιγμένης τε
<span class="lb" data-page="10.657" data-line="14" id="l10.657.14"></span>καὶ πεπιλημένης· ὑπὸ θερμότητος δ’ οὐχ ἅπαν, ἀλλ’ ὅσον
<span class="lb" data-page="10.657" data-line="15" id="l10.657.15"></span>ἐπιτήδειόν ἐστιν εἰς ἀτμοὺς λύεσθαι· τοιοῦτον δ’ ἐστὶ δήπου
<span class="lb" data-page="10.657" data-line="16" id="l10.657.16"></span>τὸ ὑγρόν. ἡ τοίνυν τῶν παιδίων οὐσία ῥᾷστα διαφορεῖται
<span class="lb" data-page="10.657" data-line="17" id="l10.657.17"></span>καὶ σκεδάννυται, διότι πασῶν μέν ἐστιν ὑγροτάτη, ψυχροτάτη
<span class="pb" data-page="10.658" id="p10.658"></span>
<span class="lb" data-page="10.658" data-line="1" id="l10.658.1"></span>δὲ οὐδεμιᾶς. ὥστε οὐ χρῄζει κενωτικοῦ βοηθήματος, ἐξ
<span class="lb" data-page="10.658" data-line="2" id="l10.658.2"></span>ἑαυτῆς ἔχουσα τὸ κενοῦσθαι σύμφυτον. γίγνεται δὲ δήπου
<span class="lb" data-page="10.658" data-line="3" id="l10.658.3"></span>καὶ διὰ χώραν θερμὴν καὶ ξηρὰν, ὥραν τε θερινὴν καὶ κατάστασιν
<span class="lb" data-page="10.658" data-line="4" id="l10.658.4"></span>ἱκανῶς θερμὴν καὶ ξηρὰν ἡ διὰ τῆς ἐπιφανείας τοῦ
<span class="lb" data-page="10.658" data-line="5" id="l10.658.5"></span>σώματος ἀξιόλογος κένωσις, ὥσπερ καὶ διὰ ταύτην τοὺς
<span class="lb" data-page="10.658" data-line="6" id="l10.658.6"></span>δεομένους αἵματος ἀφαιρέσεως ἢ οὐδ’ ὅλως φλεβοτομήσομεν
<span class="lb" data-page="10.658" data-line="7" id="l10.658.7"></span>ἢ ὀλίγον ἀφαιρήσομεν. ἔσονται δὲ καὶ κατὰ τὴν τομὴν
<span class="lb" data-page="10.658" data-line="8" id="l10.658.8"></span>τήνδε πολλοὶ σκοποὶ, ἡ φύσις ἡ ἐξ ἀρχῆς, τὸ ἔθος, ἡλικία,
<span class="lb" data-page="10.658" data-line="9" id="l10.658.9"></span>τὸ χωρίον, ἡ ὥρα τοῦ ἔτους, ἡ κατάστασις, ἔτι τε πρὸς τούτοις
<span class="lb" data-page="10.658" data-line="10" id="l10.658.10"></span>ἡ νοσώδης διάθεσις ἣν θεραπεύομεν, ἑτέρῳ τε τρόπῳ
<span class="lb" data-page="10.658" data-line="11" id="l10.658.11"></span>πρὸ αὐτῆς ἡ τοῦ κάμνοντος δύναμις. οὐσῶν δὲ δηλονότι
<span class="lb" data-page="10.658" data-line="12" id="l10.658.12"></span>πολλῶν τῶν διαθέσεων ἰδίᾳ καθ’ ἑκάστην αὐτῶν ἡ ἔνδειξις·
<span class="lb" data-page="10.658" data-line="13" id="l10.658.13"></span>ἀπὸ μὲν τῆς θερμῆς ἡ τοῦ ψύχειν, ἀπὸ δὲ τῆς ψυχρᾶς ἡ τοῦ
<span class="lb" data-page="10.658" data-line="14" id="l10.658.14"></span>θερμαίνειν, ἑκάστης τε τῶν ἄλλων ὑπεναντίωσις, ὥστε ὀκτὼ
<span class="lb" data-page="10.658" data-line="15" id="l10.658.15"></span>δυσκρασιῶν οὐσῶν ὀκτὼ καὶ τοὺς κατὰ μέρος εἶναι σκοποὺς
<span class="lb" data-page="10.658" data-line="16" id="l10.658.16"></span>ἁπάντων τῶν ἐπιγιγνομένων νοσημάτων τοῖς ἁπλοῖς σώμασιν,
<span class="lb" data-page="10.658" data-line="17" id="l10.658.17"></span>ἐξ ἐπιμέτρου δὲ τὸν κοινὸν πρὸς τὰς τῶν ὀργανικῶν
<span class="lb" data-page="10.658" data-line="18" id="l10.658.18"></span>διαθέσεις, οὗ μηδὲν ὄνομα ἦν τοῖς ἔμπροσθεν, ἀλλ’ ἡμεῖς
<span class="pb" data-page="10.659" id="p10.659"></span>
<span class="lb" data-page="10.659" data-line="1" id="l10.659.1"></span>ἀναγκασθέντες ἑρμηνεύειν αὐτὸ συνεχείας λύσιν ἐκαλέσαμεν,
<span class="lb" data-page="10.659" data-line="2" id="l10.659.2"></span>ἐπεδείξαμέν τε τὸν κοινὸν κᾀνταῦθα τῆς θεραπείας σκοπὸν
<span class="lb" data-page="10.659" data-line="3" id="l10.659.3"></span>εἶναι τὴν ἕνωσιν. ὅσοι δ’ ἐξ αὐτοῦ τούτου πάλιν τεμνόμενοι
<span class="lb" data-page="10.659" data-line="4" id="l10.659.4"></span>κατὰ μέρος συνίστανται, διὰ τῶν τεττάρων ὑπομνημάτων
<span class="lb" data-page="10.659" data-line="5" id="l10.659.5"></span>ἐδείχθησαν, τοῦ τρίτου τῶν ἐν τῇδε τῇ πραγματείᾳ καὶ τετάρτου
<span class="lb" data-page="10.659" data-line="6" id="l10.659.6"></span>καὶ πέμπτου καὶ ἕκτου. <span class="milestone ed2page" data-n="10.222" data-unit="ed2page" id="ed2page.10.222"></span>νυνὶ μὲν οὖν ἔτι τὸν
<span class="lb" data-page="10.659" data-line="7" id="l10.659.7"></span>περὶ τῶν δυσκρασιῶν ἐν τοῖς ἑξῆς ὑπομνήμασι ποιήσομαι
<span class="lb" data-page="10.659" data-line="8" id="l10.659.8"></span>λόγον. συντελέσας δ’ αὐτὸν ἐπὶ τὰ τῶν ὀργανικῶν μορίων
<span class="lb" data-page="10.659" data-line="9" id="l10.659.9"></span>ἀφίξομαι νοσήματα καὶ δείξω κατὰ τὴν αὐτὴν μέθοδον ἐν
<span class="lb" data-page="10.659" data-line="10" id="l10.659.10"></span>αὐτοῖς τούς τε πρώτους ἁπάντων σκοποὺς, οὓς γενικωτάτους
<span class="lb" data-page="10.659" data-line="11" id="l10.659.11"></span>ὀνομάζειν οὐδὲν κωλύει, καὶ τοὺς ἐκ τῆς τούτων τομῆς γενομένους·
<span class="lb" data-page="10.659" data-line="12" id="l10.659.12"></span>εἶτ’ αὖθις τοὺς ἐξ ἐκείνων, ἄχρι περ ἂν ἐπί τι τῶν
<span class="lb" data-page="10.659" data-line="13" id="l10.659.13"></span>μηκέτι ἐγχωρούντων τομὴν ἀφικώμεθα· ταύτην γὰρ ἡμᾶς ὁ
<span class="lb" data-page="10.659" data-line="14" id="l10.659.14"></span>Πλάτων ἐδίδαξε μέθοδον ἁπάσης τέχνης συστάσεως. ἀλλὰ
<span class="lb" data-page="10.659" data-line="15" id="l10.659.15"></span>περὶ μὲν τῶν ὀργανικῶν, ὡς ἔφην, αὖθις εἰρήσεται· νυνὶ δ’
<span class="lb" data-page="10.659" data-line="16" id="l10.659.16"></span>ἀναμνησθέντες ἐν τίνι μέρει τῆς προκειμένης πραγματείας
<span class="lb" data-page="10.659" data-line="17" id="l10.659.17"></span>ἐσμὲν, ἐπιθῶμεν ἤδη τῇ παρούσῃ διεξόδῳ τὴν προσήκουσαν
<span class="lb" data-page="10.659" data-line="18" id="l10.659.18"></span>τελευτήν. ἓν δή τι γένος ἐστὶ νοσήματος ἐγγινόμενον τοῖς
<span class="pb" data-page="10.660" id="p10.660"></span>
<span class="lb" data-page="10.660" data-line="1" id="l10.660.1"></span>ὁμοιομερέσι καὶ ἁπλοῖς ὀνομαζομένοις τοῦ ζώου μορίοις, ὃ
<span class="lb" data-page="10.660" data-line="2" id="l10.660.2"></span>καλεῖται δυσκρασία. ταύτης τῆς δυσκρασίας ἐνίας μὲν ἐδείξαμεν
<span class="lb" data-page="10.660" data-line="3" id="l10.660.3"></span>ἀλλοιουμένων τῶν σωμάτων κατὰ ψιλὰς ποιότητας,
<span class="lb" data-page="10.660" data-line="4" id="l10.660.4"></span>ἐνίας δὲ μεθ’ ὕλης τινὸς εἰς αὐτὰ κατασκηπτούσης ἀποτελεῖσθαι,
<span class="lb" data-page="10.660" data-line="5" id="l10.660.5"></span>γίγνεσθαι δ’ ἑκατέρας αὖ πάλιν ἤτοι περὶ ἓν ἢ πλείω
<span class="lb" data-page="10.660" data-line="6" id="l10.660.6"></span>μόρια τῶν ζώων ἢ καὶ σύμπαν τὸ σῶμα. διελθόντες οὖν ἐν
<span class="lb" data-page="10.660" data-line="7" id="l10.660.7"></span>τῷ τῆσδε τῆς πραγματείας ἑβδόμῳ γράμματι τὰς περὶ τὰ
<span class="lb" data-page="10.660" data-line="8" id="l10.660.8"></span>μόρια συνισταμένας δυσκρασίας ἀλλοιουμένων μόνων τῶν
<span class="lb" data-page="10.660" data-line="9" id="l10.660.9"></span>ποιοτήτων, ἑξῆς ἐν δυοῖν τούτοιν ἐπὶ τὰς εἰς ὅλον ἐκτεταμένας
<span class="lb" data-page="10.660" data-line="10" id="l10.660.10"></span>τὸ ζῶον ἀφικόμενοι περὶ πρώτων ἔγνωμεν διαλεχθῆναι
<span class="lb" data-page="10.660" data-line="11" id="l10.660.11"></span>τῶν πυρετῶν. ἐπεὶ δὲ καὶ τούτων αὐτῶν ἔνιοι μὲν ἔτι γίνονται,
<span class="lb" data-page="10.660" data-line="12" id="l10.660.12"></span>τῆς ἐργαζομένης αὐτοὺς αἰτίας ἐν τῷ σώματι περιεχομένης,
<span class="lb" data-page="10.660" data-line="13" id="l10.660.13"></span>ἔνιοι δ’ ἐγένοντο μὲν, οἴχεται δ’ αὐτῶν τὸ ποιῆσαν αἴτιον,
<span class="lb" data-page="10.660" data-line="14" id="l10.660.14"></span>ἄμεινον ἐδόκει τὸν λόγον ἐπὶ τούτους πρώτους ἄγειν, ἁπλῆν
<span class="lb" data-page="10.660" data-line="15" id="l10.660.15"></span>τὴν πρώτην ἔνδειξιν ἔχοντας, εἶθ’ ἑξῆς αὐτῶν ἅψασθαι τῷ
<span class="lb" data-page="10.660" data-line="16" id="l10.660.16"></span>λόγῳ κᾀκείνων τῶν πυρετῶν ὧν ἐν τῷ σώματι τὸ ποιοῦν
<span class="lb" data-page="10.660" data-line="17" id="l10.660.17"></span>ἐστιν αἴτιον.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:9.6">
<span class="pb page1" data-page="10.628" id="p10.628"></span>
<span class="milestone ed1page page1" data-n="4.133" data-unit="ed1page" id="ed1page.4.133"></span>
<span class="milestone ed2page page1" data-n="10.211" data-unit="ed2page" id="ed2page.10.211"></span>
            <p>
<span class="lb" data-page="10.628" data-line="3" id="l10.628.3"></span>Ἐπεὶ τοίνυν πέπρακται τοῦθ’ ἡμῖν, ἐναργῶς
<span class="lb" data-page="10.628" data-line="4" id="l10.628.4"></span>τε δέδεικται δι’ αὐτῶν, ὅπερ ἐν τῷ πρὸ τούτου γράμματι
<span class="lb" data-page="10.628" data-line="5" id="l10.628.5"></span>κατὰ τὴν τελευτὴν ἐλέχθη, τὸ χρῆναι τὰς ἐνδείξεις ἐπὶ τῶν
<span class="lb" data-page="10.628" data-line="6" id="l10.628.6"></span>ἄλλων πυρετῶν, ὅσοι μηκέτ’ εἰσὶν ἐφήμεροι, μὴ μόνον ἀπὸ
<span class="lb" data-page="10.628" data-line="7" id="l10.628.7"></span>τῶν ἐν ἐκείνῳ τῷ λόγῳ διδαχθέντων σκοπῶν, ἀλλὰ καὶ τῆς
<span class="lb" data-page="10.628" data-line="8" id="l10.628.8"></span>τῶν πυρετῶν ἐργαζομένης αἰτίας καὶ τῆς τοῦ κάμνοντος δυνάμεως
<span class="lb" data-page="10.628" data-line="9" id="l10.628.9"></span>λαμβάνεσθαι, πάλιν ἐπὶ τὴν καθόλου γυμνασίαν ἀνέλθωμεν,
<span class="lb" data-page="10.628" data-line="10" id="l10.628.10"></span>εὖ εἰδότες ὡς οὐχ οἷόν τ’ ἐστὶ τέχνης οὐδεμιᾶς ἐπιστήμην
<span class="lb" data-page="10.628" data-line="11" id="l10.628.11"></span>κτήσασθαι χωρὶς τοῦ μέθοδον μέν τινα διὰ τῶν καθόλου
<span class="lb" data-page="10.628" data-line="12" id="l10.628.12"></span>λεγομένων θεωρημάτων, ἄσκησιν δὲ διὰ τῶν ἐν μέρει λαμβάνειν
<span class="lb" data-page="10.628" data-line="13" id="l10.628.13"></span>παραδειγμάτων. οὔτε γὰρ οἷόν τε χωρὶς τοῦ γυμνάσασθαι
<span class="lb" data-page="10.628" data-line="14" id="l10.628.14"></span>πολυειδῶς ἐν τοῖς κατὰ μέρος ἐπὶ τῶν καμνόντων, ἃ
<span class="lb" data-page="10.628" data-line="15" id="l10.628.15"></span>χρὴ πράττειν· οὔτ’ αὐτὴν τὴν γυμνασίαν ἐγχωρεῖ γίγνεσθαι
<span class="lb" data-page="10.628" data-line="16" id="l10.628.16"></span>προσηκόντως ἄνευ τῆς τοῦ καθόλου γνώσεως· ἐν ἐκείνοις μὲν
<span class="lb" data-page="10.628" data-line="17" id="l10.628.17"></span>γὰρ ἡ μέθοδος, ἡ δ’ ἄσκησις ἐν τοῖς κατὰ μέρος. ὥσπερ οὖν
<span class="lb" data-page="10.628" data-line="18" id="l10.628.18"></span>ὅσοι βαδίσαι τινὰ ὁδὸν ἐφίενται τοῖς σκέλεσιν ἀμφοτέροις ἐν
<span class="pb" data-page="10.629" id="p10.629"></span>
<span class="lb" data-page="10.629" data-line="1" id="l10.629.1"></span>μέρει χρῶνται, θατέρῳ δ’ εἴ τις σκάζων μόνω χρῷτο, παμπόλλῳ
<span class="lb" data-page="10.629" data-line="2" id="l10.629.2"></span>τε χρόνῳ καὶ μετὰ τοῦ σφάλλεσθαι πολλάκις ἀνύσει τὴν πορείαν,
<span class="lb" data-page="10.629" data-line="3" id="l10.629.3"></span>οὕτως ὅστις ἐπὶ τέλος ἡστινοσοῦν ἀφικέσθαι τέχνης
<span class="lb" data-page="10.629" data-line="4" id="l10.629.4"></span>ἐθέλει, χρηστέον αὐτῷ τοῖς δύο τούτοις οἷόν περ σκέλεσιν ἢ
<span class="lb" data-page="10.629" data-line="5" id="l10.629.5"></span>ὀργάνοις ἢ ὅπως ἄν τις ὀνομάζειν βούληται· μεθόδῳ μὲν ἐν
<span class="lb" data-page="10.629" data-line="6" id="l10.629.6"></span>τοῖς καθόλου θεωρήμασιν, ἀσκήσει δ’ ἐν τοῖς κατὰ μέρος.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:9.7">
<span class="pb page1" data-page="10.629" id="p10.629"></span>
<span class="milestone ed1page page1" data-n="4.133" data-unit="ed1page" id="ed1page.4.133"></span>
<span class="milestone ed2page page1" data-n="10.211" data-unit="ed2page" id="ed2page.10.211"></span>
            <p>
<span class="lb" data-page="10.629" data-line="7" id="l10.629.7"></span>Ἀνελθόντες οὖν αὖθις ἐπὶ τὴν μέθοδον
<span class="lb" data-page="10.629" data-line="8" id="l10.629.8"></span>ὑπὲρ τῆς τοῦ κάμνοντος ἐπισκεψώμεθα δυνάμεως, εἴτε συντελεῖ
<span class="lb" data-page="10.629" data-line="9" id="l10.629.9"></span>τι πρὸς τὴν θεραπείαν, εἴτ’ οὐδὲν ὅλως, ὡς ἔδοξέ τισιν.
<span class="lb" data-page="10.629" data-line="10" id="l10.629.10"></span>ἔοικε δὲ τοῖς ἄχρηστον εἰς θεραπείας εὕρεσιν εἶναι φαμένοις
<span class="lb" data-page="10.629" data-line="11" id="l10.629.11"></span>τὴν δύναμιν οὐκ οἰκεία τοῖς ἔργοις τῆς τέχνης ἡ σκέψις, ἀλλὰ
<span class="lb" data-page="10.629" data-line="12" id="l10.629.12"></span>λογικωτέρα μᾶλλον, ὡς σοφισταῖς γεγονέναι. λέγουσι μὲν γὰρ
<span class="lb" data-page="10.629" data-line="13" id="l10.629.13"></span>ἐκ τῆς διαθέσεως ἣν θεραπεύομεν εἶναι τὴν ἔνδειξίν <span class="milestone ed1page" data-n="4.134" data-unit="ed1page" id="ed1page.4.134"></span>ὧν
<span class="lb" data-page="10.629" data-line="14" id="l10.629.14"></span>χρὴ πράττειν, οὐκ ἐκ τῆς δυνάμεως. ἀμέλει καὶ ὥρας καὶ
<span class="lb" data-page="10.629" data-line="15" id="l10.629.15"></span>χώρας καὶ καταστάσεις καὶ ἡλικίας καὶ ἔθη καὶ κράσεις σωμάτων
<span class="lb" data-page="10.629" data-line="16" id="l10.629.16"></span>ἀχρήστους εἶναί φασι κατὰ τὸν αὐτὸν λόγον. εἶθ’ ὅταν
<span class="lb" data-page="10.629" data-line="17" id="l10.629.17"></span>ἀναγκάζονται τὴν θεραπείαν ἐξαλλάττειν, διὰ ταῦτα τῶν ἐν
<span class="lb" data-page="10.629" data-line="18" id="l10.629.18"></span>ἀρχῇ ῥηθέντων ἑαυτοῖς ἐπιλανθανόμενοι, τὰ μὲν αὐτῶν ἀντενδείκνυσθαί
<span class="pb" data-page="10.630" id="p10.630"></span>
<span class="lb" data-page="10.630" data-line="1" id="l10.630.1"></span>φασιν ἐνίοτε τοῖς θεραπευτικοῖς σκοποῖς, τὰ δ’
<span class="lb" data-page="10.630" data-line="2" id="l10.630.2"></span>εἰς ὕλας βοηθημάτων εἶναι χρήσιμα, καθάπερ καὶ τὰ μόρια
<span class="lb" data-page="10.630" data-line="3" id="l10.630.3"></span>τοῦ ζώου. καὶ γὰρ ἐπ’ ἐκείνων τὴν αὐτὴν στρέφονται στροφὴν,
<span class="lb" data-page="10.630" data-line="4" id="l10.630.4"></span>ἐν ἀρχῇ μὲν τῶν λόγων ἄχρηστα πρὸς τὴν τῆς θεραπείας
<span class="lb" data-page="10.630" data-line="5" id="l10.630.5"></span>εὕρεσιν ὑπάρχειν αὐτὰ φάσκοντες, ὕστερον δ’ ὅτ’ ἂν ἐξελέγχωνται,
<span class="lb" data-page="10.630" data-line="6" id="l10.630.6"></span>πρὸς μὲν τὴν ἔνδειξιν τῆς θεραπείας ἄχρηστα λέγοντες,
<span class="lb" data-page="10.630" data-line="7" id="l10.630.7"></span>εἰς δὲ τὴν τῆς ὕλης ἐξάλλαξιν, ἢ εὕρεσιν, ἢ διαφορὰν,
<span class="lb" data-page="10.630" data-line="8" id="l10.630.8"></span>ἢ ποιότητα, καὶ γὰρ καὶ ὀνομάζουσιν οὐχ. <span class="milestone ed2page" data-n="10.212" data-unit="ed2page" id="ed2page.10.212"></span>ὡσαύτως
<span class="lb" data-page="10.630" data-line="9" id="l10.630.9"></span>ἅπαντες, ἀναγκαῖα συγχωροῦντες ὑπάρχειν. ὅπερ οὖν εἶπον
<span class="lb" data-page="10.630" data-line="10" id="l10.630.10"></span>ἀρτίως, ἀναλήψομαι καὶ νῦν, ὡς ἐκ τοῦ χρησίμου τῆς τέχνης
<span class="lb" data-page="10.630" data-line="11" id="l10.630.11"></span>μεταβαίνοντες εἰς λογικὴν ἀφικνοῦνται σκέψιν. ἔστι μὲν
<span class="lb" data-page="10.630" data-line="12" id="l10.630.12"></span>γὰρ τὸ χρήσιμον ἐξευρεῖν βοηθήματα δι’ ὧν ὁ κάμνων θεραπευθήσεται·
<span class="lb" data-page="10.630" data-line="13" id="l10.630.13"></span>καταλιπόντες δ’ ἐκεῖνοι τοῦτο περὶ ὀνομάτων
<span class="lb" data-page="10.630" data-line="14" id="l10.630.14"></span>ἐρίζουσιν, ἐνδείξεις τε καὶ ἀντενδείξεις λέγοντες καὶ κοινότητας
<span class="lb" data-page="10.630" data-line="15" id="l10.630.15"></span>καὶ σκοποὺς καὶ ὕλας βοηθημάτων, ὅσα τ’ ἄλλα τοιαῦτα τῇ
<span class="lb" data-page="10.630" data-line="16" id="l10.630.16"></span>διαφορᾷ τῶν ὀνομάτων ἀπολογεῖσθαι νομίζοντες, ὑπὲρ ὧν
<span class="lb" data-page="10.630" data-line="17" id="l10.630.17"></span>ἀπεφήναντο ψευδῶς. ἐγὼ δ’ οὐ κωλύω μὲν αὐτοὺς ὀνόμασιν
<span class="lb" data-page="10.630" data-line="18" id="l10.630.18"></span>οἷς ἂν ἐθέλωσι χρῆσθαι· μεμνῆσθαι δὲ ἀξιῶ τῶν ἐξ ἀρχῆς
<span class="pb" data-page="10.631" id="p10.631"></span>
<span class="lb" data-page="10.631" data-line="1" id="l10.631.1"></span>προτεθέντων, ἅπερ ἐστὶ βοηθημάτων εὑρέσεις· εἰς ἃς ὅ τι
<span class="lb" data-page="10.631" data-line="2" id="l10.631.2"></span>περ ἂν φαίνηται συντελοῦν ὁπωσοῦν ἀναγκαῖον αὐτὸ φατέον
<span class="lb" data-page="10.631" data-line="3" id="l10.631.3"></span>εἰς τὴν θεραπείαν ὑπάρχειν. οὕτως οὖν καὶ ἡ δύναμις εἴτ’
<span class="lb" data-page="10.631" data-line="4" id="l10.631.4"></span>ἀναγκαία σκοπεῖσθαι τοῖς ἰατροῖς ἐπὶ τῶν ἀῤῥωστούντων εἴτ’
<span class="lb" data-page="10.631" data-line="5" id="l10.631.5"></span>οὐκ ἀναγκαία σκοπῶμεν. ἐγὼ μὲν γάρ φημι πολλάκις ἀναγκαιοτάτην
<span class="lb" data-page="10.631" data-line="6" id="l10.631.6"></span>ὑπάρχειν αὐτὴν, ὡς πάντα σχεδόν τι τὰ περὶ τὸν κάμνοντα
<span class="lb" data-page="10.631" data-line="7" id="l10.631.7"></span>δι’ ἐκείνην πράττεσθαι μόνην, ἔστι δ’ ὅτε μετρίως
<span class="lb" data-page="10.631" data-line="8" id="l10.631.8"></span>ἀναγκαίαν, ὡς λαμβάνεσθαι μέν τι καὶ ἐξ αὐτῆς εἰς τὰ ποιητέα,
<span class="lb" data-page="10.631" data-line="9" id="l10.631.9"></span>μὴ μέντοι πρὸς αὐτήν γε τὸ πᾶν κῦρος ἀναφέρεσθαι
<span class="lb" data-page="10.631" data-line="10" id="l10.631.10"></span>τῶν πρακτέων. αὖθις δ’ ἄν σοι δείξαιμι τὴν δύναμιν οὕτω
<span class="lb" data-page="10.631" data-line="11" id="l10.631.11"></span>βραχὺ συντελοῦσαν εἰς τὴν τῶν βοηθημάτων εὕρεσιν, ὡς διὰ
<span class="lb" data-page="10.631" data-line="12" id="l10.631.12"></span>σμικρότητα καὶ λανθάνειν ἐνίοτε καὶ παραπέμπεσθαι καὶ
<span class="lb" data-page="10.631" data-line="13" id="l10.631.13"></span>σιωπᾶσθαι, καθάπερ ὅλως οὐκ οὖσαν ἐκ τῶν χρησίμων σκοπῶν.
<span class="lb" data-page="10.631" data-line="14" id="l10.631.14"></span>ἀλλ’ ὅπερ ἐπὶ τῆς δυνάμεώς ἐστι, τοῦτο καὶ ἐπὶ τῶν
<span class="lb" data-page="10.631" data-line="15" id="l10.631.15"></span>ἄλλων ἁπάντων ὑπάρχει τῶν ἐνδεικνυμένων. ἄλλοτε γὰρ αὐτῶν
<span class="lb" data-page="10.631" data-line="16" id="l10.631.16"></span>ἄλλο τὸ μὲν ἧττον δύναται, τὸ δὲ πλέον· ἐνίοτε δὲ
<span class="lb" data-page="10.631" data-line="17" id="l10.631.17"></span>οὕτως ἰσχυρόν ἐστιν ὡς μόνον ἐνδείκνυσθαι δοκεῖν, ἢ οὕτως
<span class="lb" data-page="10.631" data-line="18" id="l10.631.18"></span>ἀσθενὲς ὡς παραλείπεσθαι.
</p>
          </article>

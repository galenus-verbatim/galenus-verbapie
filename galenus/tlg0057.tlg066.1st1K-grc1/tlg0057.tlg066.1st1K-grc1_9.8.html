<article xmlns="http://www.w3.org/1999/xhtml" id="urn:cts:greekLit:tlg0057.tlg066.1st1K-grc1:9.8">
<span class="pb page1" data-page="10.632" id="p10.632"></span>
<span class="milestone ed1page page1" data-n="4.134" data-unit="ed1page" id="ed1page.4.134"></span>
<span class="milestone ed2page page1" data-n="10.212" data-unit="ed2page" id="ed2page.10.212"></span>
            <p>
<span class="lb" data-page="10.632" data-line="1" id="l10.632.1"></span>Ταῦτ’ οὖν ἐπιδεικνύντι μοι πρόσεχε τὸν
<span class="lb" data-page="10.632" data-line="2" id="l10.632.2"></span>νοῦν, ἐκεῖνο διὰ μνήμης ἔχων ὡς οὔτ’ ἐν ἄλλοις τισὶ τὸ μεθόδῳ
<span class="lb" data-page="10.632" data-line="3" id="l10.632.3"></span>θεραπεύειν ἐστὶν οὔτ’ ἄλλος τις πρὸ ἡμῶν διωρίσατο πάνθ’
<span class="lb" data-page="10.632" data-line="4" id="l10.632.4"></span>ἑξῆς αὐτὰ, καίτοι γε ὑφ’ Ἱπποκράτους εὑρημένης τῆς ὁδοῦ.
<span class="lb" data-page="10.632" data-line="5" id="l10.632.5"></span>ταυτὶ γὰρ ἃ νῦν ἐγὼ μέλλω διέρχεσθαι τὴν θεραπείαν ἐκδεικνύμενα
<span class="lb" data-page="10.632" data-line="6" id="l10.632.6"></span>πρῶτος ἁπάντων ἐκεῖνος ἔγραψεν· ἀλλ’ ὡς ἂν πρῶτος
<span class="lb" data-page="10.632" data-line="7" id="l10.632.7"></span>εὑρίσκων οὔτε τὴν προσήκουσαν ἅπασιν ἐπέθηκε τάξιν
<span class="lb" data-page="10.632" data-line="8" id="l10.632.8"></span>οὔτε τὴν ἀξίαν ἑκάστου τῶν σκοπῶν ἀκριβῶς ἀφωρίσατο,
<span class="lb" data-page="10.632" data-line="9" id="l10.632.9"></span>παρέλιπέ τέ τινας ἐν αὐτοῖς διορισμοὺς, ἀσαφῶς τε τὰ πλεῖστα
<span class="lb" data-page="10.632" data-line="10" id="l10.632.10"></span>διὰ παλαιὰν βραχυλογίαν ἑρμήνευσε. καὶ δὴ καὶ περὶ τῶν
<span class="lb" data-page="10.632" data-line="11" id="l10.632.11"></span>ἐπιπεπλεγμένων διαθέσεων ὀλίγιστα παντάπασιν ἐδίδαξε.
<span class="lb" data-page="10.632" data-line="12" id="l10.632.12"></span>συνελόντι δὲ φάναι τὴν ἐπὶ τὰς ἰάσεις ὁδὸν ἅπασαν μέν μοι
<span class="lb" data-page="10.632" data-line="13" id="l10.632.13"></span>δοκεῖ τέμνεσθαι, δεομένην μέντοι γ’ ἐπιμελείας εἰς τὸ τέλεον,
<span class="lb" data-page="10.632" data-line="14" id="l10.632.14"></span>ὥσπερ καὶ νῦν ὁρῶμεν ἐνίας τῶν ἐπὶ τῆς γῆς ὁδῶν τῶν παλαιῶν
<span class="lb" data-page="10.632" data-line="15" id="l10.632.15"></span>ἢ πηλῶδές τι μόριον ἑαυτῶν, ἢ λίθων, ἢ ἀκανθῶν
<span class="lb" data-page="10.632" data-line="16" id="l10.632.16"></span>πλῆρες, ἢ λυπηρῶς ὄρθιον, ἢ κάταντες σφαλερῶς, ἢ θηρίων
<span class="lb" data-page="10.632" data-line="17" id="l10.632.17"></span>πλῆρες, ἢ διὰ μέγεθος ποταμῶν δύσβατον, ἢ μακρὸν, ἢ
<span class="pb" data-page="10.633" id="p10.633"></span>
<span class="lb" data-page="10.633" data-line="1" id="l10.633.1"></span>τραχὺ κεκτημένας. ἀμέλει ταῦτ’ ἐχούσας ἁπάσας τὰς ἐπὶ τῆς
<span class="lb" data-page="10.633" data-line="2" id="l10.633.2"></span>Ἰταλίας ὁδοὺς ὁ Τραϊανὸς ἐκεῖνος ἐπηνωρθώσατο, τὰ μὲν
<span class="lb" data-page="10.633" data-line="3" id="l10.633.3"></span>ὑγρὰ καὶ πηλώδη μέρη λίθοις στρωννὺς, ἢ ὑψηλοῖς ἐξαίρων
<span class="lb" data-page="10.633" data-line="4" id="l10.633.4"></span>χώμασιν, ἐκκαθαίρων δὲ τά τε ἀκανθώδη καὶ τραχέα καὶ
<span class="lb" data-page="10.633" data-line="5" id="l10.633.5"></span>γεφύρας ἐπιβάλλων τοῖς δυσπόροις τῶν ποταμῶν· ἔνθα δ’
<span class="lb" data-page="10.633" data-line="6" id="l10.633.6"></span>ἐπιμήκης οὐ προσηκόντως ὁδὸς ἦν, <span class="milestone ed2page" data-n="10.213" data-unit="ed2page" id="ed2page.10.213"></span>ἐνταῦθα σύντομον
<span class="lb" data-page="10.633" data-line="7" id="l10.633.7"></span>ἑτέραν τεμνόμενος· ὥσπερ καὶ εἰ δι’ ὕψος λόφου χαλεπὴ, διὰ
<span class="lb" data-page="10.633" data-line="8" id="l10.633.8"></span>τῶν εὐπορωτέρων χωρίων ἐκτρέπων· καὶ εἰ θηριώδης ἢ
<span class="lb" data-page="10.633" data-line="9" id="l10.633.9"></span>ἔρημος, ἐξιστάμενος μὲν ἐκείνης, ἐφιστάμενος δὲ εἰς τὰς λεωφόρους,
<span class="lb" data-page="10.633" data-line="10" id="l10.633.10"></span>ἐπανορθούμενος δὲ καὶ τὰς τραχείας. οὔκουν χρὴ
<span class="lb" data-page="10.633" data-line="11" id="l10.633.11"></span>θαυμάζειν εἰ μαρτυροῦντες Ἱπποκράτει τὴν εὕρεσιν τῆς θεραπευτικῆς
<span class="lb" data-page="10.633" data-line="12" id="l10.633.12"></span>μεθόδου γράφειν ἐπεχειρήσαμεν αὐτοὶ τήνδε τὴν
<span class="lb" data-page="10.633" data-line="13" id="l10.633.13"></span>πραγματείαν. οὐ γὰρ ὡς οὐδ’ ὅλως εὑρεθείσης αὐτῆς, ἀλλ’
<span class="lb" data-page="10.633" data-line="14" id="l10.633.14"></span>ὡς δεομένης ὧν ὀλίγον ἔμπροσθεν εἶπον, ἐπὶ τήνδε τὴν συγγραφὴν
<span class="lb" data-page="10.633" data-line="15" id="l10.633.15"></span>ἧκον οὐδένα τῶν πρὸ ἐμοῦ συμπληρώσαντα τὴν μέθοδον
<span class="lb" data-page="10.633" data-line="16" id="l10.633.16"></span>εὑρών. ἔνιοι μὲν γὰρ οὐδ’ ἔγνωσαν ὅλως αὐτὴν, ἔνιοι
<span class="lb" data-page="10.633" data-line="17" id="l10.633.17"></span>δὲ γνόντες οὐκ ἠδυνήθησαν προσθεῖναι τὸ λεῖπον· εἰσὶ δ’
<span class="lb" data-page="10.633" data-line="18" id="l10.633.18"></span>οἳ καὶ κατακρύψαι καὶ συσκιάσαι προείλοντο καὶ ἀφανῆ ποιῆσαι
<span class="pb" data-page="10.634" id="p10.634"></span>
<span class="lb" data-page="10.634" data-line="1" id="l10.634.1"></span>παντάπασιν· οἵτινες δ’ εἰσὶν οὗτοι προϊόντος ῥηθήσεται
<span class="lb" data-page="10.634" data-line="2" id="l10.634.2"></span>τοῦ λόγου. νυνὶ δ’ ὅπερ ὑπεσχόμην ἤδη ποιήσω· πάντας
<span class="lb" data-page="10.634" data-line="3" id="l10.634.3"></span>ἑξῆς ἐκθήσομαι τοὺς θεραπευτικοὺς σκοπούς.
</p>
          </article>

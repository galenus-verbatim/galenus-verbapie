<article xmlns="http://www.w3.org/1999/xhtml" id="urn:cts:greekLit:tlg0057.tlg067.1st1K-grc1:1.10">
<span class="pb page1" data-page="11.32" id="p11.32"></span>
<span class="milestone ed1page page1" data-n="4.202" data-unit="ed1page" id="ed1page.4.202"></span>
<span class="milestone ed2page page1" data-n="10.354" data-unit="ed2page" id="ed2page.10.354"></span>
            <p>
<span class="lb" data-page="11.32" data-line="6" id="l11.32.6"></span>Τὸν μὲν οὖν ἀκριβῆ τριταῖον, ὡς ἂν ὑπὸ τῆς
<span class="lb" data-page="11.32" data-line="7" id="l11.32.7"></span>ξανθῆς χολῆς κινουμένης δυναστευόμενον, ὑγραίνειν τε καὶ
<span class="lb" data-page="11.32" data-line="8" id="l11.32.8"></span>ψύχειν εἰς τοσοῦτον, εἰς ὅσον ἂν οἷόν τε μάλιστα. τὰ γὰρ
<span class="lb" data-page="11.32" data-line="9" id="l11.32.9"></span>ἐναντία τῶν ἐναντίων ἰάματά ἐστι, κολάζοντα μὲν τὸ ὑπερβάλλον,
<span class="lb" data-page="11.32" data-line="10" id="l11.32.10"></span>ἀντεισάγοντα δὲ τὸ λεῖπον. ὁ δὲ τῆς ξανθῆς χολῆς
<span class="lb" data-page="11.32" data-line="11" id="l11.32.11"></span>χυμὸς ἁπάντων τῶν ἐν τῷ σώματι χυμῶν θερμότατος καὶ
<span class="lb" data-page="11.32" data-line="12" id="l11.32.12"></span>ξηρότατός ἐστι. προτρέπειν οὖν χρὴ τὸν μὲν εἰς τὴν γαστέρα
<span class="lb" data-page="11.32" data-line="13" id="l11.32.13"></span>συῤῥέοντα, κενοῦσθαι δι’ ἐμέτων· τὸν δὲ κάτω ὑπιόντα ὡσαύτως
<span class="lb" data-page="11.32" data-line="14" id="l11.32.14"></span>διὰ τῆς κάτω ἐκκρίσεως· τοῦτο μὲν δὴ καὶ αὐτόματον ἐν
<span class="lb" data-page="11.32" data-line="15" id="l11.32.15"></span>τοῖς ἀκριβέσι γίνεται τριταίοις. καὶ τοῖς οὔροις δὲ καὶ τοῖς
<span class="lb" data-page="11.32" data-line="16" id="l11.32.16"></span>ἱδρῶσι ποδηγεῖν· ἀγαθὴ δὲ καὶ ἡ διὰ τῶν κάτω τῆς χολῆς
<span class="lb" data-page="11.32" data-line="17" id="l11.32.17"></span>κάθαρσις. ἀλλὰ τὴν μὲν γαστέρα μαλακοῖς κλύσμασι κενοῦν·
<span class="lb" data-page="11.32" data-line="18" id="l11.32.18"></span>τὰ οὖρα δὲ προτρέπειν σελίνου τε καὶ ἀνήθου τοῖς πόμασιν
<span class="pb" data-page="11.33" id="p11.33"></span>
<span class="lb" data-page="11.33" data-line="1" id="l11.33.1"></span>ἐναποβρέχοντα. καὶ ἤν σοι πέψεως σημεῖα προφαίνηται, θαῤῥῶν
<span class="lb" data-page="11.33" data-line="2" id="l11.33.2"></span>ἤδη καὶ τοῦ ἀψινθίου διδόναι· τοῦτο μὲν δὴ καὶ ἄλλως
<span class="lb" data-page="11.33" data-line="3" id="l11.33.3"></span>μέγιστον ἴαμα τοῦ στομάχου διὰ χολῆς δῆξιν καὶ μᾶλλον εἰ
<span class="lb" data-page="11.33" data-line="4" id="l11.33.4"></span>τῆς κόμης αὐτοῦ λαμβάνων ὅσον αὔταρκες ἐναποβρέχοις μελικράτῳ.
<span class="lb" data-page="11.33" data-line="5" id="l11.33.5"></span>λουτρὰ δὲ θερμὰ δι’ ὕδατος ποτίμου τὸ μέν τι
<span class="lb" data-page="11.33" data-line="6" id="l11.33.6"></span>κενοῖ τῆς χολῆς ἀπάγοντα, τὸ δέ τι καὶ τῇ ποιότητι μεγάλως
<span class="lb" data-page="11.33" data-line="7" id="l11.33.7"></span>ὀνίνησιν· ὑγραίνει γὰρ καὶ ψύχει κατὰ δύναμιν, ὅσα τοιαῦτα
<span class="lb" data-page="11.33" data-line="8" id="l11.33.8"></span>λουτρά. τὰ δὲ θαλάττια καὶ ἁλμώδη καὶ νιτρώδη καὶ θειώδη
<span class="lb" data-page="11.33" data-line="9" id="l11.33.9"></span>πλεῖον μὲν ἀπάγει τῆς χολῆς, πολὺ δ’ ἧττον ὠφελεῖ τῶν ποτίμων.
<span class="lb" data-page="11.33" data-line="10" id="l11.33.10"></span>ἄμεινον δ’ εἰπεῖν, οὐδ’ ὠφελεῖν αὐτὰ μειζόνως βλάπτοντα
<span class="lb" data-page="11.33" data-line="11" id="l11.33.11"></span>ταῖς ποιότησιν ἢ βοηθοῦντα ταῖς κενώσεσιν. ἀτὰρ
<span class="lb" data-page="11.33" data-line="12" id="l11.33.12"></span>οὖν καὶ οἶδά τινα κιβδήλῳ λογισμῷ τοιοῖσδε χρήσασθαι λουτροῖς
<span class="lb" data-page="11.33" data-line="13" id="l11.33.13"></span>ἀναπεισθέντα· εἶτα ξηρανθέντα τὴν ἕξιν τοῦ σώματος,
<span class="lb" data-page="11.33" data-line="14" id="l11.33.14"></span>εἰς τοσοῦτόν τε διαφθαρέντα, <span class="milestone ed2page" data-n="10.355" data-unit="ed2page" id="ed2page.10.355"></span>ὥστε μαρανθεὶς ἀπέθανεν.
<span class="lb" data-page="11.33" data-line="15" id="l11.33.15"></span>ἐπέτεινε δὲ αὐτῷ καὶ ἡ ἄλλη πᾶσα δίαιτα πρὸς τὴν
<span class="lb" data-page="11.33" data-line="16" id="l11.33.16"></span>κένωσιν τῆς χολῆς. ἀεὶ δὲ χρὴ ποιότητας ἐναντίας τῇ κρατούσῃ
<span class="lb" data-page="11.33" data-line="17" id="l11.33.17"></span>παρὰ φύσιν ἀντεισάγειν· καὶ ὡς τὸ πολὺ βέλτιον τοῦτο τοῦ
<span class="lb" data-page="11.33" data-line="18" id="l11.33.18"></span>κενοῦν ὁπωσοῦν· ὅπερ οὔτ’ αὐτὸς ἐγίνωσκεν, οὔθ’ ἑτέρων
<span class="pb" data-page="11.34" id="p11.34"></span>
<span class="lb" data-page="11.34" data-line="1" id="l11.34.1"></span>ἐμάνθανε λεγόντων. ἔν τε οὖν τοῖς λουτροῖς οὗτος ὁ σκοπὸς
<span class="lb" data-page="11.34" data-line="2" id="l11.34.2"></span>γιγνέσθω, διαβρέξαι τε καὶ ὑγρᾶναι τὸ σῶμα· καὶ διὰ τοῦτο
<span class="lb" data-page="11.34" data-line="3" id="l11.34.3"></span>μήτε νίτρου μήθ’ ἁλῶν μήτε νάπυος προσπάττειν, οἷα δὴ
<span class="lb" data-page="11.34" data-line="4" id="l11.34.4"></span>τοὺς πλείστους ἐστὶν ἰδεῖν λυμαινομένους τοῖς ἀῤῥώστοις,
<span class="lb" data-page="11.34" data-line="5" id="l11.34.5"></span>ἀλλ’ ὅτι μάλιστα θερμὸν ἔλαιον περιχέοντας ἐμβιβάζειν τε
<span class="lb" data-page="11.34" data-line="6" id="l11.34.6"></span>τῷ ὕδατι καὶ διαβρέχεσθαι, καὶ εἴ γ’ ἐθέλοιεν νήχεσθαι ἐν αὐτῷ,
<span class="lb" data-page="11.34" data-line="7" id="l11.34.7"></span>συγχωρεῖν αὐτοῖς εἰς ὅσον δύνανται. τοὺς δὲ φιλολουτροῦντας,
<span class="lb" data-page="11.34" data-line="8" id="l11.34.8"></span>οὐδ’ εἰ δὶς τῆς ἡμέρας λούειν ἐθέλοις, ἁμαρτάνοις· ἀλλ’
<span class="lb" data-page="11.34" data-line="9" id="l11.34.9"></span>ἐν καιρῷ μάλιστά σοι τοῦτο μνημονευέσθω. εἰ δὲ καὶ πέψεως
<span class="lb" data-page="11.34" data-line="10" id="l11.34.10"></span>τῆς νόσου σημεῖα φαίνοιτο, κᾂν εἰ πλεονάκις λούοις, οὐκ ἂν
<span class="lb" data-page="11.34" data-line="11" id="l11.34.11"></span>ἁμάρτοις. οἴνου δὲ πρὶν μὲν πέττεσθαι τὸ νόσημα παντάπασιν
<span class="lb" data-page="11.34" data-line="12" id="l11.34.12"></span>εἴργειν, ἀρξαμένου δὲ πέττεσθαι, λεπτὸν καὶ ὑδαρῆ καὶ
<span class="lb" data-page="11.34" data-line="13" id="l11.34.13"></span>ὀλίγον τὴν πρώτην διδόναι· πλησίον δ’ ἤδη τοῦ λύεσθαι γενομένου
<span class="lb" data-page="11.34" data-line="14" id="l11.34.14"></span>πλείονα. σιτία δὲ ὅσα ὑγραίνει τε καὶ ψύχει, πάντα
<span class="lb" data-page="11.34" data-line="15" id="l11.34.15"></span>χρήσιμα τριταίοις ἀκριβέσι. τὸ δὲ ποσὸν ἐν αὐτοῖς τοσοῦτον
<span class="lb" data-page="11.34" data-line="16" id="l11.34.16"></span>ὅσον πλεῖστον καλῶς πέψαι δύνανται. λαχάνων μὲν ἀτράφαξίς
<span class="lb" data-page="11.34" data-line="17" id="l11.34.17"></span>τε καὶ βλίτον καὶ λάπαθον καὶ μαλάχη καὶ θριδακίνη καὶ
<span class="lb" data-page="11.34" data-line="18" id="l11.34.18"></span>κολοκύνθη. τῶν δ’ ἄλλων ὅ τε πτισάνης χυλὸς καὶ τὰ διὰ
<span class="pb" data-page="11.35" id="p11.35"></span>
<span class="lb" data-page="11.35" data-line="1" id="l11.35.1"></span>τοῦ χόνδρου ῥοφήματα, καὶ ἰχθύων οἱ πετραῖοι, καὶ τῶν
<span class="lb" data-page="11.35" data-line="2" id="l11.35.2"></span>πτηνῶν τὰ μαλακόσαρκα, καὶ τῶν μὴ τοιούτων τὰ πτερά·
<span class="lb" data-page="11.35" data-line="3" id="l11.35.3"></span>καὶ μὲν δὴ καὶ ἀλεκτρυόνων τοὺς ὄρχεις διδόναι καὶ τῶν
<span class="lb" data-page="11.35" data-line="4" id="l11.35.4"></span>συῶν τοὺς πόδας τε καὶ τοὺς ἐγκεφάλους· τῶν μικροτέρων
<span class="lb" data-page="11.35" data-line="5" id="l11.35.5"></span>δὲ εἰ καὶ τὰς σαρκὰς δοίης τακερὰς, οὐδὲν βλάψειας.
<span class="lb" data-page="11.35" data-line="6" id="l11.35.6"></span>ἀλλὰ καὶ ὠὰ συγχωρεῖν ῥοφεῖν καὶ μάλιστα τὰς λεκίθους·
<span class="lb" data-page="11.35" data-line="7" id="l11.35.7"></span>ῥᾷον γὰρ αὗται πέπτονται τοῦ λευκοῦ. καὶ τῶν ὀπωρῶν
<span class="lb" data-page="11.35" data-line="8" id="l11.35.8"></span>δέ γε συγχωρεῖν γεύεσθαι, τῶν γε μὴ παντάπασι δυσπέπτων.
<span class="lb" data-page="11.35" data-line="9" id="l11.35.9"></span>ἀπέχειν δὲ μέλιτός τε καὶ νάπυος καὶ ταρίχου καὶ
<span class="lb" data-page="11.35" data-line="10" id="l11.35.10"></span>τῶν δριμέων ἁπάντων καὶ οἴνων δὲ τῶν παλαιῶν ἱκανῶς
<span class="lb" data-page="11.35" data-line="11" id="l11.35.11"></span>καὶ ὅσοι θερμοὶ φύσει. αὕτη μὲν οὖν ἡ δίαιτα τῶν πολλῶν
<span class="lb" data-page="11.35" data-line="12" id="l11.35.12"></span>ἐστόχασταί σοι. ὅσοι δὲ μὴ τρυφῶσι, διαιτητέον ἐστὶ ὡς
<span class="lb" data-page="11.35" data-line="13" id="l11.35.13"></span>οἶσθα κᾀμὲ διαιτηθέντα ποτὲ ἐν ἀκριβεῖ τριταίῳ πυρετῷ
<span class="lb" data-page="11.35" data-line="14" id="l11.35.14"></span>κατὰ τὸν Ἱπποκράτειον λόγον ἐν χυλῷ πτισάνης ἄχρι κρίσεως.
<span class="lb" data-page="11.35" data-line="15" id="l11.35.15"></span>ταῦτα μὲν ἐν τοῖς ἀκριβέσι τριταίοις.
</p>
          </article>

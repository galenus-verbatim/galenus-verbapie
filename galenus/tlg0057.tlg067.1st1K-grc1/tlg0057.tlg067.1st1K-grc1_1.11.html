<article xmlns="http://www.w3.org/1999/xhtml" id="urn:cts:greekLit:tlg0057.tlg067.1st1K-grc1:1.11">
<span class="pb page1" data-page="11.35" id="p11.35"></span>
<span class="milestone ed1page page1" data-n="4.202" data-unit="ed1page" id="ed1page.4.202"></span>
<span class="milestone ed2page page1" data-n="10.355" data-unit="ed2page" id="ed2page.10.355"></span>
            <p>
<span class="lb" data-page="11.35" data-line="16" id="l11.35.16"></span>Ἐν δὲ τοῖς μὴ ἀκριβέσι προνοεῖσθαι
<span class="lb" data-page="11.35" data-line="17" id="l11.35.17"></span>χρὴ μάλιστα καθ’ ὅσον οἷόν τε μήτ’ αὐξῆσαι τὸ νόσημα
<span class="lb" data-page="11.35" data-line="18" id="l11.35.18"></span>μήτε καταβαλεῖν τοῦ νοσοῦντος τὴν δύναμιν ἐν χρόνῳ ﻿
<span class="pb" data-page="11.36" id="p11.36"></span>
<span class="lb" data-page="11.36" data-line="1" id="l11.36.1"></span>πλείονι ταλαιπωρεῖσθαι μέλλουσαν. ἔστι μὲν οὖν χαλεπὸν
<span class="lb" data-page="11.36" data-line="2" id="l11.36.2"></span>ἀμφοῖν κρατεῖν, ὡς ἂν τῶν μὲν ἀσιτιῶν ὅσον εἰς τὴν πέψιν
<span class="lb" data-page="11.36" data-line="3" id="l11.36.3"></span>τοῦ νοσήματος ὠφελουσῶν, τοσοῦτον ἢ καὶ ἐπὶ πλεῖον ἀδικουσῶν
<span class="lb" data-page="11.36" data-line="4" id="l11.36.4"></span>τὴν δύναμιν· τῶν δὲ τροφῶν ὅσον εἰς ῥώμην συντελουσῶν
<span class="lb" data-page="11.36" data-line="5" id="l11.36.5"></span>τῷ νοσοῦντι, τοσοῦτον ἐμποδιζουσῶν τὰς πέψεις.
<span class="lb" data-page="11.36" data-line="6" id="l11.36.6"></span>ἀλλὰ κᾀνταῦθά σοι γνωστέον, εἰς ὅσον μὲν ἥκει μεγέθους
<span class="lb" data-page="11.36" data-line="7" id="l11.36.7"></span>ἡ νόσος, εἰς ὅσον δὲ καὶ ἡ δύναμις αὐτοῦ τοῦ νοσοῦντος· ἵνα
<span class="lb" data-page="11.36" data-line="8" id="l11.36.8"></span>πρὸς τὰ μείζονος ἐπικουρίας δεόμενα ἀποβλέπων ἀσιτίαις
<span class="lb" data-page="11.36" data-line="9" id="l11.36.9"></span>μὲν ἐν ἰσχυροτέρᾳ τῇ δυνάμει καὶ δυσπέπτῳ νοσήματι θαῤῥαλεώτερον
<span class="lb" data-page="11.36" data-line="10" id="l11.36.10"></span>χρήσῃ· τροφαῖς δὲ πλείοσιν ἐν ἀσθενεστέρᾳ μὲν
<span class="lb" data-page="11.36" data-line="11" id="l11.36.11"></span>τῇ δυνάμει, νοσήματι δὲ μὴ πάνυ δυσπέπτῳ. ταῦτα μὲν δὴ
<span class="lb" data-page="11.36" data-line="12" id="l11.36.12"></span>κᾀν τοῖς ἄλλοις ἅπασι νοσήμασι χρὴ σκοπεῖν. <span class="milestone ed2page" data-n="10.356" data-unit="ed2page" id="ed2page.10.356"></span>ἐν δὲ
<span class="lb" data-page="11.36" data-line="13" id="l11.36.13"></span>τοῖς οὐκ ἀκριβέσι τριταίοις οὐδὲ λούειν εὐθὺς κατ’ ἀρχὰς
<span class="lb" data-page="11.36" data-line="14" id="l11.36.14"></span>ἀγαθὸν, ἀλλ’ ἡνίκα ἂν φαίνοιτο ἤδη τὰ σημεῖα τῆς πέψεως,
<span class="lb" data-page="11.36" data-line="15" id="l11.36.15"></span>οὐδὲ καθ’ ἡμέραν τρέφειν, ἀλλ’ ἀρκεῖ παρὰ μίαν. ἡσυχία δὲ
<span class="lb" data-page="11.36" data-line="16" id="l11.36.16"></span>καὶ θάλψις τῶν καθ’ ὑποχόνδριον αὐτοῖς συμφέρει καὶ ῥοφήματα
<span class="lb" data-page="11.36" data-line="17" id="l11.36.17"></span>τὰ εὔπεπτα καὶ κλύσματα τῆς κάτω γαστρὸς μὴ πάνυ
<span class="lb" data-page="11.36" data-line="18" id="l11.36.18"></span>μαλακά. καὶ εἰ αἵματος ἀφαιρέσεως δέοιντο, μηδὲ τοῦτο
<span class="pb" data-page="11.37" id="p11.37"></span>
<span class="lb" data-page="11.37" data-line="1" id="l11.37.1"></span>παραλείπειν, ἀλλ’ εὐθὺς κατ’ ἀρχὰς διορισάμενος ἐξ ὧν οἶσθα
<span class="lb" data-page="11.37" data-line="2" id="l11.37.2"></span>ἀποχεῖν αἵματος ὅσον τοῖς παροῦσι μέτριον. ἡ δ’ ὅλη τῆς
<span class="lb" data-page="11.37" data-line="3" id="l11.37.3"></span>διαίτης κατάστασις οὐ ψύχουσα καὶ ὑγραίνουσα τὸ σύμπαν
<span class="lb" data-page="11.37" data-line="4" id="l11.37.4"></span>σῶμα ὡς ἐπὶ τῶν ἀκριβῶν ἐστι τριταίων, ἀλλά τι καὶ
<span class="lb" data-page="11.37" data-line="5" id="l11.37.5"></span>τοῦ τμητικωτέρου καὶ τοῦ θερμοτέρου τρόπου προσεπιλαμβανέσθω.
<span class="lb" data-page="11.37" data-line="6" id="l11.37.6"></span>μάλιστ’ οὖν ἁρμόσειεν αὐτοῖς ὁ τῆς πτισάνης
<span class="lb" data-page="11.37" data-line="7" id="l11.37.7"></span>χυλὸς ἐμβαλλομένου πεπέρεως· ἢ καὶ ὑσσώπου ποτὲ καὶ
<span class="lb" data-page="11.37" data-line="8" id="l11.37.8"></span>ὀριγάνου ἢ στάχυος νάρδου ἐμβαλὼν μελικράτῳ καὶ συναφεψῶν
<span class="lb" data-page="11.37" data-line="9" id="l11.37.9"></span>διδόναι πίνειν καὶ τἄλλα δ’ ὅσα οὖρα κινεῖ πλὴν
<span class="lb" data-page="11.37" data-line="10" id="l11.37.10"></span>τῶν ἄκρως θερμαινόντων τε καὶ ξηραινόντων. μάλιστα δὲ
<span class="lb" data-page="11.37" data-line="11" id="l11.37.11"></span>τοῦ ἀψινθίου διδόναι συνεχέστατα μετὰ τὴν ἑβδόμην ἡμέραν.
<span class="lb" data-page="11.37" data-line="12" id="l11.37.12"></span>καὶ μὲν δὴ καὶ ὀξύμελι πολλοὺς ὤνησε πινόμενον καί
<span class="lb" data-page="11.37" data-line="13" id="l11.37.13"></span>τι τῶν ἐπιεικῶν ὑπηλάτων, οἷς οἶσθα καὶ ἡμᾶς χρωμένους
<span class="lb" data-page="11.37" data-line="14" id="l11.37.14"></span>συνεχῶς. ὁ δὲ ἐπὶ τοῖς σιτίοις ἔμετος εἰς τοσοῦτον ἄρα
<span class="lb" data-page="11.37" data-line="15" id="l11.37.15"></span>τοῖς ἐν τῷδε πυρετῷ χρονίζουσι χρήσιμος, ὥστε πολλοὺς
<span class="lb" data-page="11.37" data-line="16" id="l11.37.16"></span>οἶδα τελέως ἀπαλλαγέντας εὐθέως ἐπὶ τοῖς ἐμέτοις.
</p>
          </article>

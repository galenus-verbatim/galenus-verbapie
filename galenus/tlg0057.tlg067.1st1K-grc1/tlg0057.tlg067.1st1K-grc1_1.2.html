<article xmlns="http://www.w3.org/1999/xhtml" id="urn:cts:greekLit:tlg0057.tlg067.1st1K-grc1:1.2">
<span class="pb page1" data-page="11.6" id="p11.6"></span>
<span class="milestone ed1page page1" data-n="3.198" data-unit="ed1page" id="ed1page.4.198"></span>
<span class="milestone ed2page page1" data-n="10.346" data-unit="ed2page" id="ed2page.10.346"></span>
            <p>
<span class="lb" data-page="11.6" data-line="3" id="l11.6.3"></span>Ἀρξώμεθα οὖν ἀπὸ τῶν πυρετῶν, ἐπειδὴ
<span class="lb" data-page="11.6" data-line="4" id="l11.6.4"></span>καὶ σὺ τῆς τούτων ἰάσεως μάλιστα ἠξίου σοι τὴν μέθοδον
<span class="lb" data-page="11.6" data-line="5" id="l11.6.5"></span>λεχθῆναι, καὶ πρῶτον εἴπωμεν περὶ τῶν ἁπλουστάτων, οὓς
<span class="lb" data-page="11.6" data-line="6" id="l11.6.6"></span>Ἱπποκράτης ἐφημέρους καλεῖ. οὗτοι δέ εἰσιν οἵ τε διὰ
<span class="lb" data-page="11.6" data-line="7" id="l11.6.7"></span>κόπους γινόμενοι καὶ μέθας καὶ ὀργὰς καὶ λύπας καὶ θυμοὺς
<span class="lb" data-page="11.6" data-line="8" id="l11.6.8"></span>καὶ τὰς ἄλλας φροντίδας τῆς ψυχῆς τὰς συντόνους. καὶ οἱ
<span class="lb" data-page="11.6" data-line="9" id="l11.6.9"></span>ἐπὶ βουβῶσι δὲ πυρετοὶ τούτου τοῦ γένους εἰσὶ, πλὴν εἰ μὴ
<span class="lb" data-page="11.6" data-line="10" id="l11.6.10"></span>χωρὶς ἕλκους φανεροῦ γένοιντο. τηνικαῦτα γὰρ ὕποπτοί τέ
<span class="lb" data-page="11.6" data-line="11" id="l11.6.11"></span>εἰσι καὶ οὐδαμῶς ἐπιεικεῖς. καὶ ἀγρυπνία δὲ πολλάκις ἤνεγκεν
<span class="lb" data-page="11.6" data-line="12" id="l11.6.12"></span>ἁπλοῦν πυρετὸν, ὥσπερ οὖν καὶ ψύξις ποτὲ καὶ ἔγκαυσις.
<span class="lb" data-page="11.6" data-line="13" id="l11.6.13"></span>οὗτοι πάντες οἱ πυρετοὶ ῥᾷστα λυθῆναι δύνανται· χρὴ γὰρ
<span class="lb" data-page="11.6" data-line="14" id="l11.6.14"></span>ἐπί τε λουτρὰ ταχέως ἄγειν αὐτοὺς καὶ τὴν ἄλλην τὴν συνήθη
<span class="lb" data-page="11.6" data-line="15" id="l11.6.15"></span>δίαιταν. ὡς ὅσοι γε τὴν πολυθρύλλητον διάτριτον ἐπὶ πάντων
<span class="lb" data-page="11.6" data-line="16" id="l11.6.16"></span>τῶν τοιούτων ἐκδέχονται, δριμυτέρους πολλάκις εἰργάσαντο
<span class="lb" data-page="11.6" data-line="17" id="l11.6.17"></span>τοὺς πυρετοὺς, καί τι καὶ ἄλλο προσεξαμαρτάνοντες,
<span class="lb" data-page="11.6" data-line="18" id="l11.6.18"></span>ὥσπερ οὖν ὁρᾷς τοὺς πολλοὺς αὐτῶν καθ’ ἑκάστην εἴσοδον
<span class="pb" data-page="11.7" id="p11.7"></span>
<span class="lb" data-page="11.7" data-line="1" id="l11.7.1"></span>ἁμαρτάνοντας, ὡς καὶ χειροποίητα ὄντως ἐργάσασθαι νοσήματα.
<span class="lb" data-page="11.7" data-line="2" id="l11.7.2"></span>τὰ μὲν δὴ τῆς θεραπείας τοῖς <span class="milestone ed1page" data-n="4.198" data-unit="ed1page" id="ed1page.4.198"></span>τοιούτοις πυρετοῖς
<span class="lb" data-page="11.7" data-line="3" id="l11.7.3"></span>πρόχειρα, τὰ δὲ τῆς διαγνώσεως ἀκριβείας πλείονος
<span class="lb" data-page="11.7" data-line="4" id="l11.7.4"></span>δεῖται καὶ οὐδεὶς πρό γε ἡμῶν ἔγραψεν αὐτὰ εἰς ὅσον ἐχρῆν.
<span class="lb" data-page="11.7" data-line="5" id="l11.7.5"></span>ὥστ’ οὐδὲν θαυμαστὸν εἰς τοσοῦτον ἁμαρτάνειν τοὺς πολλοὺς
<span class="lb" data-page="11.7" data-line="6" id="l11.7.6"></span>ἐν ταῖς ἰάσεσιν, εἰς ὅσον κᾀν ταῖς διαγνώσεσι σφάλλονται.
<span class="lb" data-page="11.7" data-line="7" id="l11.7.7"></span>πολλάκις γὰρ ἤρξαντό τινες νοσημάτων χαλεπῶν κατά
<span class="lb" data-page="11.7" data-line="8" id="l11.7.8"></span>τινα συντυχίαν, οἷον οἰνωθέντες, ἢ ἐγκαυθέντες, ἢ ψυχθέντες,
<span class="lb" data-page="11.7" data-line="9" id="l11.7.9"></span>ἢ κοπωθέντες, ἢ ἀγρυπνήσαντες, ἢ θυμωθέντες, ἢ ὁπωσοῦν
<span class="lb" data-page="11.7" data-line="10" id="l11.7.10"></span>ἄλλως αἰτίᾳ τινὶ συσχεθέντες τῶν καθ’ αὑτὰ βλάπτειν πεφυκότων·
<span class="lb" data-page="11.7" data-line="11" id="l11.7.11"></span>εἶτα οἰηθέντες τὸ πᾶν διὰ τὸ προηγησάμενον αἴτιον,
<span class="lb" data-page="11.7" data-line="12" id="l11.7.12"></span>οὐ δι’ ἄλλην τινὰ γεγονέναι διάθεσιν, ἀφυλακτότερον διαιτηθέντες
<span class="lb" data-page="11.7" data-line="13" id="l11.7.13"></span>ἔλαττον ἑαυτοὺς εἰς ἀνίατον ἢ καὶ δεινῶς δυσίατον
<span class="lb" data-page="11.7" data-line="14" id="l11.7.14"></span>ἐμβάλλοντες νόσημα. ταῦτ’ οὖν χρὴ περὶ παντὸς πρόνοιαν
<span class="lb" data-page="11.7" data-line="15" id="l11.7.15"></span>πεποιῆσθαι, καθότι καὶ Ἱπποκράτης παραινεῖ προγινώσκειν
<span class="lb" data-page="11.7" data-line="16" id="l11.7.16"></span>οὐ τὰ μέλλοντα μόνον, ἀλλὰ καὶ τὰ προγεγονότα καὶ τὰ
<span class="lb" data-page="11.7" data-line="17" id="l11.7.17"></span>παρόντα. καὶ γὰρ οὖν καὶ τὸ νῦν προκείμενον ἐκείνου τοῦ
<span class="lb" data-page="11.7" data-line="18" id="l11.7.18"></span>μέρους τῆς τέχνης ἐστὶ, καὶ ἡμεῖς αὐτὸ καθόσον οἷόν τε
<span class="pb" data-page="11.8" id="p11.8"></span>
<span class="lb" data-page="11.8" data-line="1" id="l11.8.1"></span>σαφῶς γράψομεν. οὐ σμικρὰ γὰρ ἡ διαφορὰ λούειν ἤδη τὸν
<span class="lb" data-page="11.8" data-line="2" id="l11.8.2"></span>κάμνοντα καὶ θαῤῥεῖν κελεύειν, ἢ διὰ πάσης φυλακῆς τε καὶ
<span class="lb" data-page="11.8" data-line="3" id="l11.8.3"></span>ἀσφαλείας ἄγειν. εἰσελθόντας οὖν χρὴ πρὸς τὸν ἀσθενοῦντα
<span class="lb" data-page="11.8" data-line="4" id="l11.8.4"></span>πρῶτον μὲν ἀπὸ τῶν μεγίστων σκοπεῖσθαι τὰ κατ’ αὐτόν·
<span class="lb" data-page="11.8" data-line="5" id="l11.8.5"></span>ἔπειτα δὲ καὶ ἀπὸ τῶν ἄλλων μηδὲν ὡς οἷόν τε μηδὲ τῶν
<span class="lb" data-page="11.8" data-line="6" id="l11.8.6"></span>ἐλαχίστων παραλείποντας. τὸ γὰρ μᾶλλον ἢ ἧττον τῇ παρὰ
<span class="lb" data-page="11.8" data-line="7" id="l11.8.7"></span>τῶν μεγίστων ἐνδείξει πιστεύειν ἐκ τῆς τῶν ἄλλων προσθήκης
<span class="lb" data-page="11.8" data-line="8" id="l11.8.8"></span>γίνεται μέγιστα μὲν δὴ τοῖς πυρέσσουσιν ἅπασιν ἔν τε τοῖς
<span class="lb" data-page="11.8" data-line="9" id="l11.8.9"></span>σφυγμοῖς ἐστι καὶ τοῖς οὔροις γνωρίσματα· προστιθέναι δὲ
<span class="lb" data-page="11.8" data-line="10" id="l11.8.10"></span>χρὴ τούτοις καὶ τἄλλα σύμπαντα, τά τε περὶ τὸ πρόσωπον
<span class="lb" data-page="11.8" data-line="11" id="l11.8.11"></span>παρ’ Ἱπποκράτους εἰρημένα καὶ τὰ τῶν κατακλίσεών τε καὶ
<span class="lb" data-page="11.8" data-line="12" id="l11.8.12"></span>τὰ τῆς ἀναπνοῆς καὶ ὅσα κάτω τε καὶ ἄνω κενοῦται· καὶ
<span class="lb" data-page="11.8" data-line="13" id="l11.8.13"></span>μὲν δὴ καὶ εἴ τι σύμπτωμα περὶ ὁτιοῦν μόριον τοῦ σώματος
<span class="lb" data-page="11.8" data-line="14" id="l11.8.14"></span>ἢ ἐνέργειαν αὐτοῦ συνιστάμενον βλέποις, οἷα δὴ μυρία ἐπὶ
<span class="lb" data-page="11.8" data-line="15" id="l11.8.15"></span>μυρίοις ἐκεῖνος ἔγραψε, μηδὲ τούτων ῥᾳθύμως μηδὲν παρέρχεσθαι.
<span class="lb" data-page="11.8" data-line="16" id="l11.8.16"></span>ταῦτα μὲν δὴ ἐπὶ πάντων κοινὰ τῶν πυρετῶν.
<span class="lb" data-page="11.8" data-line="17" id="l11.8.17"></span>ὥστε καὶ τοῖς ἁπλουστάτοις, ὑπὲρ ὧν ὁ ἐνεστηκὼς λόγος,
<span class="lb" data-page="11.8" data-line="18" id="l11.8.18"></span>οὐδὲν οὐδὲ τούτων χρὴ παραλιπεῖν. ἀλλ’ ἐπειδάν σοι
<span class="pb" data-page="11.9" id="p11.9"></span>
<span class="lb" data-page="11.9" data-line="1" id="l11.9.1"></span><span class="milestone ed2page" data-n="10.347" data-unit="ed2page" id="ed2page.10.347"></span>τά τε τῶν σφυγμῶν καὶ τὰ τῶν οὔρων ἐνδείξηται τὸ
<span class="lb" data-page="11.9" data-line="2" id="l11.9.2"></span>ἦθος τοῦ πυρετοῦ· τῶν μὲν σφυγμῶν μήτε τὸ τῆς φλεγμονῆς
<span class="lb" data-page="11.9" data-line="3" id="l11.9.3"></span>σημεῖον ἐχόντων μήθ’ ὅλως τὸ κατὰ μίαν προσβολὴν τῆς
<span class="lb" data-page="11.9" data-line="4" id="l11.9.4"></span>ἀρτηρίας ἀνώμαλον· εἰ δὲ καὶ ἔχοιεν, τοῦτο μὲν παντάπασιν
<span class="lb" data-page="11.9" data-line="5" id="l11.9.5"></span>ἀμυδρὸν ἐχόντων, τῶν οὔρων δὲ ἢ πάντῃ τοῖς κατὰ φύσιν
<span class="lb" data-page="11.9" data-line="6" id="l11.9.6"></span>ἐοικότων ἢ μὴ πολὺ τῆς φύσεως ἐξισταμένων, τόθ’ ἥκειν χρὴ
<span class="lb" data-page="11.9" data-line="7" id="l11.9.7"></span>καὶ ἐπὶ τἄλλα σύμπαντα τὰ πρόσθεν εἰρημένα. κᾀπειδὰν
<span class="lb" data-page="11.9" data-line="8" id="l11.9.8"></span>ὥσπερ χορὸς συμφώνως ἅπαντα φθέγγωνται, θαῤῥεῖν τε ἤδη
<span class="lb" data-page="11.9" data-line="9" id="l11.9.9"></span>χρὴ καὶ, εἰ βούλοιο, προσανερέσθαι, μή τι προηγήσατο φανερὸν
<span class="lb" data-page="11.9" data-line="10" id="l11.9.10"></span>αἴτιον· εἰ γάρ τι καὶ τοιοῦτον ὁμολογήσει ὁ νοσῶν, ἀναμείνας
<span class="lb" data-page="11.9" data-line="11" id="l11.9.11"></span>τὴν πρώτην λύσιν τοῦ πυρετοῦ, λούειν αὐτίκα, πιστοτέρας
<span class="lb" data-page="11.9" data-line="12" id="l11.9.12"></span>σοι τῆς διαγνώσεως καὶ κατ’ αὐτὸ τὸ τῆς λύσεως εἶδος
<span class="lb" data-page="11.9" data-line="13" id="l11.9.13"></span>γινομένης· ἥ τε γὰρ τῶν ἀρτηριῶν κίνησις ἐν τῷδε κατὰ πᾶν
<span class="lb" data-page="11.9" data-line="14" id="l11.9.14"></span>ἐξομοιοῦται τῇ τῶν ὑγιαινόντων, οὐδενὸς τῶν ἄλλων πυρετῶν
<span class="lb" data-page="11.9" data-line="15" id="l11.9.15"></span>εἰς τὸ κατὰ φύσιν ἐπανιόντος, οὐδ’ εἰ πάμπολυς ὁ
<span class="lb" data-page="11.9" data-line="16" id="l11.9.16"></span>μεταξὺ χρόνος τῆς τε προτέρας τελευτῆς καὶ τῆς δευτέρας
<span class="lb" data-page="11.9" data-line="17" id="l11.9.17"></span>ἀρχῆς εἴη, καθάπερ ἐν τριταίοις τε καὶ τεταρταίοις, ἐν ἐκείνοις
<span class="lb" data-page="11.9" data-line="18" id="l11.9.18"></span>μὲν γὰρ ἀεὶ παραμένει τὸ τοῦ πυρετοῦ σημεῖον, ἐν δὲ τοῖς
<span class="pb" data-page="11.10" id="p11.10"></span>
<span class="lb" data-page="11.10" data-line="1" id="l11.10.1"></span>ἐφημέροις συνεξαλείφεται πᾶν τοῦ παροξυσμοῦ παυομένου·
<span class="lb" data-page="11.10" data-line="2" id="l11.10.2"></span>τοῖς πλείστοις δὲ αὐτῶν καὶ νοτίδες· ἔστι δ’ οἷς καὶ ἱδρῶτες
<span class="lb" data-page="11.10" data-line="3" id="l11.10.3"></span>ἐπιφαίνονται χρηστοί. ἢ πάντως γε οἷον ἀτμός τις πολὺς ἐκ
<span class="lb" data-page="11.10" data-line="4" id="l11.10.4"></span>τοῦ βάθους ἀναφέρεται. ἀλλὰ καὶ τὰ οὖρα πολὺ βελτίω νῦν
<span class="lb" data-page="11.10" data-line="5" id="l11.10.5"></span>ἢ κατὰ τὴν ἀρχὴν τοῦ πυρετοῦ φανεῖταί σοι. καὶ εἰ κεφαλῆς
<span class="lb" data-page="11.10" data-line="6" id="l11.10.6"></span>ἤ τινος ἄλλου μέρους ἄλγημα συνεισέβαλεν, οὐδὲ τοῦτ’ ἂν ἔτι
<span class="lb" data-page="11.10" data-line="7" id="l11.10.7"></span>μένοι. καὶ ἡ τοῦ κάμνοντος εὐφορία μέγιστόν τι καὶ αὐτὴ
<span class="lb" data-page="11.10" data-line="8" id="l11.10.8"></span>σημεῖον οὖσα, καθάπερ τις σφραγὶς ἐπὶ πᾶσι τοῖς ἄλλοις
<span class="lb" data-page="11.10" data-line="9" id="l11.10.9"></span>ἐνδείξεταί σοι τὴν ἐπιείκειαν τοῦ πυρετοῦ. καὶ εἰ λουομένοις
<span class="lb" data-page="11.10" data-line="10" id="l11.10.10"></span>δὲ αὐτοῖς μήτε φρίκη ἀήθης διοχλοίη μήτ’ ἄλλη τις ἀηδία,
<span class="lb" data-page="11.10" data-line="11" id="l11.10.11"></span>καὶ εἰ μετὰ τὸ λουτρὸν ἐφεξῆς ἐν εὐφορίᾳ μένοι, θαῤῥῶν ἤδη
<span class="lb" data-page="11.10" data-line="12" id="l11.10.12"></span>τρέφοις ἂν αὐτοὺς καὶ οἴνου παρέχοις ἀδεῶς πίνειν ὅσον τοῖς
<span class="lb" data-page="11.10" data-line="13" id="l11.10.13"></span>παροῦσι μέτριον. ἡμεῖς δὲ, ὡς οἶσθα, πειρώμεθα λέγειν αὐτοῖς
<span class="lb" data-page="11.10" data-line="14" id="l11.10.14"></span>τὸ προηγησάμενον αἴτιον, οὐ περιμείναντες ἐρέσθαι τὸν
<span class="lb" data-page="11.10" data-line="15" id="l11.10.15"></span>κάμνοντα, καὶ ἔστι μέγιστον σημεῖον εἰς τὸ μηδὲν σφάλλεσθαι
<span class="lb" data-page="11.10" data-line="16" id="l11.10.16"></span>τὸ τοιαύτην τινὰ πεπορίσθαι δύναμιν. εἰ μέντοι μενόντων
<span class="lb" data-page="11.10" data-line="17" id="l11.10.17"></span>ἔτι τῶν τῆς ψυχῆς παθῶν ἡ ἐπίσκεψις γίγνοιτο, διὰ τῶν
<span class="lb" data-page="11.10" data-line="18" id="l11.10.18"></span>σφυγμῶν μάλιστα πειρᾶσθαι διαγινώσκειν, ὡς ἐν τοῖς περὶ ﻿
<span class="pb" data-page="11.11" id="p11.11"></span>
<span class="lb" data-page="11.11" data-line="1" id="l11.11.1"></span>σφυγμῶν γέγραπται· μετὰ τούτους δὲ καὶ τὴν ἀπὸ τῶν ἄλλων
<span class="lb" data-page="11.11" data-line="2" id="l11.11.2"></span>ἀπάγειν διάγνωσιν. εἰ δ’ αὐτὰ μὲν εἴη πεπαυμένα, μένοι δὲ
<span class="lb" data-page="11.11" data-line="3" id="l11.11.3"></span>ἡ διάθεσις, ἀμυδρὸν μέν τι καὶ κατὰ τοὺς σφυγμοὺς εὑρήσεις
<span class="lb" data-page="11.11" data-line="4" id="l11.11.4"></span>γνώρισμα τῶν ποιησάντων τὸν πυρετὸν παθῶν, ἀποχρήσει
<span class="lb" data-page="11.11" data-line="5" id="l11.11.5"></span>δέ σοι καὶ χωρὶς τῶν σφυγμῶν τὰ λοιπά· κοινῶς μὲν γὰρ
<span class="lb" data-page="11.11" data-line="6" id="l11.11.6"></span>ἅπασι τὰ οὖρα. πυῤῥά. πρόσεστι δὲ τοῖς μὲν διὰ λύπην δριμύτης
<span class="lb" data-page="11.11" data-line="7" id="l11.11.7"></span>μᾶλλον ἢ πλῆθος θερμασίας· ὡς τοῖς γε διὰ θυμὸν
<span class="lb" data-page="11.11" data-line="8" id="l11.11.8"></span>ἔμπαλιν. ἀλλὰ καὶ ἡ ἰσχνότης τοῦ σώματος ἐπιδηλοτέρα
<span class="lb" data-page="11.11" data-line="9" id="l11.11.9"></span>τοῖς λυπηθεῖσιν ἢ φροντίσασι· καὶ ἡ τῶν ὀφθαλμῶν κοιλότης
<span class="lb" data-page="11.11" data-line="10" id="l11.11.10"></span>καί τις ἀήθης ἄχροια, ταῦτα μὲν δὴ καὶ τῶν ἄλλως ὁπωσοῦν
<span class="lb" data-page="11.11" data-line="11" id="l11.11.11"></span>φροντισάντων κοινά. μάλιστα δὲ τοῖς ὀφθαλμοῖς διορίζειν
<span class="lb" data-page="11.11" data-line="12" id="l11.11.12"></span>χρή· ἔνεστι γὰρ ἐκ τούτων τεκμαίρεσθαι κᾀν τοῖς ὑγιαίνουσι
<span class="lb" data-page="11.11" data-line="13" id="l11.11.13"></span>μὲν τὸ τῆς ψυχῆς ἦθος. καὶ νοσούντων δὲ σαφέστερα τὰ σημεῖα
<span class="lb" data-page="11.11" data-line="14" id="l11.11.14"></span>τῷ γε δυναμένῳ συνορᾷν ἀκριβῶς. οὕτω μὲν οὖν τοὺς
<span class="lb" data-page="11.11" data-line="15" id="l11.11.15"></span>διὰ μαθήματα καὶ θεωρίαν τινὰ φροντίσαντας τῶν λυπηθέντων
<span class="lb" data-page="11.11" data-line="16" id="l11.11.16"></span>διακρίνειν προσήκει. τοὺς δὲ ἐπ’ ἀγρυπνίαις διορίζει
<span class="lb" data-page="11.11" data-line="17" id="l11.11.17"></span>μὲν καὶ τὸ τῆς ἀχροίας εἶδος, ὕποιδον γάρ ἐστιν αὐτοῖς τὸ
<span class="pb" data-page="11.12" id="p11.12"></span>
<span class="lb" data-page="11.12" data-line="1" id="l11.12.1"></span>πρόσωπον, καὶ ἡ τῶν ὀφθαλμῶν δὲ κίνησις δήλη. μόλις γὰρ
<span class="lb" data-page="11.12" data-line="2" id="l11.12.2"></span>ἐπαίρουσι τὰ βλέφαρα· καὶ ἡ ὑγρότης δὲ ἐν τοῖς βλεφάροις·
<span class="lb" data-page="11.12" data-line="3" id="l11.12.3"></span>ξηρὰ γὰρ γίνονται τοῖς λυπηθεῖσιν ἢ φροντίσασιν. ἡ κοιλότης
<span class="lb" data-page="11.12" data-line="4" id="l11.12.4"></span>δὲ κοινὸν ἁπάντων σύμπτωμα, λύπης, <span class="milestone ed2page" data-n="10.348" data-unit="ed2page" id="ed2page.10.348"></span>ἀγρυπνίας,
<span class="lb" data-page="11.12" data-line="5" id="l11.12.5"></span>φροντίδος, οὐ μὴν ἤδη γε καὶ θυμοῦ, τούτων γὰρ οὔτε τὰ κοιλότητος
<span class="lb" data-page="11.12" data-line="6" id="l11.12.6"></span>τῶν ὀφθαλμῶν οὔτε τὰ τῆς ἀχροίας ἐπίδηλα. καὶ
<span class="lb" data-page="11.12" data-line="7" id="l11.12.7"></span>ἡ θερμασία πλείων τε καὶ ὠκέως ἐκ τοῦ βάθους ἀναφερομένη
<span class="lb" data-page="11.12" data-line="8" id="l11.12.8"></span>καὶ τὸ μέγεθος τῶν σφυγμῶν οὐ καθαιρεῖται, καθάπερ
<span class="lb" data-page="11.12" data-line="9" id="l11.12.9"></span>ἐπ’ ἀγρυπνίας τε καὶ λύπης καὶ φροντίδος. ὥστε θυμοῦ μὲν καὶ
<span class="lb" data-page="11.12" data-line="10" id="l11.12.10"></span>πάνυ σαφῶς αὐτὰ διοριεῖς· ἀλλήλων δ’ ἐκεῖνα, καθότι προείρηται.
<span class="lb" data-page="11.12" data-line="11" id="l11.12.11"></span>τῶν δ’ ἐπὶ κόποις πυρεττόντων τὸ δέρμα ξηρότερον
<span class="lb" data-page="11.12" data-line="12" id="l11.12.12"></span>ἤπερ ἄλλῳ τινὶ τῶν ἐφημέρων πυρετῶν. ἀλλὰ τοῦτο μὲν
<span class="lb" data-page="11.12" data-line="13" id="l11.12.13"></span>ἅπασι τοῖς ἐπὶ κόπῳ πυρέξασι κοινὸν ἔν γε τῷ μέχρι τῆς
<span class="lb" data-page="11.12" data-line="14" id="l11.12.14"></span>ἀκμῆς τοῦ παροξυσμοῦ χρόνῳ. τὸ δ’ ἀπὸ τοῦδε τοῖς πλείστοις
<span class="lb" data-page="11.12" data-line="15" id="l11.12.15"></span>μὲν, ὅσοι γε μὴ ὑπερεπόνησαν, ἰκμάδες τινὲς ἢ ἀτμὸς θερμὸς
<span class="lb" data-page="11.12" data-line="16" id="l11.12.16"></span>ἐκ τοῦ βάθους ἀναφέρεται. τισὶ δὲ κᾀν τοῖς μετὰ τὴν ἀκμὴν
<span class="lb" data-page="11.12" data-line="17" id="l11.12.17"></span>χρόνοις ἡ ξηρότης παραμένει· γίνεται δὲ τοῦτο μάλιστα τοῖς
<span class="lb" data-page="11.12" data-line="18" id="l11.12.18"></span>ὑπερπονήσασιν, ἢ ψυχθεῖσιν, ἢ ἐγκαυθεῖσιν ἅμα τῷ κόπῳ.
<span class="pb" data-page="11.13" id="p11.13"></span>
<span class="lb" data-page="11.13" data-line="1" id="l11.13.1"></span>καὶ μὲν δὴ καὶ τὰ τῶν σφυγμῶν οὐχ ὡσαύτως ἐν ἀμφοτέροις
<span class="lb" data-page="11.13" data-line="2" id="l11.13.2"></span>ἔχει. μικροὶ μὲν γὰρ τοῖς ὑπερπονήσασι, μεγάλοι δ’ εἰσὶ τοῖς
<span class="lb" data-page="11.13" data-line="3" id="l11.13.3"></span>ἄλλοις. οἱ δ’ ἐπὶ πυκνώσει τοῦ δέρματος γινόμενοι πυρετοὶ,
<span class="lb" data-page="11.13" data-line="4" id="l11.13.4"></span>πυκνοῦται δὲ τοῦτο ἢ ψυχόμενον ἢ ποιότητος αὐτῷ στρυφνῆς
<span class="lb" data-page="11.13" data-line="5" id="l11.13.5"></span>ἀθρόως προσπεσούσης, οἷόν τι καὶ τῷ λουσαμένῳ ἐν
<span class="lb" data-page="11.13" data-line="6" id="l11.13.6"></span>ὕδατι τῷ στυπτηριώδει ἐγένετο· οὗτοι μόνοι πάντων τῶν
<span class="lb" data-page="11.13" data-line="7" id="l11.13.7"></span>πυρετῶν στεγνόν εἰσι πάθος. ἔνεστι δὲ αὐτοὺς τῇ ἁφῇ διαγινώσκειν,
<span class="lb" data-page="11.13" data-line="8" id="l11.13.8"></span>ὥσπερ καὶ τοὺς αὐχμώδεις τῶν πυρετῶν καὶ <span class="milestone ed1page" data-n="4.199" data-unit="ed1page" id="ed1page.4.199"></span>τοὺς
<span class="lb" data-page="11.13" data-line="9" id="l11.13.9"></span>ἐπὶ τοῖς κόποις καὶ τοὺς ἐπ’ ἐγκαύσεσιν. οὐδὲ γὰρ ἂν ἡ τούτων
<span class="lb" data-page="11.13" data-line="10" id="l11.13.10"></span>πύκνωσις ἁφὴν γεγυμνασμένην διαλάθοι. ἀτὰρ οὖν καὶ
<span class="lb" data-page="11.13" data-line="11" id="l11.13.11"></span>ἡ τῆς θερμασίας κίνησις ἐπαναδιδοῦσά πώς ἐστι, πρᾳεῖα μὲν
<span class="lb" data-page="11.13" data-line="12" id="l11.13.12"></span>κατὰ τὴν πρώτην ἐπιβολὴν τῆς χειρὸς φαινομένη, δριμεῖα δὲ
<span class="lb" data-page="11.13" data-line="13" id="l11.13.13"></span>εἰ χρονίσειας ἐπὶ πλεῖον γιγνομένη· οὐ μὴν οὐδὲ τὰ οὖρα
<span class="lb" data-page="11.13" data-line="14" id="l11.13.14"></span>πυῤῥὰ τοῖς τοιούτοις, οὐδὲ ὁ τοῦ σώματος ὄγκος συμπέπτωκεν·
<span class="lb" data-page="11.13" data-line="15" id="l11.13.15"></span>οὔκουν οὐδὲ οἱ ὀφθαλμοὶ κοῖλοι καὶ ξηροὶ γίνονται, ἀλλ’
<span class="lb" data-page="11.13" data-line="16" id="l11.13.16"></span>ἔστιν οἷς ὑγρότεροί τε καὶ προπετέστεροι δόξουσιν εἶναι τῶν
<span class="lb" data-page="11.13" data-line="17" id="l11.13.17"></span>κατὰ φύσιν. οὐδ’ οἱ σφυγμοὶ μικρότεροι, καθάπερ ἐπὶ λύπης
<span class="lb" data-page="11.13" data-line="18" id="l11.13.18"></span>ἢ φροντίδος ἢ ἀγρυπνίας καὶ τοῖς ἄγαν ἀμέτροις γυμνασίοις
<span class="lb" data-page="11.13" data-line="19" id="l11.13.19"></span>χρωμένοις. τοῖς δὲ ἐπὶ βουβῶσι πυρετοῖς ἐφημέροις οἱ σφυγμοὶ
<span class="pb" data-page="11.14" id="p11.14"></span>
<span class="lb" data-page="11.14" data-line="1" id="l11.14.1"></span>μέγιστοι γίνονται καὶ πυκνοὶ καὶ ὠκεῖς, καὶ ἡ θερμασία
<span class="lb" data-page="11.14" data-line="2" id="l11.14.2"></span>πολλὴ καὶ μετὰ τὴν ἀκμὴν εὐθὺς ἐκ τοῦ βάθους ἀναφέρεταί
<span class="lb" data-page="11.14" data-line="3" id="l11.14.3"></span>τις ἰκμὰς θερμὴ μὲν, ἀλλ’ ἡδεῖα. τὸ γὰρ δριμὺ καὶ τὸ δάκνον
<span class="lb" data-page="11.14" data-line="4" id="l11.14.4"></span>ἥκιστα πυρετῶν πάντων τοῖς τοιούτοις ὑπάρχει· καὶ τὸ πρόσωπον
<span class="lb" data-page="11.14" data-line="5" id="l11.14.5"></span>ἐρυθρὸν αὐτοῖς γίνεται τοὐπίπαν καὶ ἐν ὄγκῳ μείζονι,
<span class="lb" data-page="11.14" data-line="6" id="l11.14.6"></span>καὶ τὰ οὖρα ὑπόλευκα. κοινὸν δὲ τοῖς τοιούτοις ἅπασι πυρετοῖς
<span class="lb" data-page="11.14" data-line="7" id="l11.14.7"></span>τοῖς ἐφημέροις ἡ ὁμαλότης τοῦ σφυγμοῦ. παντελῶς γὰρ
<span class="lb" data-page="11.14" data-line="8" id="l11.14.8"></span>ἐξ αὐτῶν ὀλίγοι τὴν καὶ μίαν πληγὴν ἀνωμαλίαν ἐμφαίνουσιν·
<span class="lb" data-page="11.14" data-line="9" id="l11.14.9"></span>ἀλλ’ οὐδ’ οὗτοι πάνυ σαφῶς οὐδ’ ἐναργῶς. τοιαῦτα
<span class="lb" data-page="11.14" data-line="10" id="l11.14.10"></span>μὲν αὐτῶν τὰ γνωρίσματα.
</p>
          </article>

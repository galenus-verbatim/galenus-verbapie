<article xmlns="http://www.w3.org/1999/xhtml" id="urn:cts:greekLit:tlg0057.tlg067.1st1K-grc1:1.4">
<span class="pb page1" data-page="11.17" id="p11.17"></span>
<span class="milestone ed1page page1" data-n="4.199" data-unit="ed1page" id="ed1page.4.199"></span>
<span class="milestone ed2page page1" data-n="10.349" data-unit="ed2page" id="ed2page.10.349"></span>
            <p>
<span class="lb" data-page="11.17" data-line="3" id="l11.17.3"></span>Οἱ δ’ ἐπὶ χυμοῖς ἀναπτόμενοι πυρετοὶ καλοῦνταί
<span class="lb" data-page="11.17" data-line="4" id="l11.17.4"></span>τ’ αὐτὸ τοῦτο πυρετοὶ καί εἰσιν οὐ συμπτώματα νοσημάτων,
<span class="lb" data-page="11.17" data-line="5" id="l11.17.5"></span>ἀλλ’ αὐτοὶ νοσήματα. τούτων δὲ τινὲς μὲν ἄνευ
<span class="lb" data-page="11.17" data-line="6" id="l11.17.6"></span>συμπτωμάτων, οἵπερ δὴ καὶ ἐπιεικέστατοί εἰσι· τινὲς δ’ ἅμα
<span class="lb" data-page="11.17" data-line="7" id="l11.17.7"></span>συμπτώμασιν ἐνοχλοῦσιν. εἰρήσεται δ’ ἡμῖν περὶ προτέρων
<span class="lb" data-page="11.17" data-line="8" id="l11.17.8"></span>τῶν ἄνευ συμπτωμάτων πυρετῶν· ἐν οἷς μάλιστα μὲν εἰ οἷόν
<span class="lb" data-page="11.17" data-line="9" id="l11.17.9"></span>τε κατὰ τὴν πρώτην ἡμέραν διαγνωστέον οἷός τίς ἐστιν ὁ πυρετὸς,
<span class="lb" data-page="11.17" data-line="10" id="l11.17.10"></span>ἆρά γε χρόνιος ἢ ὀξύς, καὶ πότερον τῶν διαλειπόντων
<span class="lb" data-page="11.17" data-line="11" id="l11.17.11"></span>καλουμένων ἢ τῶν συνεχῶν. εἰ δὲ μὴ οἷον τε περὶ τὴν ἡμέραν
<span class="lb" data-page="11.17" data-line="12" id="l11.17.12"></span>τὴν πρώτην, ἀλλὰ τῇ δευτέρᾳ γε πειρατέον ἐξευρεῖν τὴν ἰδέαν
<span class="lb" data-page="11.17" data-line="13" id="l11.17.13"></span>τοῦ πυρετοῦ. μηδενὸς δὲ μηδ’ ἐν ταύτῃ βεβαίως διαγνωσθέντος,
<span class="lb" data-page="11.17" data-line="14" id="l11.17.14"></span>ἐν γοῦν τῇ τρίτῃ πάντως φανήσεταί σοι σαφέστερόν
<span class="lb" data-page="11.17" data-line="15" id="l11.17.15"></span>τι. παντελῶς γὰρ ὀλίγοι πυρετοὶ τῆς τετάρτης ἡμέρας δέονται
<span class="lb" data-page="11.17" data-line="16" id="l11.17.16"></span>πρὸς ἀκριβῆ διάγνωσιν. ἐρῶ δέ σοι καθόσον οἷόν τε διὰ
<span class="lb" data-page="11.17" data-line="17" id="l11.17.17"></span>βραχέων σημεῖα, δι’ ὧν ἐπιγνώσῃ τὸ εἶδος τοῦ πυρετοῦ. μακρότερον
<span class="lb" data-page="11.17" data-line="18" id="l11.17.18"></span>δὲ καὶ σαφέστερον ἑτέρωθι πάντα λέλεκται.
</p>
          </article>

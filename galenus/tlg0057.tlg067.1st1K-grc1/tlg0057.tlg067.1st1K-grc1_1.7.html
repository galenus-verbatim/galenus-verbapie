<article xmlns="http://www.w3.org/1999/xhtml" id="urn:cts:greekLit:tlg0057.tlg067.1st1K-grc1:1.7">
<span class="pb page1" data-page="11.22" id="p11.22"></span>
<span class="milestone ed1page page1" data-n="4.200" data-unit="ed1page" id="ed1page.4.200"></span>
<span class="milestone ed2page page1" data-n="10.351" data-unit="ed2page" id="ed2page.10.351"></span>
            <p>
<span class="lb" data-page="11.22" data-line="11" id="l11.22.11"></span>Ἀμφημερινὸν δὲ πυρετὸν τοῖς δ’ ἂν μάλιστα
<span class="lb" data-page="11.22" data-line="12" id="l11.22.12"></span>γνωρίσαις· ὑγροτέραν γὰρ εἶναι χρὴ τὴν θερμασίαν αὐτοῦ
<span class="lb" data-page="11.22" data-line="13" id="l11.22.13"></span>μετά τινος δριμύτητος, οὐ κατὰ τὴν πρώτην ἐπιβολὴν εὐθὺς
<span class="lb" data-page="11.22" data-line="14" id="l11.22.14"></span>ὑποπιπτούσης, ἀλλ’ ἐγχρονιζούσης τῆς χειρός. καπνώδη γάρ
<span class="lb" data-page="11.22" data-line="15" id="l11.22.15"></span>τινα θερμασίαν ἀτμῷ πολλῷ συμμιγῆ δόξαις ἀνιέναι, καταπνιγομένου
<span class="lb" data-page="11.22" data-line="16" id="l11.22.16"></span>μᾶλλον ἐν ὑγρότητι τοῦ πυρὸς πολλῇ ἢ αὐτοῦ
<span class="lb" data-page="11.22" data-line="17" id="l11.22.17"></span>τῆς ὕλης κρατοῦντος. ἀλλὰ καὶ οἱ σφυγμοὶ τούτοις μικρότεροι
<span class="lb" data-page="11.22" data-line="18" id="l11.22.18"></span>τῶν ἐν τεταρταίοις εἰσὶ πλέον ἢ ἐκεῖνοι τῶν ἐν τριταίοις.
<span class="pb" data-page="11.23" id="p11.23"></span>
<span class="lb" data-page="11.23" data-line="1" id="l11.23.1"></span>ἀραιότεροι δ’ αὖ πάλιν οἱ ἐν τοῖς ἀμφημερινοῖς τῶν ἐν τριταίοις
<span class="lb" data-page="11.23" data-line="2" id="l11.23.2"></span>τοσοῦτον, ὅσον τούτων οἱ ἐν τοῖς τεταρταίοις. βραδύτητος
<span class="lb" data-page="11.23" data-line="3" id="l11.23.3"></span>δὲ ὡσαύτως ἐν ἀμφοῖν ἔχουσιν. ἧττον δὲ διψώδης ὁ
<span class="lb" data-page="11.23" data-line="4" id="l11.23.4"></span>πυρετὸς οὗτος. λείπεται οὖν τεταρταίου τοσοῦτον, ὅσον
<span class="lb" data-page="11.23" data-line="5" id="l11.23.5"></span>ἐκεῖνος τριταίου. καὶ ἡ γλῶσσα καὶ τὸ σύμπαν σῶμα ξηρότατον
<span class="lb" data-page="11.23" data-line="6" id="l11.23.6"></span>μὲν ἐν τριταίοις, ὑγρότατον δ’ ἐν τούτοις ἐστὶ τοῖς
<span class="lb" data-page="11.23" data-line="7" id="l11.23.7"></span>πυρετοῖς· καὶ οἱ ἔμετοι φλεγματώδεις καὶ ὅσα διὰ γαστρὸς
<span class="lb" data-page="11.23" data-line="8" id="l11.23.8"></span>ἐκκρίνεται ψυχρότερα καὶ ὑγρότερα καὶ ὠμότερα καὶ ὑδατωδέστερα
<span class="lb" data-page="11.23" data-line="9" id="l11.23.9"></span>καὶ φλεγματωδέστερα. καὶ τὸ σύμπαν ἀπέπτων χυμῶν
<span class="lb" data-page="11.23" data-line="10" id="l11.23.10"></span>ἀνάπλεων ἐν τούτοις τοῖς πυρετοῖς εὑρήσεις τὸ σῶμα. καὶ
<span class="lb" data-page="11.23" data-line="11" id="l11.23.11"></span>γὰρ οὖν καὶ ἡλικίαις καὶ φύσεσι καὶ χώραις καὶ ὥραις ἔτους
<span class="lb" data-page="11.23" data-line="12" id="l11.23.12"></span>καὶ κράσεσιν ὑγροτέραις συμπίπτουσι. νεανίσκον μέν γε χολώδη
<span class="lb" data-page="11.23" data-line="13" id="l11.23.13"></span>καὶ ξηρὸν τῇ κράσει οὐκ εἶδον οὐδέπω ποτε ἁλόντα
<span class="lb" data-page="11.23" data-line="14" id="l11.23.14"></span>τούτῳ τῷ πυρετῷ. παῖδες δὲ καὶ μάλιστα οἱ μικρότεροί καὶ
<span class="lb" data-page="11.23" data-line="15" id="l11.23.15"></span>ὅσοι τῶν τελείων φλεγματικώτεροί τέ εἰσι καὶ τὴν ἕξιν τοῦ
<span class="lb" data-page="11.23" data-line="16" id="l11.23.16"></span>σώματος παχεῖς καὶ ἀργὸν τὸν βίον ἔχοντες ἐν πλησμοναῖς
<span class="lb" data-page="11.23" data-line="17" id="l11.23.17"></span>καὶ μέθαις καὶ λουτροῖς συνεχέσι καὶ μάλιστα τοῖς ἐπὶ τροφῇ
<span class="lb" data-page="11.23" data-line="18" id="l11.23.18"></span>ἀμφημερινοῖς εὐάλωτοι· ἀτὰρ οὖν καὶ χωρία τὰ ὑγρότερα καὶ
<span class="lb" data-page="11.23" data-line="19" id="l11.23.19"></span>τῶν ὡρῶν τοῦ ἔτους ὁ χειμὼν καὶ τῶν καταστάσεων αἱ ὑγρότεραι,
<span class="pb" data-page="11.24" id="p11.24"></span>
<span class="lb" data-page="11.24" data-line="1" id="l11.24.1"></span>μάλιστα φέρουσι τὸν πυρετὸν τοῦτον· εἰ δὲ καὶ ἐπιδημοίη
<span class="lb" data-page="11.24" data-line="2" id="l11.24.2"></span>τηνικαῦτα, καὶ τοῦτό σοι πρὸς τὴν διάγνωσιν ἐπὶ τοῖς
<span class="lb" data-page="11.24" data-line="3" id="l11.24.3"></span>εἰρημένοις οὐ μικρὰ συντελέσει. οὐ μὴν οὐδὲ παύουσι τὰς παρακμὰς
<span class="lb" data-page="11.24" data-line="4" id="l11.24.4"></span>τούτων τῶν πυρετῶν οἱ ἱδρῶτες, ὥσπερ ἐν τριταίοις
<span class="lb" data-page="11.24" data-line="5" id="l11.24.5"></span>καὶ τεταρταίοις, ὅθεν οὐδ’ εἰς ἀπυρεξίαν ἔρχονται σαφῆ, πλὴν
<span class="lb" data-page="11.24" data-line="6" id="l11.24.6"></span>ὀλίγων δή τινων. τὰ δ’ οὖρα τὰ μὲν ἐπὶ προήκουσιν αὐτοῖς
<span class="lb" data-page="11.24" data-line="7" id="l11.24.7"></span>γιγνόμενα τοὺς καιροὺς τῆς ὅλης νόσου διδάσκει· τὰ δ’ ἐν
<span class="lb" data-page="11.24" data-line="8" id="l11.24.8"></span>ἀρχαῖς ἐνδείξεταί σοι καὶ αὐτὸ τὸ εἶδος τοῦ πυρετοῦ. τοῖς
<span class="lb" data-page="11.24" data-line="9" id="l11.24.9"></span>μὲν γὰρ ἀμφημερινοῖς ἢ λευκὰ ἢ λεπτὰ ἢ παχέα καὶ θολερὰ
<span class="lb" data-page="11.24" data-line="10" id="l11.24.10"></span>ἢ ἐρυθρά. τοῖς δὲ τριταίοις ἢ πυῤῥὰ ἢ ὑπόπυῤῥα. τοῖς
<span class="lb" data-page="11.24" data-line="11" id="l11.24.11"></span>δὲ τεταρταίοις πολυειδῆ μὲν, ἀλλ’ ἄπεπτα πάντα. καὶ ταῦτα
<span class="lb" data-page="11.24" data-line="12" id="l11.24.12"></span>μὲν τῶν διαλειπόντων πυρετῶν ἐστι γνωρίσματα.
</p>
          </article>

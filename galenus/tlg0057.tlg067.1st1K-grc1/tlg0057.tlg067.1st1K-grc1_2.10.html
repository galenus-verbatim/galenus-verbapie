<article xmlns="http://www.w3.org/1999/xhtml" id="urn:cts:greekLit:tlg0057.tlg067.1st1K-grc1:2.10">
<span class="pb page1" data-page="11.125" id="p11.125"></span>
<span class="milestone ed1page page1" data-n="4.216" data-unit="ed1page" id="ed1page.4.216"></span>
<span class="milestone ed2page page1" data-n="10.385" data-unit="ed2page" id="ed2page.10.385"></span>
            <p>
<span class="lb" data-page="11.125" data-line="1" id="l11.125.1"></span>Ὅταν δ’ ἐπὶ πλέον ἀκόλλητον<span class="milestone ed1page" data-n="4.217" data-unit="ed1page" id="ed1page.4.217"></span> ᾖ τὸ
<span class="lb" data-page="11.125" data-line="2" id="l11.125.2"></span>δέρμα τοῖς ὑποκειμένοις σώμασι, κόλπον ὀνομάζουσι τὸ τοιοῦτον
<span class="lb" data-page="11.125" data-line="3" id="l11.125.3"></span>πάθος· ἐφεξῆς δ’ ἀναμνήσω σε καὶ τῆς τούτου θεραπείας,
<span class="lb" data-page="11.125" data-line="4" id="l11.125.4"></span>ἣν ἐθεάσω με πολλάκις ἐπὶ πολλῶν ποιησάμενον.
<span class="lb" data-page="11.125" data-line="5" id="l11.125.5"></span>οὔσης οὖν τοιαύτης διαθέσεως, βέλτιον μὲν αὐλίσκον εὐθύτρητον
<span class="lb" data-page="11.125" data-line="6" id="l11.125.6"></span>ἢ ἐκ χαλκοῦ πεποιημένον ἢ ἐκ κέρατος ἡτοιμάσθαι
<span class="lb" data-page="11.125" data-line="7" id="l11.125.7"></span>σοι· μὴ παρόντος δ’ ἐκείνου, τῶν καλουμένων πυουλκῶν ὅστις
<span class="lb" data-page="11.125" data-line="8" id="l11.125.8"></span>ἂν εὐρύτατον ἔχοι τρῆμα· καὶ τό γε διὰ χάρτου κεκαυμένου
<span class="lb" data-page="11.125" data-line="9" id="l11.125.9"></span>συντιθέμενον ἡμέτερον φάρμακον, οἶδάς με πολλάκις ὀλίγον
<span class="lb" data-page="11.125" data-line="10" id="l11.125.10"></span>πολλῷ ῥοδίνῳ μιγνύντα, καὶ διὰ τοῦ τοιούτου πυουλκοῦ τοῖς
<span class="lb" data-page="11.125" data-line="11" id="l11.125.11"></span>κόλποις ἐνιέντα· κᾄπειτα μοτῷ τιλτῷ μύοντα τὸ στόμιον. ὅσα
<span class="lb" data-page="11.125" data-line="12" id="l11.125.12"></span>δ’ ἐμπλαστὰ φάρμακα τήκοντες ῥοδίνῳ τοῖς τοιούτοις ἐνίεμεν,
<span class="lb" data-page="11.125" data-line="13" id="l11.125.13"></span>οὐ διεξέρχεται τὸν πυουλκόν· ἀλλ’ ἐπὶ τούτων κύστιν
<span class="lb" data-page="11.125" data-line="14" id="l11.125.14"></span>προσήκει λαβόντα χοιρείαν, προστιθέναι τὸν εὐθύτρητον
<span class="lb" data-page="11.125" data-line="15" id="l11.125.15"></span>αὐλίσκον. εἶναι δὲ χρὴ τὰ τηκόμενα φάρμακα δριμύτερα τῶν
<span class="lb" data-page="11.125" data-line="16" id="l11.125.16"></span>ἐμμότων ὀνομαζομένων· ὁποῖα ταῦτ’ ἐστὶ τὰ συνήθη πᾶσι,
<span class="lb" data-page="11.125" data-line="17" id="l11.125.17"></span>χλωρὰ τῇ χροιᾷ. προσήκει μὲν γὰρ αὐτὰ τοῦ ῥοδίνου κατὰ
<span class="lb" data-page="11.125" data-line="18" id="l11.125.18"></span>τὴν τῆξιν οὐκ ὀλίγον ἔχειν, ὥστ’ ἐνίεσθαι τῷ κόλπῳ δύνασθαι.
<span class="lb" data-page="11.125" data-line="19" id="l11.125.19"></span>καταλύεται δὲ τῶν ἐμμότων ἡ δύναμις ἐν ταῖς τοιαύταις ﻿
<span class="pb" data-page="11.126" id="p11.126"></span>
<span class="lb" data-page="11.126" data-line="1" id="l11.126.1"></span>μίξεσιν. ὅσα τοίνυν ἐμπλαστὰ φάρμακα τελέως ὄντα,
<span class="lb" data-page="11.126" data-line="2" id="l11.126.2"></span>καθάπερ τό τε τοῦ Μαχαιρίωνος καὶ τὸ τοῦ Ἐπιγόνου καὶ τὸ
<span class="lb" data-page="11.126" data-line="3" id="l11.126.3"></span>προσαγορευόμενον Ἴσις εἰς τὴν τῶν ἐμμότων χρῆσιν ἀγόμενα
<span class="lb" data-page="11.126" data-line="4" id="l11.126.4"></span>κηρωτῆς μιγνυμένης δεῖται, ταῦτα γὰρ ἐπιτήδεια τοῖς
<span class="lb" data-page="11.126" data-line="5" id="l11.126.5"></span>κόλποις ἐστί. δι’ ὃ γὰρ αὐτοῖς ἡ κηρωτὴ μίγνυται, διὰ τοῦτο
<span class="lb" data-page="11.126" data-line="6" id="l11.126.6"></span>καὶ νῦν ἐστιν ἐπιτηδεία. μίγνυται δὲ διότι δακνώδη ταῖς δυνάμεσίν
<span class="lb" data-page="11.126" data-line="7" id="l11.126.7"></span>ἐστιν, εἰ τακείη μόνα αὐτὰ καθ’ αὑτὰ μὴ μιχθείσης
<span class="lb" data-page="11.126" data-line="8" id="l11.126.8"></span>αὐτοῖς τῆς κηρωτῆς. ἀλλ’ ὅταν γε τὸ μὲν ἔλαιον ᾖ ῥόδινον
<span class="lb" data-page="11.126" data-line="9" id="l11.126.9"></span>πολὺ, τὸ δ’ ἐν αὐτῷ τηκόμενον φάρμακον ὀλίγον οὐκ ἔτι
<span class="lb" data-page="11.126" data-line="10" id="l11.126.10"></span>μένει δριμέα. συμμέτρως δ’ ὑποσαρκωθέντος τοῦ κόλπου,
<span class="lb" data-page="11.126" data-line="11" id="l11.126.11"></span>τῶν κολλητικῶν τι φαρμάκων ἐπιθήσεις, ὡς εἰ καὶ πρόσφατον
<span class="lb" data-page="11.126" data-line="12" id="l11.126.12"></span>ἔναιμον ἐθεράπευες τραῦμα. πολλὰ δὲ τοιαῦτά ἐστι· τὰ
<span class="lb" data-page="11.126" data-line="13" id="l11.126.13"></span>μὲν δι’ ἀσφάλτου σκευαζόμενα, καὶ καλοῦσιν οὐκ οἶδ’ ὅπως
<span class="lb" data-page="11.126" data-line="14" id="l11.126.14"></span>αὐτὰ βαρβάρους ἐμπλάστρους· ἕτερα δὲ φάρμακα κιῤῥὰ ἢ
<span class="lb" data-page="11.126" data-line="15" id="l11.126.15"></span>φαιὰ τὰ διὰ λιθαργύρου τε καὶ ἰοῦ μέχρι πλείονος ἑψηθέντα.
<span class="lb" data-page="11.126" data-line="16" id="l11.126.16"></span>γίνεται γὰρ οὗτος ὁ ἰὸς κίῤῥος, ὁ δ’ ἐπ’ ὀλίγον ἑψηθεὶς τὰς
<span class="lb" data-page="11.126" data-line="17" id="l11.126.17"></span>μηλίνας ὀνομαζομένας ἐμπλάστρους ἐργάζεται. γιγνώσκεις δ’
<span class="pb" data-page="11.127" id="p11.127"></span>
<span class="lb" data-page="11.127" data-line="1" id="l11.127.1"></span>ὅτι πάντα τὰ μεταλλικὰ φάρμακα λεπτομερέστερά τε καὶ
<span class="lb" data-page="11.127" data-line="2" id="l11.127.2"></span>ξηραντικώτερα γίνεται μέχρι πλείονος ἑψόμενα. τοῖς γε μὴν ἐν
<span class="lb" data-page="11.127" data-line="3" id="l11.127.3"></span>τῷ παραυτίκα κιῤῥοῖς φαρμάκοις ἀποτεθεῖσιν ἐπίπαγός τις
<span class="lb" data-page="11.127" data-line="4" id="l11.127.4"></span>ἔξωθεν ἐπιπήγνυται φαιὸς, ὑφ’ ᾧ τὸ βάθος τοῦ φαρμάκου
<span class="lb" data-page="11.127" data-line="5" id="l11.127.5"></span>κιῤῥότερον ἢ ἐξ ἀρχῆς φαίνεται. καὶ διὰ τοῦτο τινὲς μὲν διχρώμους
<span class="lb" data-page="11.127" data-line="6" id="l11.127.6"></span>ὀνομάζουσι τὰς τοιαύτας ἐμπλάστρους, τινὲς δὲ
<span class="lb" data-page="11.127" data-line="7" id="l11.127.7"></span>διπροσώπους. ὅσῳ δ’ ἂν ὦσι λεπτομερέστεραί τε καὶ ξηραντικώτεραι,
<span class="lb" data-page="11.127" data-line="8" id="l11.127.8"></span>τοσούτῳ μᾶλλον ἐνεργήσουσιν ἐπὶ τὸν κόλπον. εἰς
<span class="lb" data-page="11.127" data-line="9" id="l11.127.9"></span>βάθος γὰρ αὐτῶν χρὴ διϊκνεῖσθαι τὴν δύναμιν, εἰ τοῦ προκειμένου
<span class="lb" data-page="11.127" data-line="10" id="l11.127.10"></span>σκοποῦ τυγχάνειν μέλλοιεν. αἱ δὲ τὰ πρόσφατα καὶ
<span class="lb" data-page="11.127" data-line="11" id="l11.127.11"></span>ἔναιμα τραύματα κολλῶσαι, κᾂν ἧττον τούτων ξηραίνωσι,
<span class="lb" data-page="11.127" data-line="12" id="l11.127.12"></span>κολλῶσι τὰ χείλη τῶν τραυμάτων. ἐὰν μὲν γὰρ εἴη βραχέα τε
<span class="lb" data-page="11.127" data-line="13" id="l11.127.13"></span>καὶ ἀβαθῆ, δι’ αὐτὸ τοῦτο ῥᾷόν τε καὶ θᾶττον ἀνύουσι τὸ
<span class="lb" data-page="11.127" data-line="14" id="l11.127.14"></span>δέον, ἐὰν δὲ εἰς βάθος διήκῃ τὸ τραῦμα τὸ πρόσφατον, καὶ
<span class="lb" data-page="11.127" data-line="15" id="l11.127.15"></span>ῥαφαῖς καὶ ἀγκτῆρσιν εἰώθαμεν αὐτὰ συνάγειν. οἱ μὲν οὖν
<span class="lb" data-page="11.127" data-line="16" id="l11.127.16"></span>κόλποι πάντες οὐχ ἁπλαῖ διαιρέσεις εἰσὶν, ἀλλ’ ἀναδέδαρται
<span class="lb" data-page="11.127" data-line="17" id="l11.127.17"></span>συχνὸν ἐν αὐτοῖς ἄλλοτε<span class="milestone ed2page" data-n="10.386" data-unit="ed2page" id="ed2page.10.386"></span> κατ’ ἄλλο μέρος, ὅπερ οὐδ’
<span class="lb" data-page="11.127" data-line="18" id="l11.127.18"></span>αὐτὸ χρὴ λανθάνειν σε. πρὸς μὲν γὰρ τὴν ἄνω χώραν ἀνατεταμένου
<span class="pb" data-page="11.128" id="p11.128"></span>
<span class="lb" data-page="11.128" data-line="1" id="l11.128.1"></span>τοῦ κόλπου, ῥᾳδίως ἐκρεῖ διὰ τοῦ στόματος ὁ ἰχώρ.
<span class="lb" data-page="11.128" data-line="2" id="l11.128.2"></span>κατάντους δ’ ὄντος αὐτοῦ, μένων ἔνδον ἀναβιβρώσκει τι τῶν
<span class="lb" data-page="11.128" data-line="3" id="l11.128.3"></span>συνεχῶν. ἐπὶ μὲν δὴ τῶν τοιούτων κόλπων, εἰ μὴ πρότερον
<span class="lb" data-page="11.128" data-line="4" id="l11.128.4"></span>εἰς ὑπόῤῥυσίν τινα ποιήσῃς τομὴν, οὐδὲν ἀνύσεις οὔτ’ ἐν τῷ
<span class="lb" data-page="11.128" data-line="5" id="l11.128.5"></span>σαρκοῦν αὐτοὺς οὔτ’ ἐν τῷ κολλᾷν. ἐπὶ δὲ τῶν ἄλλων οὐ
<span class="lb" data-page="11.128" data-line="6" id="l11.128.6"></span>δεήσει διαιρέσεως, ἐάν γε μόνον φυλάττῃς τὸ προσῆκον σχῆμα
<span class="lb" data-page="11.128" data-line="7" id="l11.128.7"></span>τῷ πεπονθότι μορίῳ, δι’ ὃ σχῆμα δυνήσῃ ποτὲ καὶ τὸν ἀνάῤῥοπον
<span class="lb" data-page="11.128" data-line="8" id="l11.128.8"></span>κόλπον ἐργάσασθαι κατάῤῥοπον καὶ τὸν κατάῤῥοπον
<span class="lb" data-page="11.128" data-line="9" id="l11.128.9"></span>ἀνάῤῥοπον. εἶδες γοῦν ἐμέ ποτε τὸν ἐν τῶ πήχει κόλπον, οὗ
<span class="lb" data-page="11.128" data-line="10" id="l11.128.10"></span>τὸ στόμιον ἦν ἐγγὺς τοῦ ἀγκῶνος, ἀναῤῥόπῳ σχήματι θεραπεύσαντα,
<span class="lb" data-page="11.128" data-line="11" id="l11.128.11"></span>χωρὶς ἀντιδιαιρέσεως. καὶ κατὰ μηρὸν δὲ ὁμοίως
<span class="lb" data-page="11.128" data-line="12" id="l11.128.12"></span>τοῦ καταῤῥόπου κόλπου, πρὸς μὲν τῷ γόνατι τὸ πέρας ἔχοντος,
<span class="lb" data-page="11.128" data-line="13" id="l11.128.13"></span>ὑψηλὸν δὲ τὸ στόμα τῆς μέσης κατὰ τὸν μηρὸν χώρας
<span class="lb" data-page="11.128" data-line="14" id="l11.128.14"></span>ἀνωτέρω, χωρὶς ἀντιδιαιρέσεως ἐθεάσω τὴν θεραπείαν γενομένην,
<span class="lb" data-page="11.128" data-line="15" id="l11.128.15"></span>ὑποτιθέντος μου κατὰ τὴν ἰγνύαν ὑπαυχένιον μαλακὸν
<span class="lb" data-page="11.128" data-line="16" id="l11.128.16"></span>ὡς ταπεινοτέραν ἔχειν τὴν θέσιν τὸν βουβῶνα τοῦ γόνατος.
<span class="lb" data-page="11.128" data-line="17" id="l11.128.17"></span>ἤρκεσε δὲ καὶ ἐπὶ τούτου τοῦ κόλπου καὶ ἑτέρων μειζόνων
<span class="lb" data-page="11.128" data-line="18" id="l11.128.18"></span>μελίκρατον μόνον ἐνεθὲν, ἐπιτήδειον εἰς κόλλησιν παρασχεῖν
<span class="pb" data-page="11.129" id="p11.129"></span>
<span class="lb" data-page="11.129" data-line="1" id="l11.129.1"></span>ἅπαν τὸ βάθος αὐτοῦ. τινὲς μὲν δὴ κονίαν στακτὴν προσενίασιν,
<span class="lb" data-page="11.129" data-line="2" id="l11.129.2"></span>ἐξελέγχοντες ἑαυτοὺς ἐφ’ οἷς ἐνίεσαν ἔμπροσθεν φαρμάκοις
<span class="lb" data-page="11.129" data-line="3" id="l11.129.3"></span>ὑποσαρκοῦντες τὸν κόλπον. οὐ γὰρ οἷόν τε σάρκα νεωτέραν
<span class="lb" data-page="11.129" data-line="4" id="l11.129.4"></span>ἐπιτραφῆναι τῇ πρότερον οὔσῃ ῥύπου περικειμένου. πῶς
<span class="lb" data-page="11.129" data-line="5" id="l11.129.5"></span>οὖν αὐτάρκως σεσαρκωμένου τοῦ κόλπου τὸ κολλητικὸν ἐπιφέρουσι
<span class="lb" data-page="11.129" data-line="6" id="l11.129.6"></span>φάρμακον, εἴπερ ὡς ἱκανῶς ὄντα ῥυπαρὸν ἐπιχειροῦσι
<span class="lb" data-page="11.129" data-line="7" id="l11.129.7"></span>διαῤῥύπτειν τῇ κονίᾳ τῆς καθαρᾶς σαρκὸς, οὐδὲ τὸ δριμὺ
<span class="lb" data-page="11.129" data-line="8" id="l11.129.8"></span>μελίκρατον φερούσης; ἐπὶ ταύτης μὲν οὖν ἀρκεῖ τὸ τοιοῦτον
<span class="lb" data-page="11.129" data-line="9" id="l11.129.9"></span>ἐνιέμενον, ὡς ἂν καὶ πίνοι τις ἡδέως αὐτό. καὶ μετά γε τὸ
<span class="lb" data-page="11.129" data-line="10" id="l11.129.10"></span>μελίκρατον ἐφεξῆς εἴωθα, πρὶν ἐπιθεῖναι τὸ κολλητικὸν φάρμακον,
<span class="lb" data-page="11.129" data-line="11" id="l11.129.11"></span>ἐκκλύζειν τὸν κόλπον ποτὲ μὲν οἴνῳ μόνῳ, ποτὲ δὲ
<span class="lb" data-page="11.129" data-line="12" id="l11.129.12"></span>οἰνομέλιτι. πρὸς μὲν γὰρ τὸ περιῤῥῦψαί τε καὶ ἀποκαθῆραι
<span class="lb" data-page="11.129" data-line="13" id="l11.129.13"></span>τοὺς περὶ αὐτὸν ἰχῶρας ἄμεινον τὸ μελίκρατον· εἰς δὲ τὴν
<span class="lb" data-page="11.129" data-line="14" id="l11.129.14"></span>μέλλουσαν κόλλησιν ὁ οἶνος. ἔστω δὲ μέσος γλυκύτητός τε καὶ
<span class="lb" data-page="11.129" data-line="15" id="l11.129.15"></span>στύψεως. καὶ μέντοι καὶ μετὰ τὴν ἐπίθεσιν τοῦ κολλήσοντος
<span class="lb" data-page="11.129" data-line="16" id="l11.129.16"></span>φαρμάκου σπόγγος καινὸς ἐξ οἰνομέλιτος μόνος περιβαλλέσθω
<span class="lb" data-page="11.129" data-line="17" id="l11.129.17"></span>μαλακὸς ὡς ἔνι μάλιστα· καὶ ἡ ἐπίδεσις ἀπὸ μὲν τοῦ πυθμένος
<span class="lb" data-page="11.129" data-line="18" id="l11.129.18"></span>ἀρχέσθω τοῦ κόλπου, τελευτάτω δὲ ἐπὶ τὸ στόμιον. αἱ δὲ
<span class="pb" data-page="11.130" id="p11.130"></span>
<span class="lb" data-page="11.130" data-line="1" id="l11.130.1"></span>περιβολαὶ τῶν ὀθονίων σφιγγέτωσαν μὲν ἀνωδύνως τὸν
<span class="lb" data-page="11.130" data-line="2" id="l11.130.2"></span>πυθμένα τοῦ κόλπου, κατὰ βραχὺ δ’ ἐκλυέσθω ἄχρι τοῦ
<span class="lb" data-page="11.130" data-line="3" id="l11.130.3"></span>στομίου· καὶ τοῦτο δ’ αὐτὸ χαλαρὰν ἐπίδεσιν ἐχέτω τοῦ φαρμάκου,
<span class="lb" data-page="11.130" data-line="4" id="l11.130.4"></span>τῆς περιβαλλομένης ἔξωθεν ἐμπλάστρου τῷ κόλπῳ
<span class="lb" data-page="11.130" data-line="5" id="l11.130.5"></span>διεψαλισμένης κατὰ τὸ τοῦ κόλπου στόμιον, ὡς ἐκρεῖν δύνασθαι
<span class="lb" data-page="11.130" data-line="6" id="l11.130.6"></span>εἴ τις ἰχώρ. ἐκκρίνοιτο δὲ διὰ τοῦ κόλπου, μικροῦ τινος
<span class="lb" data-page="11.130" data-line="7" id="l11.130.7"></span>ἄλλου κατ’ αὐτοῦ ἐπιτιθεμένου ἐμπλάστρου μέχρι τῆς ἐπιλύσεως,
<span class="lb" data-page="11.130" data-line="8" id="l11.130.8"></span>ἣν διὰ τρίτης ποιησάμενος ἀφαιρήσεις αὐτὸ τοῦτο τὸ
<span class="lb" data-page="11.130" data-line="9" id="l11.130.9"></span>οἷον ἐπίθεμα περικείμενον, ἐάσας τὸ καθόλου τοῦ κόλπου
<span class="lb" data-page="11.130" data-line="10" id="l11.130.10"></span>περιβεβλημένον φάρμακον. ἔστω δέ σοι διάγνωσις, εἰ κεκόλληται
<span class="lb" data-page="11.130" data-line="11" id="l11.130.11"></span>τὸ βάθος τοῦ κόλπου καλῶς, ἐκ τοῦ ῥέοντος ἰχῶρος, εἰ
<span class="lb" data-page="11.130" data-line="12" id="l11.130.12"></span>πολὺς ἢ ὀλίγος ἐστὶν ἢ πεπεμμένος ἢ ἄπεπτος· ἔτι δὲ καὶ κατ’
<span class="lb" data-page="11.130" data-line="13" id="l11.130.13"></span>αὐτὸν τὸν κόλπον, εἰ μήτ’ ὀδύνη τις αἰσθητικὴ μήτ’ ὄγκος·
<span class="lb" data-page="11.130" data-line="14" id="l11.130.14"></span>ἀλλὰ προσέσταλται τὸ χωρίον ἅπαν καὶ ξηρὸν καὶ ἀνώδυνόν
<span class="lb" data-page="11.130" data-line="15" id="l11.130.15"></span>ἐστιν. ἐὰν δὲ καὶ πῦον εὔπεπτον ἐπὶ τοῦ στόματος ἴδῃς ὀλίγον,
<span class="lb" data-page="11.130" data-line="16" id="l11.130.16"></span>ἔτι μᾶλλον τὰς ἐλπίδας ἀγαθὰς ἕξεις περὶ τοῦ κεκολλῆσθαι
<span class="lb" data-page="11.130" data-line="17" id="l11.130.17"></span>τὸν κόλπον. ἐπιθείς τε τὸν σπόγγον αὖθις, ἐπιδήσας
<span class="lb" data-page="11.130" data-line="18" id="l11.130.18"></span>τε πάλιν, ὡς εἴρηται, λῦε κατὰ τὴν ὑστεραίαν ἢ διὰ τρίτης
<span class="lb" data-page="11.130" data-line="19" id="l11.130.19"></span>ὑπαλλάττων ἀεὶ τὸ κατὰ τοῦ κόλπου στομίου ἐπικείμενον ﻿
<span class="pb" data-page="11.131" id="p11.131"></span>
<span class="lb" data-page="11.131" data-line="1" id="l11.131.1"></span>ὀθόνιον ἐκ τῆς αὐτῆς ἐμπλάστρου κεχρισμένον, ὃ περιλήψεται
<span class="lb" data-page="11.131" data-line="2" id="l11.131.2"></span>σύμπαν ἐν κύκλῳ τὸ στόμιον·<span class="milestone ed1page" data-n="4.218" data-unit="ed1page" id="ed1page.4.218"></span> εἶναι δ’ αὐτὸ χρὴ μὴ πάνυ
<span class="lb" data-page="11.131" data-line="3" id="l11.131.3"></span>προστετυπωμένον, ἀλλ’ ὥστε δύνασθαι τὸν ἰχῶρα τοῦ κόλπου
<span class="lb" data-page="11.131" data-line="4" id="l11.131.4"></span>πάντα κενοῦσθαι δι’ αὐτοῦ. κατὰ μὲν οὖν τὴν πρώτην τε καὶ
<span class="lb" data-page="11.131" data-line="5" id="l11.131.5"></span>δευτέραν ἡμέραν ἐὰν ἐκκρίνῃ ταύτης ἰχὼρ λεπτὸς ἐκ τοῦ κόλπου,
<span class="lb" data-page="11.131" data-line="6" id="l11.131.6"></span>μὴ πάνυ τῆς κολλήσεως ἀπέλπιζε. πολλάκις γὰρ ἡ τοῦ
<span class="lb" data-page="11.131" data-line="7" id="l11.131.7"></span>περιβαλλομένου <span class="milestone ed2page" data-n="10.387" data-unit="ed2page" id="ed2page.10.387"></span>φαρμάκου τῷ πεπονθότι μορίῳ δύναμις
<span class="lb" data-page="11.131" data-line="8" id="l11.131.8"></span>ἐκθλίβει σφοδρῶς ἔκ τε τοῦ δέρματος αὐτοῦ καὶ τῆς ὑποκειμένης
<span class="lb" data-page="11.131" data-line="9" id="l11.131.9"></span>σαρκὸς αὐτῷ ὑγρότητα λεπτὴν, ὅταν γε οὕτως ἔχῃ
<span class="lb" data-page="11.131" data-line="10" id="l11.131.10"></span>διαθέσεως τὸ τοῦ θεραπευομένου σῶμα διὰ φυσικὴν κρᾶσιν
<span class="lb" data-page="11.131" data-line="11" id="l11.131.11"></span>ἢ μοχθηρὰν δίαιταν. ἧς ἐκθλιβείσης συμμέτρως ξηρὰ γενόμενα
<span class="lb" data-page="11.131" data-line="12" id="l11.131.12"></span>τὰ χωρία κολλᾶται. κατὰ δὲ τὴν τρίτην ἡμέραν ἢ τετάρτην
<span class="lb" data-page="11.131" data-line="13" id="l11.131.13"></span>ἀπὸ τῆς ἀρχῆς, ἐὰν ἄπεπτος ἰχὼρ φαίνηται διὰ τοῦ στόματος,
<span class="lb" data-page="11.131" data-line="14" id="l11.131.14"></span>γίνωσκε μὴ κεκολλῆσθαι τὸν κόλπον. ἔστω δὲ πρὸ πάντων καὶ
<span class="lb" data-page="11.131" data-line="15" id="l11.131.15"></span>τὸ περιβαλλόμενον τῷ πεπονθότι μορίῳ φάρμακον ἰσχυρῶς
<span class="lb" data-page="11.131" data-line="16" id="l11.131.16"></span>μὲν ξηραῖνον, οὔτε δὲ δάκνον οὔτε συντεῖνον· οἷόν ἐστι τὸ
<span class="lb" data-page="11.131" data-line="17" id="l11.131.17"></span>ἡμέτερον κιῤῥὸν, ὃ χωρὶς κηροῦ σκευάζεται διὰ μεταλλικῶν
<span class="lb" data-page="11.131" data-line="18" id="l11.131.18"></span>φαρμάκων ἡψημένων καὶ ἐλαίου κικίνου καὶ ὄξους. ἐναίμων
<span class="lb" data-page="11.131" data-line="19" id="l11.131.19"></span>τε τραυμάτων κολλητικὸν ἀλύπως καὶ ξηραντικὸν κόλπων.
<span class="pb" data-page="11.132" id="p11.132"></span>
<span class="lb" data-page="11.132" data-line="1" id="l11.132.1"></span>εἶδες δ’ αὐτῷ καὶ σύριγγα θεραπευθεῖσαν, ἐφ’ ἧς στενῆς τ’
<span class="lb" data-page="11.132" data-line="2" id="l11.132.2"></span>οὔσης ὀπῆς καὶ μακρᾶς καὶ μηδέπω μοι φαινομένης ἔχειν ἔνδον
<span class="lb" data-page="11.132" data-line="3" id="l11.132.3"></span>ἐν αὐτῇ τύλον, ἀλλὰ μόνον ῥύπον, ἐν ᾗ καὶ πρότερον ἔκλυσα
<span class="lb" data-page="11.132" data-line="4" id="l11.132.4"></span>τὴν κονίαν, εἶτ’ ἐπισχὼν ἐν τῇ σύριγγι μεῖναι τοσοῦτον χρόνον,
<span class="lb" data-page="11.132" data-line="5" id="l11.132.5"></span>ἐν ὅσῳ τὸν ῥύπον ἤλπισα τελέως ἐκπεσεῖν ἅπαντα, μετὰ
<span class="lb" data-page="11.132" data-line="6" id="l11.132.6"></span>ταῦτ’ ἐπέθηκα τὸ φάρμακον. οὕτω δὲ καὶ τοὺς ὑπ’ αὐτῷ τῷ
<span class="lb" data-page="11.132" data-line="7" id="l11.132.7"></span>δέρματι μόνῳ κόλπους σαρκώσεως μὲν οὐ δεομένους, ἀμαθῶς
<span class="lb" data-page="11.132" data-line="8" id="l11.132.8"></span>δὲ θεραπευομένους ὑπό τινων, ἅμα τῷ παραλαβεῖν ἐκόλλησα
<span class="lb" data-page="11.132" data-line="9" id="l11.132.9"></span>τῷ φαρμάκῳ τῷδε προεκκλύσας τῇ κονίᾳ, διὰ τὸ μηδενὶ τῶν
<span class="lb" data-page="11.132" data-line="10" id="l11.132.10"></span>καθαιρόντων ἕλκους φαρμάκων χρῆσθαι τοὺς θεραπεύοντας.
<span class="lb" data-page="11.132" data-line="11" id="l11.132.11"></span>ὅταν γε μὴν τῶν εἰς ἀπόστασιν ἀφικνουμένων ὄγκων ἡ τομὴ
<span class="lb" data-page="11.132" data-line="12" id="l11.132.12"></span>γένηται βραδέως ἢ δι’ ἀμαθίαν τῶν θεραπευόντων ἢ διὰ δειλίαν
<span class="lb" data-page="11.132" data-line="13" id="l11.132.13"></span>τῶν θεραπευομένων, οὐκ ἐπιτρεπόντων τεμεῖν, ἀλλὰ
<span class="lb" data-page="11.132" data-line="14" id="l11.132.14"></span>περιμεινάντων ἐν χρόνῳ πλείονι διαβρωθῆναι τὸ δέρμα πρὸς
<span class="lb" data-page="11.132" data-line="15" id="l11.132.15"></span>τοῦ πύου, συμβαίνει πολλάκις ἅπαν τὸ περὶ τῷ κατὰ τὴν
<span class="lb" data-page="11.132" data-line="16" id="l11.132.16"></span>ἀπόστασιν ἀθροισθέντι πύῳ δέρμα λεπτὸν ἱκανῶς γενέσθαι,
<span class="lb" data-page="11.132" data-line="17" id="l11.132.17"></span>καθάπερ τι ῥάκος· ὅθεν ἡγοῦμαι καὶ τοὔνομα αὐτῷ πρὸς
<span class="lb" data-page="11.132" data-line="18" id="l11.132.18"></span>τῶν ἰατρῶν τεθεῖσθαι τὸ ῥακῶδες. ἔστιν οὖν τὰ τοιαῦτα
<span class="pb" data-page="11.133" id="p11.133"></span>
<span class="lb" data-page="11.133" data-line="1" id="l11.133.1"></span>δέρματα δυσκόλλητα, καὶ μάλισθ’ ὅταν τις αὐτοῖς ἐπιβάλῃ
<span class="lb" data-page="11.133" data-line="2" id="l11.133.2"></span>ξηρὸν κατὰ τὴν σύστασιν φάρμακον· ὑπὸ τούτων γὰρ ἔτι
<span class="lb" data-page="11.133" data-line="3" id="l11.133.3"></span>μᾶλλον γίνεται ῥακῶδές τε καὶ ξηρὸν τὸ δέρμα, παραπλήσιον
<span class="lb" data-page="11.133" data-line="4" id="l11.133.4"></span>ταῖς τριβακαῖς διφθέραις. ἔδοξεν οὖν μοι προσηκόντως ἄν
<span class="lb" data-page="11.133" data-line="5" id="l11.133.5"></span>τις χρήσασθαι πρὸς τὴν κόλλησιν αὐτοῦ τῇ συστάσει μὲν ὑγρῷ
<span class="lb" data-page="11.133" data-line="6" id="l11.133.6"></span>φαρμάκῳ, τῇ δυνάμει δὲ ξηρῷ. λέλεκται δ’ ἐν τοῖς περὶ φαρμάκων
<span class="lb" data-page="11.133" data-line="7" id="l11.133.7"></span>ὅτι δυνάμει ξηρὰ φάρμακα καλεῖν ἔθος ἐστὶ τοῖς
<span class="lb" data-page="11.133" data-line="8" id="l11.133.8"></span>ἰατροῖς ὅσα ξηραίνειν πέφυκε. κάλλιστον δὲ πάντων τῶν
<span class="lb" data-page="11.133" data-line="9" id="l11.133.9"></span>ὑγρῶν μὲν τῇ συστάσει, ξηρῶν δὲ τῇ δυνάμει τὸ συντεθὲν ὑπ’
<span class="lb" data-page="11.133" data-line="10" id="l11.133.10"></span>ἐμοῦ φάρμακόν ἐστι, τὸ διὰ λιθαργύρου καὶ στέατος χοιρείου
<span class="lb" data-page="11.133" data-line="11" id="l11.133.11"></span>παλαιοῦ καὶ χαλκίτεως, ἐχόντων ἔλαιον παλαιότατον. ἄμεινον
<span class="lb" data-page="11.133" data-line="12" id="l11.133.12"></span>δ’ ἐνεργοῦντος ἐπειράθην αὐτοῦ κατὰ τὰς τοιαύτας διαθέσεις,
<span class="lb" data-page="11.133" data-line="13" id="l11.133.13"></span>ὅταν μὴ πάνυ τι σκληρὸν ᾖ μηδ’ ἀκριβῶς ἀμόλυντον.
<span class="lb" data-page="11.133" data-line="14" id="l11.133.14"></span>ἀλλὰ κᾂν τοιοῦτον σκευασθῇ καὶ τῶν ἐναίμων μέν ἐστι τραυμάτων
<span class="lb" data-page="11.133" data-line="15" id="l11.133.15"></span>κολλητικὸν καὶ πάντων δὲ τῶν ἑλκῶν ἐπουλωτικὸν,
<span class="lb" data-page="11.133" data-line="16" id="l11.133.16"></span>ἀνιέμενόν τ’ ἐλαίῳ, κᾄπειτα μετ’ οἴνου μετρίως παλαιοῦ
<span class="lb" data-page="11.133" data-line="17" id="l11.133.17"></span>φυρώμενον, εἶτ’ ἐπιτιθέμενον ἐν κύκλῳ ταῖς τοιαύταις διαθέσεσιν,
<span class="lb" data-page="11.133" data-line="18" id="l11.133.18"></span>ἀλύπως αὐτὰς ἐκόλλησε πολλάκις. ἁρμόττει δ’, ὡς
<span class="pb" data-page="11.134" id="p11.134"></span>
<span class="lb" data-page="11.134" data-line="1" id="l11.134.1"></span>εἴρηται, ἐπὶ τῶν ῥακωδῶν δερμάτων οὐχ ἥκιστα καὶ τὸ μέλι
<span class="lb" data-page="11.134" data-line="2" id="l11.134.2"></span>μέχρι συστάσεως ἐμπλαστρώδους ἑψηθέν. ἔστι δ’ ἡ συμμετρία
<span class="lb" data-page="11.134" data-line="3" id="l11.134.3"></span>τῆς ἑψήσεως αὐτοῦ δυσκατόρθωτος τῷ μὴ τεθεαμένῳ. χρὴ
<span class="lb" data-page="11.134" data-line="4" id="l11.134.4"></span>γὰρ αὐτὸ μήθ’ οὕτω γενέσθαι σκληρὸν, ὡς δυσπρόπτωτον
<span class="lb" data-page="11.134" data-line="5" id="l11.134.5"></span>εἶναι, μήθ’ οὕτως ὑγρὸν, ὡς περιῤῥεῖν. τὸ μὲν γὰρ σκληρὸν
<span class="lb" data-page="11.134" data-line="6" id="l11.134.6"></span>εἰς τὴν τοιαύτην ἀτοπίαν ἀφικνεῖται ταῖς σκληραῖς ἐμπλάστροις,
<span class="lb" data-page="11.134" data-line="7" id="l11.134.7"></span>τὸ δ’ ὑγρὸν, ὡσανεὶ ἐπικείμενον θερμῷ σώματι, περιῤῥεῖ
<span class="lb" data-page="11.134" data-line="8" id="l11.134.8"></span>κύκλῳ καὶ ξηρὰν ἀπολείπει τὴν ὀθόνην, ἥτις οὐ μόνον οὐδὲν
<span class="lb" data-page="11.134" data-line="9" id="l11.134.9"></span>ὀνίνησιν, ἀλλὰ καὶ πρὸς κακοῦ γίνεται τῷ κολληθησομένῳ
<span class="lb" data-page="11.134" data-line="10" id="l11.134.10"></span>δέρματι. συμμέτρως γε μὴν ἑψηθὲν τὸ μέλι κάλλιστόν ἐστι
<span class="lb" data-page="11.134" data-line="11" id="l11.134.11"></span>φάρμακον ἐπὶ τῶν <span class="milestone ed2page" data-n="10.388" data-unit="ed2page" id="ed2page.10.388"></span>τοιούτων κόλπων. ἐπεὶ δ’ ἡ συμμετρία
<span class="lb" data-page="11.134" data-line="12" id="l11.134.12"></span>τῆς ἑψήσεως αὐτοῦ δυστέκμαρτός ἐστιν, ἄμεινον ἔδοξέ
<span class="lb" data-page="11.134" data-line="13" id="l11.134.13"></span>μοι καταπάττειν αὐτῷ χνοώδη σμύρναν ἢ ἀλόην ἢ λιβανωτὸν
<span class="lb" data-page="11.134" data-line="14" id="l11.134.14"></span>ἤ τινα τούτων ἢ πάντα ὁμοῦ· καὶ μάλισθ’ ὅταν ἐπὶ τῆς
<span class="lb" data-page="11.134" data-line="15" id="l11.134.15"></span>ὀθόνης ἐγχρισθὲν ὑγρότερον φαίνηται. καταπάττειν δὲ αὐτὰ
<span class="lb" data-page="11.134" data-line="16" id="l11.134.16"></span>διὰ κοσκίνου, μετεώρου κρατουμένου κατὰ τοῦ μέλιτος. ἀρκεῖ
<span class="lb" data-page="11.134" data-line="17" id="l11.134.17"></span>δ’ ἅπαξ ἢ δὶς κροῦσαι αὐτὸ πρὸς τὴν συμμετρίαν τῆς διεκπτώσεως.
<span class="lb" data-page="11.134" data-line="18" id="l11.134.18"></span>ἐνίοτε δὲ καὶ κατ’ αὐτὴν τὴν ἕψησιν ἐμπάττω τι
<span class="pb" data-page="11.135" id="p11.135"></span>
<span class="lb" data-page="11.135" data-line="1" id="l11.135.1"></span>τῷ μέλιτι τῶν εἰρημένων φαρμάκων, καὶ μάλισθ’ ὅταν ὁ κόλπος
<span class="lb" data-page="11.135" data-line="2" id="l11.135.2"></span>ᾖ μείζων τε καὶ βαθύτερος. ἐπειράθην δὲ καὶ τοῦ λεπτοῦ
<span class="lb" data-page="11.135" data-line="3" id="l11.135.3"></span>κενταυρίου, θαυμαστοῦ φαρμάκου πρὸς τὴν τοιαύτην χρείαν·
<span class="lb" data-page="11.135" data-line="4" id="l11.135.4"></span>ἐφεξῆς δ’ αὐτῷ σύμφυτον ἐπιτήδειόν ἐστι καὶ μετ’ αὐτὸ τῆς
<span class="lb" data-page="11.135" data-line="5" id="l11.135.5"></span>Ἰλλυρίδος ἴρεως ἡ ῥίζα, μεθ’ ἣν καὶ τὸ τῶν ὀρόβων ἄλευρον.
<span class="lb" data-page="11.135" data-line="6" id="l11.135.6"></span>εὔδηλον ὅτι κεκόφθαι τε καὶ διηθῆσθαι λεπτῷ κοσκίνῳ καὶ
<span class="lb" data-page="11.135" data-line="7" id="l11.135.7"></span>μετὰ ταῦτά γε λελειῶσθαι τὰ τοιαῦτα πάντα προσήκει. μιγνύσθω
<span class="lb" data-page="11.135" data-line="8" id="l11.135.8"></span>δὲ τῷ μέλιτι κατ’ ἐκεῖνον τὸν καιρὸν, ἡνίκ’ ἂν ἀπὸ τοῦ
<span class="lb" data-page="11.135" data-line="9" id="l11.135.9"></span>πυρὸς ἐξαίρεσθαι μέλλῃ, τοσοῦτον ἡμῶν ἐπιδιατριψάντων, ὡς
<span class="lb" data-page="11.135" data-line="10" id="l11.135.10"></span>ἑνωθῆναι καλῶς αὐτὰ τῷ προηψημένῳ μέλιτι. κάλλιον δὲ καὶ
<span class="lb" data-page="11.135" data-line="11" id="l11.135.11"></span>καθαιροῦντα τὴν κακάβην ἀπὸ τοῦ πυρὸς, ἐμπάττειν ἅπαντα
<span class="lb" data-page="11.135" data-line="12" id="l11.135.12"></span>τὰ τοιαῦτα, κᾄπειτα κινεῖν ἐπιμελῶς ἄχρις ἂν οὕτω γένηται
<span class="lb" data-page="11.135" data-line="13" id="l11.135.13"></span>τὸ μέλι χλιαρὸν, ὡς ἐπιτιθέναι δύνασθαι τῷ θεραπευσομένῳ
<span class="lb" data-page="11.135" data-line="14" id="l11.135.14"></span>σώματι.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg067.1st1K-grc1:2.6">
<span class="pb page1" data-page="11.103" id="p11.103"></span>
<span class="milestone ed1page page1" data-n="4.213" data-unit="ed1page" id="ed1page.4.213"></span>
<span class="milestone ed2page page1" data-n="10.378" data-unit="ed2page" id="ed2page.10.378"></span>
            <p>
<span class="lb" data-page="11.103" data-line="13" id="l11.103.13"></span>Ὁ μὲν οὖν ἀκριβὴς σκίῤῥος ὄγκος ἐστὶ
<span class="lb" data-page="11.103" data-line="14" id="l11.103.14"></span>παρὰ φύσιν ἀναίσθητός τε καὶ σκληρός. ὁ δ’ οὐκ ἀκριβὴς
<span class="lb" data-page="11.103" data-line="15" id="l11.103.15"></span>οὐκ ἀναίσθητος μὲν παντάπασι, δυσαίσθητός γε μήν ἐστι
<span class="lb" data-page="11.103" data-line="16" id="l11.103.16"></span>πάντως. ὁ μὲν οὖν ἀναίσθητος σκίῤῥος ἀνίατος. ὁ δὲ δυσαίσθητος
<span class="lb" data-page="11.103" data-line="17" id="l11.103.17"></span>οὐκ ἀνίατος μὲν, οὐ μὴν εὐίατος. γίνεται γὰρ ἐκ
<span class="lb" data-page="11.103" data-line="18" id="l11.103.18"></span>γλίσχρου καὶ παχέος χυμοῦ δυσλύτως ἐμπλαττομένου τοῖς
<span class="pb" data-page="11.104" id="p11.104"></span>
<span class="lb" data-page="11.104" data-line="1" id="l11.104.1"></span>σκιῤῥουμένοις μορίοις· ἐνίοτε μὲν οὖν εὐθὺς ἐξ ἀρχῆς κατὰ
<span class="lb" data-page="11.104" data-line="2" id="l11.104.2"></span>βραχὺ συνίσταταί τε καὶ αὐξάνεται. τὰ πολλὰ δ’ ὑπὸ τῶν
<span class="lb" data-page="11.104" data-line="3" id="l11.104.3"></span>ἰατρῶν κατασκευάζεται, στυψάντων καὶ ψυξάντων σφοδρῶς
<span class="lb" data-page="11.104" data-line="4" id="l11.104.4"></span>ἐρυσιπέλατά τε καὶ φλεγμονάς. ἐὰν μὲν οὖν τις τὰ ἰσχυρῶς
<span class="lb" data-page="11.104" data-line="5" id="l11.104.5"></span>διαφοροῦντα τοῖς σκιῤῥουμένοις σώμασι προσφέρῃ φάρμακα
<span class="lb" data-page="11.104" data-line="6" id="l11.104.6"></span>καὶ σαφῆ μείωσιν ἐργασάμενος τοῦ σκίῤῥου, χρόνῳ βραχεῖ
<span class="lb" data-page="11.104" data-line="7" id="l11.104.7"></span>θαῤῥήσει περὶ τῆς παντελοῦς θεραπείας οὐκ ἀληθῶς, ἀγνοῶν
<span class="lb" data-page="11.104" data-line="8" id="l11.104.8"></span>ὅτι τῷ τοιούτῳ τρόπῳ τῆς θεραπείας τὸ λείψανον τοῦ πάθους
<span class="lb" data-page="11.104" data-line="9" id="l11.104.9"></span>ἀνίατον γίνεται. διαφορηθείσης γὰρ ἐξ αὐτοῦ τῆς
<span class="lb" data-page="11.104" data-line="10" id="l11.104.10"></span>λεπτομεροῦς ὑγρότητος ἡ λοιπὴ ξηρανθεῖσα λιθώδης ἀποτελεῖται.
<span class="lb" data-page="11.104" data-line="11" id="l11.104.11"></span>οὔκουν χρὴ σφοδρῶς ξηραίνοντι τὰ σκιῤῥούμενα μόρια
<span class="lb" data-page="11.104" data-line="12" id="l11.104.12"></span>θεραπεύειν φαρμάκῳ, ἀλλὰ θερμασίαν μὲν ἔχειν χλιαρὰν,
<span class="lb" data-page="11.104" data-line="13" id="l11.104.13"></span>ὑγρότητα δ’ οὔτε πολλὴν οὔτε παντάπασιν ἐλαχίστην. τὸ
<span class="lb" data-page="11.104" data-line="14" id="l11.104.14"></span>μὲν γὰρ ὑπερβαλλόντως ὑγρὸν οὐδ’ ὅλως διαφορεῖ· τὸ δ’
<span class="lb" data-page="11.104" data-line="15" id="l11.104.15"></span>ὀλιγοστὴν ἔχον ἰκμάδα ξηραίνει σφοδρότερον ἢ προσήκει. χρὴ
<span class="lb" data-page="11.104" data-line="16" id="l11.104.16"></span>τοίνυν ὑπὲρ τοῦ μέλλοντος ὀνήσειν φαρμάκου. τὸ σκιῤῥούμενον
<span class="lb" data-page="11.104" data-line="17" id="l11.104.17"></span>σῶμα τοῖς ἐν ἡλίῳ χεομένοις ὅμοιόν τι πάσχειν. ὀνομάζεται
<span class="lb" data-page="11.104" data-line="18" id="l11.104.18"></span>δὲ τὰ τοιαῦτα φάρμακα μαλακτικά· καὶ λέλεκται περὶ
<span class="pb" data-page="11.105" id="p11.105"></span>
<span class="lb" data-page="11.105" data-line="1" id="l11.105.1"></span>αὐτῶν ἐπὶ πλέον ἐν τῷ πέμπτῳ τῆς περὶ τῶν ἁπλῶν φαρμάκων
<span class="lb" data-page="11.105" data-line="2" id="l11.105.2"></span>πραγματείας. καὶ τὰ παραδείγματα αὐτῶν εἴρηται, τά
<span class="lb" data-page="11.105" data-line="3" id="l11.105.3"></span>γε ἁπλᾶ μυελοί τε σύμπαντες καὶ στέατα. πρωτεύει δὲ τῶν
<span class="lb" data-page="11.105" data-line="4" id="l11.105.4"></span>μὲν μυελῶν πάντων ὁ ἐλάφειος· εἶτα ὁ μόσχειος. στεάτων δὲ
<span class="lb" data-page="11.105" data-line="5" id="l11.105.5"></span>ἐν μὲν τοῖς πτηνοῖς ζώοις τὸ χήνειον· ἐν δὲ τοῖς πεζοῖς τὸ
<span class="lb" data-page="11.105" data-line="6" id="l11.105.6"></span>λεόντειον. ἐφεξῆς δὲ χηνείῳ μὲν τὸ τῆς ἀλεκτορίδος· λεοντείῳ
<span class="lb" data-page="11.105" data-line="7" id="l11.105.7"></span>δὲ τὸ τῶν παρδάλεων καὶ τὸ τῶν ἄρκτων· εἶτα τὸ τῶν ταύρων.
<span class="lb" data-page="11.105" data-line="8" id="l11.105.8"></span>τὸ δὲ τῶν αἰγῶν παχύτερόν τε τούτων ἐστὶ καὶ ξηρότερον·
<span class="lb" data-page="11.105" data-line="9" id="l11.105.9"></span>ἔτι δὲ μᾶλλον αὐτοῦ τὸ τῶν τράγων. ὅτι δ’ οὐ δεῖται
<span class="lb" data-page="11.105" data-line="10" id="l11.105.10"></span>τῶν ἰσχυρῶς ξηραινόντων φαρμάκων τὸ πάθος τοῦτο, προείρηται.
<span class="lb" data-page="11.105" data-line="11" id="l11.105.11"></span>περὶ δὲ τῆς κατὰ λεπτομέρειάν τε καὶ παχυμέρειαν
<span class="lb" data-page="11.105" data-line="12" id="l11.105.12"></span>αὐτῶν διαφορᾶς ἐνδεικτικῶς μὲν εἴρηται, σαφῶς δ’ οὐδέπω.
<span class="lb" data-page="11.105" data-line="13" id="l11.105.13"></span>διὸ νῦν ἀναμνῆσαί σε προσήκει τῶν ῥηθέντων ἡμῖν πρὸς
<span class="lb" data-page="11.105" data-line="14" id="l11.105.14"></span>ἀλλήλους, ὅτε τὸ τοῦ Κερκυλλίου παιδάριον ἐθεράπευον, ἐξ
<span class="lb" data-page="11.105" data-line="15" id="l11.105.15"></span>ἐρυσιπέλατος σφοδρῶς στυφθέντος τε καὶ ψυχθέντος ὄγκον
<span class="lb" data-page="11.105" data-line="16" id="l11.105.16"></span>σκιῤῥώδη ἔχοντος ἐν ὅλῳ τῷ μηρῷ. λεπτομερῆ γὰρ ἡμῖν
<span class="lb" data-page="11.105" data-line="17" id="l11.105.17"></span>ἐφαίνετο δεῖν εἶναι τὰ μέλλοντα θεραπεύειν αὐτὸ φάρμακα,
<span class="lb" data-page="11.105" data-line="18" id="l11.105.18"></span>διὸ κατήντλουν ἐλαίῳ τὸν μηρὸν, ἐν σκάφῃ καθίζον βαθείᾳ ﻿
<span class="pb" data-page="11.106" id="p11.106"></span>
<span class="lb" data-page="11.106" data-line="1" id="l11.106.1"></span>τὸ παιδάριον, ἐχούσῃ πλῆθος ἐλαίου τοῦ Σαβίνου, <span class="milestone ed2page" data-n="10.379" data-unit="ed2page" id="ed2page.10.379"></span>διότι
<span class="lb" data-page="11.106" data-line="2" id="l11.106.2"></span>λεπτομερέστατον ἔλαιον ἴσμεν ἁπάντων αὐτό. λουτροῦ δ’
<span class="lb" data-page="11.106" data-line="3" id="l11.106.3"></span>ἀπεῖχον ὅτι μὴ διὰ πλειόνων ἡμερῶν ἕνεκα τῆς τοῦ παντὸς
<span class="lb" data-page="11.106" data-line="4" id="l11.106.4"></span>ἐπιμελείας σώματος. μετὰ δὲ τὴν εἰρημένην κατάντλησιν τὰ
<span class="lb" data-page="11.106" data-line="5" id="l11.106.5"></span>διὰ τῶν εἰρημένων μυελῶν τε καὶ στεάτων φάρμακα προσέφερον,
<span class="lb" data-page="11.106" data-line="6" id="l11.106.6"></span>ἐνίοτε δὲ καὶ βδελλίου τοῦ Σκυθικοῦ μιγνὺς καὶ μαστίχης
<span class="lb" data-page="11.106" data-line="7" id="l11.106.7"></span>Αἰγυπτίας καὶ ἀμμωνιακοῦ θυμιάματος, τοῦ λιπαροῦ τε καὶ
<span class="lb" data-page="11.106" data-line="8" id="l11.106.8"></span>μὴ παλαιοῦ καὶ χαλβάνης ὡσαύτως. καὶ ἐπειδὴ διὰ τούτων
<span class="lb" data-page="11.106" data-line="9" id="l11.106.9"></span>προπαρεσκεύαστο, λύσας ἀμμωνιακὸν τὸ λιπαρώτατον ὄξει
<span class="lb" data-page="11.106" data-line="10" id="l11.106.10"></span>δριμυτάτῳ κατέχρισα τὸν μηρὸν ὅλον ἐν κύκλῳ. κᾄπειτα δι’
<span class="lb" data-page="11.106" data-line="11" id="l11.106.11"></span>ἡμερῶν αὖθις ὀποπάνακος ἔμιξα τὸ λιπαρώτατον, ὄξει δριμυτάτῳ
<span class="lb" data-page="11.106" data-line="12" id="l11.106.12"></span>ἐκλύων καὶ τούτου δηλονότι τὸν πρόσφατον, οὐ γὰρ
<span class="lb" data-page="11.106" data-line="13" id="l11.106.13"></span>ἂν ἄλλως ἔτι διαμένοι λιπαρός· ὥσπερ οὐδὲ τὸ βδέλλιον οὐδὲ
<span class="lb" data-page="11.106" data-line="14" id="l11.106.14"></span>τὸ ἀμμωνιακὸν οὐδὲ ἡ χαλβάνη. καὶ ἀσκωλιάζειν δὲ κατὰ
<span class="lb" data-page="11.106" data-line="15" id="l11.106.15"></span>θατέρου σκέλους ἐποίουν τὸ παιδάριον, <span class="milestone ed1page" data-n="4.214" data-unit="ed1page" id="ed1page.4.214"></span>ὅπως ἐπ’ ἐκεῖνο
<span class="lb" data-page="11.106" data-line="16" id="l11.106.16"></span>φέροιτο τὸ πλέον τῆς τροφῆς. ὕστερον δ’ ὡς ἤδη προσέσταλτο
<span class="lb" data-page="11.106" data-line="17" id="l11.106.17"></span>μὲν ὁ σκιῤῥώδης ὄγκος, ἐδεδίειν δὲ μήτι λείψανον αὐτῷ μένοι
<span class="lb" data-page="11.106" data-line="18" id="l11.106.18"></span>τοὐναντίον ἅπαν εἰργαζόμην, ἐπιχρίων τινὶ τῶν πιττωτῶν
<span class="pb" data-page="11.107" id="p11.107"></span>
<span class="lb" data-page="11.107" data-line="1" id="l11.107.1"></span>φαρμάκων τὸν μηρόν. ἐφαίνετο δὲ σαφῶς ἐπὶ μὲν τοῖς δι’
<span class="lb" data-page="11.107" data-line="2" id="l11.107.2"></span>ὄξους ἐπιχρίμασιν ἀξιολόγως καθαιρούμενος ὁ σκιῤῥώδης
<span class="lb" data-page="11.107" data-line="3" id="l11.107.3"></span>ὄγκος· ἐπὶ δὲ τοῖς χαλαστικοῖς μαλακυνόμενος μὲν, ἐλάττων
<span class="lb" data-page="11.107" data-line="4" id="l11.107.4"></span>δ’ οὐ γινόμενος. ἀλλ’ ἡ μετὰ μέτρου τοῦ προσήκοντος ἐναλλὰξ
<span class="lb" data-page="11.107" data-line="5" id="l11.107.5"></span>αὐτῶν χρῆσις ἐθεράπευσε τὸ παιδάριον. ὡς εἴγε διὰ
<span class="lb" data-page="11.107" data-line="6" id="l11.107.6"></span>θατέρου γένους μόνου τῶν φαρμάκων ἐποιεῖτό τις τὴν θεραπείαν
<span class="lb" data-page="11.107" data-line="7" id="l11.107.7"></span>αὐτῶν, οὐκ ἂν ἔλυσε τὸν σκίῤῥον. ἐπὶ δὲ τῶν τενόντων,
<span class="lb" data-page="11.107" data-line="8" id="l11.107.8"></span>ὀνομάζω δ’ οὕτω δηλονότι τὰς ἀπονευρώσεις τῶν μυῶν, ἐπὶ
<span class="lb" data-page="11.107" data-line="9" id="l11.107.9"></span>τῇ λεγομένῃ χρήσει τῶν φαρμάκων ἐναργεστάτην ὠφέλειάν
<span class="lb" data-page="11.107" data-line="10" id="l11.107.10"></span>ἐστιν ἰδεῖν, εἴ τις καλῶς χρήσαιτο τῇ διὰ τοῦ πυρίτου λίθου
<span class="lb" data-page="11.107" data-line="11" id="l11.107.11"></span>θεραπείᾳ· χρὴ δὲ διάπυρον αὐτὸν ἐργασάμενον ὄξει δριμυτάτῳ
<span class="lb" data-page="11.107" data-line="12" id="l11.107.12"></span>καταῤῥαίνειν, εἶτα διακινεῖν τὸ πεπονθὸς μόριον ὑπὲρ
<span class="lb" data-page="11.107" data-line="13" id="l11.107.13"></span>τὸν λίθον, ὡς ἂν ὑπὸ τῆς ἀναφερομένης ἀτμίδος ὁ σκίῤῥος
<span class="lb" data-page="11.107" data-line="14" id="l11.107.14"></span>λύοιτο. πολλὰ γὰρ ἤδη τελέως ἠγκυλωμένα τε καὶ κεκυλλωμένα
<span class="lb" data-page="11.107" data-line="15" id="l11.107.15"></span>διὰ τούτου τοῦ τρόπου τῆς θεραπείας, ἐν αὐτῷ τῷ
<span class="lb" data-page="11.107" data-line="16" id="l11.107.16"></span>διακινεῖν ἐθεραπεύθη τελέως, ὡς τὸ πρᾶγμα παραπλήσιον
<span class="lb" data-page="11.107" data-line="17" id="l11.107.17"></span>εἶναι μαγείᾳ. χρὴ δὲ προπαρεσκευάσθαι μεμαλαγμένον τὸ
<span class="lb" data-page="11.107" data-line="18" id="l11.107.18"></span>σκιῤῥῶδες μόριον ὑφ’ ὧν εἴρηκα βοηθημάτων. ἀλλὰ καὶ
<span class="lb" data-page="11.107" data-line="19" id="l11.107.19"></span>κατὰ ταύτην τὴν διὰ τοῦ πυρίτου λίθου θεραπείαν προκαταντλεῖσθαι
<span class="pb" data-page="11.108" id="p11.108"></span>
<span class="lb" data-page="11.108" data-line="1" id="l11.108.1"></span>πολλάκις ἐλαίῳ δαψιλῶς θερμῷ Σαβίνῳ ἢ ἄλλῳ
<span class="lb" data-page="11.108" data-line="2" id="l11.108.2"></span>τινὶ τῶν λεπτομερῶν· οὐ χεῖρον δὲ καὶ ἀνήθου τὴν κόμην
<span class="lb" data-page="11.108" data-line="3" id="l11.108.3"></span>ἐναφεψήσασθαι καὶ μᾶλλον, εἰ χλωρὸν εἴη καὶ πρόσφατον.
<span class="lb" data-page="11.108" data-line="4" id="l11.108.4"></span>εἰ δὲ μὴ παρείη πυρίτης, τῷ μυλίτῃ χρηστέον· ὀνομάζουσι δ’
<span class="lb" data-page="11.108" data-line="5" id="l11.108.5"></span>οὕτως ἐκεῖνον τὸν λίθον, ἐξ οὗ τὰς μύλας κατασκευάζουσιν,
<span class="lb" data-page="11.108" data-line="6" id="l11.108.6"></span>ἐφ’ ὧν ἀλήθουσι τὸν σῖτον.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg067.1st1K-grc1:2.7">
<span class="pb page1" data-page="11.108" id="p11.108"></span>
<span class="milestone ed1page page1" data-n="4.214" data-unit="ed1page" id="ed1page.4.214"></span>
<span class="milestone ed2page page1" data-n="10.379" data-unit="ed2page" id="ed2page.10.379"></span>
            <p>
<span class="lb" data-page="11.108" data-line="7" id="l11.108.7"></span>Σπλῆνα μέντοι σκιῤῥούμενον οὐ μόνον
<span class="lb" data-page="11.108" data-line="8" id="l11.108.8"></span>ἔξωθεν ἰσχυροῖς φαρμάκοις θεραπεύειν προσήκει, ἀλλὰ καὶ
<span class="lb" data-page="11.108" data-line="9" id="l11.108.9"></span>διὰ πομάτων ἰσχυροτάτων. ἀνέχεται γὰρ καὶ τούτων ἀλύπως.
<span class="lb" data-page="11.108" data-line="10" id="l11.108.10"></span>ἄριστα δ’ ἐξ αὐτῶν καππαρέως ῥίζης φλοιὸς καὶ σκολοπενδρίου
<span class="lb" data-page="11.108" data-line="11" id="l11.108.11"></span>καὶ μυρίκης αἵ τε ῥίζαι καὶ οἱ ἀκρέμονες. ἕψειν δὲ τὰ
<span class="lb" data-page="11.108" data-line="12" id="l11.108.12"></span>τοιαῦτα πάντα προσήκει ἐν ὄξει τε καὶ ὀξυμέλιτι. πολλάκις
<span class="lb" data-page="11.108" data-line="13" id="l11.108.13"></span>δ’ ἁπτομένῳ φαίνεται μὲν ἀντίτυπος ὁ σπλὴν, οὐ μὴν σκιῤῥώδης
<span class="lb" data-page="11.108" data-line="14" id="l11.108.14"></span>ἐστὶν ὁ ὄγκος, ἀλλὰ πνευματώδης μᾶλλον. ἐφ’ οὗ
<span class="lb" data-page="11.108" data-line="15" id="l11.108.15"></span>προαποβρέξαντα δι’ ἀψινθίου φάρμακον ἔμπλαστρον ἐπιτιθέναι
<span class="lb" data-page="11.108" data-line="16" id="l11.108.16"></span>χρὴ μικτῆς δυνάμεως, ὁποῖόν ἐστι τὸ διὰ θείου τε καὶ
<span class="lb" data-page="11.108" data-line="17" id="l11.108.17"></span>στυπτηρίας. ἔστι δ’ ἀμέλει τὰ πλεῖστα τῶν ἐν ταῖς φαρμακίτισι
<span class="lb" data-page="11.108" data-line="18" id="l11.108.18"></span>βιβλίοις γεγραμμένων φαρμάκων τοιαῦτα. πρόσεχε δὲ
<span class="pb" data-page="11.109" id="p11.109"></span>
<span class="lb" data-page="11.109" data-line="1" id="l11.109.1"></span>οὐχ ἁπλῶς τῇ δυνάμει τῶν μεμιγμένων φαρμάκων, ἀλλὰ καὶ
<span class="lb" data-page="11.109" data-line="2" id="l11.109.2"></span>τῷ πόσῳ τῆς μίξεως. <span class="milestone ed2page" data-n="10.380" data-unit="ed2page" id="ed2page.10.380"></span>ἐπὶ γὰρ τῶν πνευματώδη τὸν
<span class="lb" data-page="11.109" data-line="3" id="l11.109.3"></span>ὄγκον ἐχόντων σπληνῶν καὶ μᾶλλον ἐπὶ τῶν οἰδημάτων, κᾂν
<span class="lb" data-page="11.109" data-line="4" id="l11.109.4"></span>πολὺ τῶν στυπτηριῶν ἐμβάλλῃς, οὐδὲν βλάψεις. ἐπὶ δὲ τῶν
<span class="lb" data-page="11.109" data-line="5" id="l11.109.5"></span>σκιῤῥωδῶν προσήκει ἐπικρατεῖν τὴν διαφορητικὴν δύναμιν,
<span class="lb" data-page="11.109" data-line="6" id="l11.109.6"></span>ὀλίγον δ’ αὐτῇ μεμίχθαι τῆς στυφούσης. ἓν γοῦν τῶν ἁπλῶν
<span class="lb" data-page="11.109" data-line="7" id="l11.109.7"></span>τε καὶ αὐτοφυῶν φαρμάκων τοιοῦτον ὑπάρχον ἁλὸς ἄνθος
<span class="lb" data-page="11.109" data-line="8" id="l11.109.8"></span>ἰᾶται σκιῤῥουμένους σπλῆνας, ἐπιτεθὲν ἔξωθεν αὐτοῖς ἐν κύστει.
<span class="lb" data-page="11.109" data-line="9" id="l11.109.9"></span>ἥπατος δὲ σκίῤῥον ἀρχόμενον μὲν ἰασάμεθα πολλάκις·
<span class="lb" data-page="11.109" data-line="10" id="l11.109.10"></span>ἐκταθέντα δ’ εἰς πλείους ἡμέρας οὔτ’ αὐτὸς ἠδυνήθην ἰάσασθαι,
<span class="lb" data-page="11.109" data-line="11" id="l11.109.11"></span>οὔτ’ ἄλλον τινὰ εἶδον ἰάσασθαι δυνηθέντα. πᾶσι μὲν
<span class="lb" data-page="11.109" data-line="12" id="l11.109.12"></span>οὖν τοῖς οὕτω παθοῦσιν ἐξ ἅπαντος ὕδερος ἕπεται. διαφθείρονται
<span class="lb" data-page="11.109" data-line="13" id="l11.109.13"></span>δ’ οἱ πλεῖστοι ἐν χρόνῳ μακροτέρῳ. τινὰς δ’ ἱστόρησα
<span class="lb" data-page="11.109" data-line="14" id="l11.109.14"></span>καὶ διὰ ταχέων ἀπολομένους, οἷς ἡ γαστὴρ διεχώρει πολλά.
<span class="lb" data-page="11.109" data-line="15" id="l11.109.15"></span>πρόδηλον οὖν ὅτι τούτοις ἱκανῶς ἐστέγνωτο τὰ στόματα τῶν
<span class="lb" data-page="11.109" data-line="16" id="l11.109.16"></span>μεταλαμβανόντων τὴν τροφὴν ἀγγείων, ἐκ τῶν σιμῶν τοῦ
<span class="lb" data-page="11.109" data-line="17" id="l11.109.17"></span>ἥπατος εἰς τὰ κυρτά. τοὺς δ’ οὖν θεραπευθέντας ἐξ αὐτῶν
<span class="lb" data-page="11.109" data-line="18" id="l11.109.18"></span>ἡ προειρημένη τῶν ἐν τοῖς μυώδεσι σκίῤῥων ἀγωγὴ διέσωσεν.
<span class="pb" data-page="11.110" id="p11.110"></span>
<span class="lb" data-page="11.110" data-line="1" id="l11.110.1"></span>οὐ γὰρ φέρει τὸ σπλάγχνον τοῦτο τὰ σφοδρὰ φάρμακα, καθάπερ
<span class="lb" data-page="11.110" data-line="2" id="l11.110.2"></span>ὁ σπλήν. ἐπιτείνειν οὖν χρὴ τὰ διὰ φλεγμονὴν αὐτῷ
<span class="lb" data-page="11.110" data-line="3" id="l11.110.3"></span>προσαγόμενα τῇ μίξει τῶν μαλακτικῶν. ἦν δ’ ἐκεῖνα τὰ δι’
<span class="lb" data-page="11.110" data-line="4" id="l11.110.4"></span>ἀψινθίου κόμης καὶ μυροβαλάνου πιέσματος καὶ νάρδων ἀμφοτέρων
<span class="lb" data-page="11.110" data-line="5" id="l11.110.5"></span>Ἰνδικῆς τε καὶ Κελτικῆς, ἔτι δὲ κρόκου καὶ οἰνάνθης καὶ
<span class="lb" data-page="11.110" data-line="6" id="l11.110.6"></span>μαστίχης Χίας καὶ μύρων τῶν διὰ ναρδοστάχυος σκευαζομένων,
<span class="lb" data-page="11.110" data-line="7" id="l11.110.7"></span>ἔτι δὲ μαστιχίνου καὶ σχινίνου καὶ μηλίνου καὶ οἰνανθίνου. τούτοις
<span class="lb" data-page="11.110" data-line="8" id="l11.110.8"></span>οὖν ἀμμωνιακόν τε θυμίαμα καὶ βδέλλιον, οἵ τ’ εἰρημένοι
<span class="lb" data-page="11.110" data-line="9" id="l11.110.9"></span>μυελοὶ καὶ τὰ στέατα μιγνύμενα καὶ τὰ τέμνειν δυνάμενα,
<span class="lb" data-page="11.110" data-line="10" id="l11.110.10"></span>τὸν γεννώμενον ἐν ἥπατι σκίῤῥον ἰάσαιντο μετὰ τῆς προσηκούσης
<span class="lb" data-page="11.110" data-line="11" id="l11.110.11"></span>δηλονότι διαίτης καὶ τῶν ἅμα αὐτῇ πινομένων φαρμάκων,
<span class="lb" data-page="11.110" data-line="12" id="l11.110.12"></span>σκοπὸν ἐχόντων ἐκφράξαι τε καὶ διαῤῥύψαι τὸν χυμὸν τὸν ἐν
<span class="lb" data-page="11.110" data-line="13" id="l11.110.13"></span>τῷ σπλάγχνῳ. ἔστι δὲ ταῦτα πάντα καὶ τῶν ἐν νεφροῖς λίθων
<span class="lb" data-page="11.110" data-line="14" id="l11.110.14"></span>θρυπτικά· καὶ γέγραπται πολλοῖς ἰατροῖς περὶ τῆς ὕλης
<span class="lb" data-page="11.110" data-line="15" id="l11.110.15"></span>αὐτῶν. ἐπιμιγνύναι δὲ χρὴ τοῖς τοιούτοις καὶ τῶν οὐρητικῶν
<span class="lb" data-page="11.110" data-line="16" id="l11.110.16"></span>τι· παμπόλλη δ’ ἐστὶ καὶ τούτων ἡ ὕλη, γεγραμμένη μὲν ὑπὸ
<span class="lb" data-page="11.110" data-line="17" id="l11.110.17"></span>πολλῶν, εἰρημένη δὲ καὶ πρὸς ἡμῶν ἐν ταῖς περὶ τῶν φαρμάκων
<span class="lb" data-page="11.110" data-line="18" id="l11.110.18"></span>πραγματείαις. διὸ καὶ νῦν ἀρκείτω καὶ πρὸς σὲ τὰ εἰρημένα.
</p>
          </article>

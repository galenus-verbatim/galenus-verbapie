<article xmlns="http://www.w3.org/1999/xhtml" id="urn:cts:greekLit:tlg0057.tlg068.1st1K-grc1:1">
<span class="pb page1" data-page="11.147" id="p11.147"></span>
<span class="milestone ed1page page1" data-n="3.2" data-unit="ed1page" id="ed1page.4.2"></span>
<span class="milestone ed2page page1" data-n="9.393000000000001" data-unit="ed2page" id="ed2page.10.393"></span>
          <h1>ΓΑΛΗΝΟΥ ΠΕΡΙ ΦΛΕΒΟΤΟΜΙΑΣ ΠΡΟΣ
<br></br>ΕΡΑΣΙΣΤΡΑΤΟΝ ΒΙΒΛΙΟΝ.
</h1>
          <p>
<span class="lb" data-page="11.147" data-line="1" id="l11.147.1"></span>Ἄξιον εἶναί μοι δοκεῖ ζητήσεως οὐ σμικρᾶς
<span class="lb" data-page="11.147" data-line="2" id="l11.147.2"></span>τί δή ποτε καὶ τἄλλα τῆς τέχνης ἱκανὸς ὢν ὁ Ἐρασίστρατος,
<span class="lb" data-page="11.147" data-line="3" id="l11.147.3"></span>κᾀν τοῖς σμικροτάτοις οὕτως ἐπιμελὴς ὥστε καὶ
<span class="lb" data-page="11.147" data-line="4" id="l11.147.4"></span>λαχάνων τινῶν καὶ καταπλασμάτων ἑψήσεις γράφειν, ἐφ’ ὧν
<span class="lb" data-page="11.147" data-line="5" id="l11.147.5"></span>ἤρκεσεν ἂν ἑτέρῳ πρὸς ὅ τι συμφέρει μόνον εἰπόντι τὸν τρόπον
<span class="lb" data-page="11.147" data-line="6" id="l11.147.6"></span>τῆς σκευασίας παραλιπεῖν, ὡς οὐδὲν μέγα καὶ αὐτόν
<span class="lb" data-page="11.147" data-line="7" id="l11.147.7"></span>τινι τῶν ἐντυγχανόντων ἐξευρεῖν, ἐν οὕτως ἰσχυρῷ καὶ μεγάλῳ
<span class="lb" data-page="11.147" data-line="8" id="l11.147.8"></span>βοηθήματι τῇ φλεβοτομίᾳ καὶ οὐδενὸς ἧττον τῶν δραστικωτάτων
<span class="lb" data-page="11.147" data-line="9" id="l11.147.9"></span>εὐδοκιμοῦντι παρὰ τοῖς πρεσβυτέροις αὐτοῦ λόγον
<span class="pb" data-page="11.148" id="p11.148"></span>
<span class="lb" data-page="11.148" data-line="1" id="l11.148.1"></span>οὐδένα πεποίηται. σχεδὸν γὰρ οὔτε τοὔνομα τῆς φλεβοτομίας
<span class="lb" data-page="11.148" data-line="2" id="l11.148.2"></span>ἐστὶν εὑρεῖν ἐν οὐδενὶ συγγράμματι, πλὴν ἅπαξ ἐν τῷ
<span class="lb" data-page="11.148" data-line="3" id="l11.148.3"></span>περὶ αἵματος ἀναγωγῆς, ἐπιμνησθέντος αὐτοῦ κατὰ τὸ πάρεργον
<span class="lb" data-page="11.148" data-line="4" id="l11.148.4"></span>μᾶλλον, ὡς ἄν τῳ δόξειεν, ἢ μετά τινος ἀξιολόγου
<span class="lb" data-page="11.148" data-line="5" id="l11.148.5"></span>σπουδῆς· μάθοις δ’ ἂν ἐξ αὐτῆς τῆς ῥήσεως ἐχούσης ὧδε·
<span class="lb" data-page="11.148" data-line="6" id="l11.148.6"></span>ἀποδέσεις δὲ ποιεῖσθαι παρά τε τὰς μασχάλας καὶ τοὺς βουβῶνας
<span class="lb" data-page="11.148" data-line="7" id="l11.148.7"></span>μὴ ὥσπερ ἔνιοι τῶν μιμουμένων τὰς θεραπείας οὐδὲν
<span class="lb" data-page="11.148" data-line="8" id="l11.148.8"></span>παρακολουθοῦντες αἵματος χάριν ταῦτα ποιοῦνται, ἀλλ’
<span class="lb" data-page="11.148" data-line="9" id="l11.148.9"></span>ἀποπιέζονται ἱκανῶς τοῖς δεσμοῖς. ἐν γὰρ τοῖς ἀποδουμένοις
<span class="lb" data-page="11.148" data-line="10" id="l11.148.10"></span>μέρεσι τοῦ σώματος πλεῖον αἷμα ἀπολαμβάνεται· δηλοῖ δὲ
<span class="lb" data-page="11.148" data-line="11" id="l11.148.11"></span>ἥ τε διάτασις τῶν φλεβῶν καὶ ἡ φλεβοτομία· πολὺ γὰρ πλεῖον
<span class="lb" data-page="11.148" data-line="12" id="l11.148.12"></span>ῥεῖ, <span class="milestone ed2page" data-n="10.393" data-unit="ed2page" id="ed2page.10.393"></span>ὅτε ἀποδεθῇ τὸ φλεβοτομούμενον μέρος τοῦ σώματος.
<span class="lb" data-page="11.148" data-line="13" id="l11.148.13"></span>ἐπὶ δὲ τῆς ἀναγωγῆς τοῦ αἵματος πλεῖστον ἀπολαμβάνεται
<span class="lb" data-page="11.148" data-line="14" id="l11.148.14"></span>τοῦ αἵματος ἀπὸ τῆς ἀποδέσεως ἔν τε τοῖς σκέλεσι
<span class="lb" data-page="11.148" data-line="15" id="l11.148.15"></span>καὶ τοῖς βραχίοσιν. ἐλάσσονος γὰρ γινομένου τοῦ περὶ τὸν
<span class="lb" data-page="11.148" data-line="16" id="l11.148.16"></span>θώρακα καὶ ἐλαφροτέρα ἔσται ἡ ἀναγωγή. τὸ δ’ αὐτὸ τοῦτο
<span class="lb" data-page="11.148" data-line="17" id="l11.148.17"></span>βούλονται ποιεῖν καὶ οἱ φλεβοτομοῦντες τοὺς ἀνάγοντας τὸ
<span class="lb" data-page="11.148" data-line="18" id="l11.148.18"></span>αἷμα. ἀλλὰ πολὺ βέλτιον ὁ Χρύσιππος, οὐ μόνον τὸ παρὸν
<span class="pb" data-page="11.149" id="p11.149"></span>
<span class="lb" data-page="11.149" data-line="1" id="l11.149.1"></span>ἐπιβλέπων, ἀλλὰ καὶ τοῦ ἐπιφερομένου κινδύνου φροντίζων.
<span class="lb" data-page="11.149" data-line="2" id="l11.149.2"></span>ἐχόμενος γὰρ τοῦ περὶ τὴν ἀναγωγὴν ὁ κατὰ τὴν φλεγμονὴν
<span class="lb" data-page="11.149" data-line="3" id="l11.149.3"></span>κίνδυνος, ἐν ᾧ προσφέρειν μὲν οὐ ῥᾴδιον· φλεβοτομηθέντι
<span class="lb" data-page="11.149" data-line="4" id="l11.149.4"></span>δὲ καὶ πολὺν χρόνον ἀσιτήσαντι κίνδυνος ἐκλυθῆναι· ὁ δὲ
<span class="lb" data-page="11.149" data-line="5" id="l11.149.5"></span>τὴν ἐνυπάρχουσαν τροφὴν ἐν τῷ σώματι κατεργαζομένην εἰς
<span class="lb" data-page="11.149" data-line="6" id="l11.149.6"></span>τόπους ἀλύτους μεταστησάμενος, καθ’ ὃν καιρὸν ὁ τῆς ἐκλύσεως
<span class="lb" data-page="11.149" data-line="7" id="l11.149.7"></span>κίνδυνος· ὅταν δὲ οὕτως παραλλάξῃ, ἐξ ἑτοίμου ταῦτ’
<span class="lb" data-page="11.149" data-line="8" id="l11.149.8"></span>ἤδη χρώμενος καὶ μὴ προσφέρειν ἀναγκαζόμενος, ἄκρως περιττὸς
<span class="lb" data-page="11.149" data-line="9" id="l11.149.9"></span>τῇ διανοίᾳ καὶ ἄξιος ἐπαίνου καὶ δι’ ὅλου ἀκολουθῶν
<span class="lb" data-page="11.149" data-line="10" id="l11.149.10"></span>αὐτὸς ἑαυτῷ. ὅτι μικρὰ ταῦτα καὶ τὰ τυχόντα, καὶ οὔτε τῆς
<span class="lb" data-page="11.149" data-line="11" id="l11.149.11"></span>Ἐρασιστράτου περὶ τὴν τέχνην ἀκριβείας οὔτ’ αὐτοῦ τοῦ
<span class="lb" data-page="11.149" data-line="12" id="l11.149.12"></span>βοηθήματος τῆς δυνάμεως ἄξια, παντὶ δῆλον. εἰ μὲν μήτε παρ’
<span class="lb" data-page="11.149" data-line="13" id="l11.149.13"></span>Ἱπποκράτει μήτε παρὰ Διοκλεῖ μήτε παρ’ Εὐρυφῶντι μήθ’
<span class="lb" data-page="11.149" data-line="14" id="l11.149.14"></span>ὅλως παρ’ ἄλλῳ μηδενὶ τῶν Ἐρισιστράτου πρεσβυτέρων ἦν εὑρεῖν
<span class="lb" data-page="11.149" data-line="15" id="l11.149.15"></span>τὸ βοήθημα γεγραμμένον, ἴσως ἄν τις ὑπενόησεν, εἰ μήπω
<span class="lb" data-page="11.149" data-line="16" id="l11.149.16"></span>τῆς χρήσεως εὑρημένης ἢ μὴ παρὰ τοῖς εὐδόξοις εὐδοκιμούσης,
<span class="lb" data-page="11.149" data-line="17" id="l11.149.17"></span>εὐλόγως αὐτὸν παραλιπεῖν. ἐπεὶ δὲ εὕροιντο ἄλλοι καὶ πολλή
<span class="pb" data-page="11.150" id="p11.150"></span>
<span class="lb" data-page="11.150" data-line="1" id="l11.150.1"></span>τις χρῆσις ἤδη τοῦ βοηθήματος ἦν, οὐκ ἐφ’ ἑνὸς μόνον οὐδὲ
<span class="lb" data-page="11.150" data-line="2" id="l11.150.2"></span>τοῦ τυχόντος πάθους, ἀλλ’ ἐπὶ τῶν πλείστων τε καὶ ὀξυτάτων,
<span class="lb" data-page="11.150" data-line="3" id="l11.150.3"></span>οὕτως γὰρ ὁ Ἱπποκράτης γε αὐτὸς, ὁ τῶν καλῶν τῆς
<span class="lb" data-page="11.150" data-line="4" id="l11.150.4"></span>τέχνης ἁπάντων ἡμῖν ἡγεμὼν, οἵ τ’ ἄλλοι παλαιοὶ φαίνονται
<span class="lb" data-page="11.150" data-line="5" id="l11.150.5"></span>χρώμενοι. τί δή ποτε παθὼν ὁ Ἐρασίστρατος ἠμέλησε τελέως
<span class="lb" data-page="11.150" data-line="6" id="l11.150.6"></span>τὸν ὑπὲρ αὐτῆς διεξελθεῖν λόγον; καὶ γὰρ ἀρεσκόμενον ἐχρῆν
<span class="lb" data-page="11.150" data-line="7" id="l11.150.7"></span>ἐπισημαίνεσθαι τοῖς πάθεσιν αὐτὸ προσαναγράψαντα, καθάπερ
<span class="lb" data-page="11.150" data-line="8" id="l11.150.8"></span>τἄλλα βοηθήματα, καὶ ἀρεσκομένου εἰπεῖν αἰτίαν δι’ ἣν
<span class="lb" data-page="11.150" data-line="9" id="l11.150.9"></span>ἀρέσκεται. ὁ δὲ τοσοῦτον ἀποδεῖ τὸν λόγον ὑποσχεῖν περὶ
<span class="lb" data-page="11.150" data-line="10" id="l11.150.10"></span>τῆς τοῦ βοηθήματος δυνάμεως, ὥστ’ οὐδ’ ὅτι χρηστέον ἢ μὴ
<span class="lb" data-page="11.150" data-line="11" id="l11.150.11"></span>χρηστέον ἐμήνυσεν, οὐδ’ ὅλως ἐτόλμησεν ἀποφήνασθαι ἣν
<span class="lb" data-page="11.150" data-line="12" id="l11.150.12"></span>ἔχει γνώμην πλὴν ἅπαξ, ὡς εἶπον, ἐφ’ ἑνὸς πάθους, καίτοι
<span class="lb" data-page="11.150" data-line="13" id="l11.150.13"></span>κᾀξ αὐτῶν ὧν σιωπᾷ κατάφωρον αὐτοῦ τῆς γνώμης τὸ
<span class="lb" data-page="11.150" data-line="14" id="l11.150.14"></span>κεφάλαιον. οὐ γὰρ δὴ ἀρεσκόμενόν γ’ ἂν αὐτῷ παρέλιπεν, οὐδὲ
<span class="lb" data-page="11.150" data-line="15" id="l11.150.15"></span>τὰ μὲν σμικρὰ τῶν τοῖς πάθεσιν συμφερόντων γραφῆς ᾤετο
<span class="lb" data-page="11.150" data-line="16" id="l11.150.16"></span>δεῖσθαι, τὰ δ’ οὕτω μεγάλα δύνασθαί τινα καὶ χωρὶς τοῦ
<span class="lb" data-page="11.150" data-line="17" id="l11.150.17"></span>παρ’ ἐκείνου μαθεῖν αὐτὸν ἐξευρεῖν.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg068.1st1K-grc1:2">
<span class="pb page1" data-page="11.150" id="p11.150"></span>
<span class="milestone ed1page page1" data-n="3.2" data-unit="ed1page" id="ed1page.4.2"></span>
<span class="milestone ed2page page1" data-n="10.393" data-unit="ed2page" id="ed2page.10.393"></span>
          <p>
<span class="lb" data-page="11.150" data-line="18" id="l11.150.18"></span>Ἡ δ’ αἰτία δι’ ἣν οὐκ ἐχρῆτο φλεβοτομίᾳ,
<span class="lb" data-page="11.150" data-line="19" id="l11.150.19"></span>τὸ μὲν ἀληθέστατον φάναι, τάχ’ ἄν τῳ δόξειε μαντείας δεῖσθαι.
<span class="pb" data-page="11.151" id="p11.151"></span>
<span class="lb" data-page="11.151" data-line="1" id="l11.151.1"></span>τί γὰρ ἄν τις εἰδείη πῶς Ἐρασίστρατος ἐγίνωσκεν
<span class="lb" data-page="11.151" data-line="2" id="l11.151.2"></span>ὑπὲρ ὧν αὐτὸς οὐδὲν ἐμνημόνευσε διεξοδικῶς; ὅμως δ’ οὖν
<span class="lb" data-page="11.151" data-line="3" id="l11.151.3"></span>ἐτόλμησάν τινες ἀπομαντεύσασθαι τῆς γνώμης αὐτοῦ. κατάφωροι
<span class="lb" data-page="11.151" data-line="4" id="l11.151.4"></span>δ’ εἰσὶν ἁμαρτάνοντες οὐχ ἥκιστα ἐξ ὧν πρὸς ἀλλήλους
<span class="lb" data-page="11.151" data-line="5" id="l11.151.5"></span>διαφέρονται. δοκεῖ γὰρ αὐτῶν οὐδενὶ τὰ αὐτὰ, καὶ τὸ
<span class="lb" data-page="11.151" data-line="6" id="l11.151.6"></span>πάντων δεινότατον, ὅτι μηδ’ αὐτοῖς τοῖς συμφοιτηταῖς μὲν
<span class="lb" data-page="11.151" data-line="7" id="l11.151.7"></span>τοῦ Ἐρασιστράτου, μαθηταῖς δὲ Χρυσίππου τοῦ Κνιδίου,
<span class="lb" data-page="11.151" data-line="8" id="l11.151.8"></span>οὗπερ δὴ πρώτου τὸ δόγμα τοῦτ’ ἦν, μὴ χρῆσθαι φλεβοτομίᾳ·
<span class="lb" data-page="11.151" data-line="9" id="l11.151.9"></span>οὐδὲ γὰρ ἐκείνοις ὁμολογεῖται περὶ τῆς Χρυσίππου
<span class="lb" data-page="11.151" data-line="10" id="l11.151.10"></span>γνώμης οὐδέν. ἀλλὰ τὰ μὲν ὑπό τε Ἀποιμάντου καὶ Στράτωνος
<span class="lb" data-page="11.151" data-line="11" id="l11.151.11"></span>εἰρημένα καταγέλαστα. <span class="milestone ed2page" data-n="10.394" data-unit="ed2page" id="ed2page.10.394"></span>καὶ γὰρ τὸ σχάσαι τὴν
<span class="lb" data-page="11.151" data-line="12" id="l11.151.12"></span>φλέβα δύσκολον εἶναί φασιν καὶ τὸ διαγνῶναι καὶ τὸ διαιρῆσαι
<span class="lb" data-page="11.151" data-line="13" id="l11.151.13"></span>τὴν ἀρτηρίαν αὐτὴν, μετὰ δ’ ἐν τούτῳ κακὸν ἀποβαίνει,
<span class="lb" data-page="11.151" data-line="14" id="l11.151.14"></span>εἰ ἀντὶ φλεβὸς ἀρτηρίαν διαιρεῖσθαι συμβαίνει· καὶ ὅτι δείσας
<span class="lb" data-page="11.151" data-line="15" id="l11.151.15"></span>τις ἔθανεν, ὁ μὲν καὶ πρὸ τοῦ τμηθῆναι τὸ ἀγγεῖον, ὁ δὲ καὶ
<span class="lb" data-page="11.151" data-line="16" id="l11.151.16"></span>τμηθεὶς οὐκ ἀνεκομίσθη· καὶ ὅτι ἡμοῤῥάγησέ τις ἀνεπισχέτως·
<span class="lb" data-page="11.151" data-line="17" id="l11.151.17"></span>τὰ δ’ ὑφ’ ἑτέρων λεγόμενα, τῶν μὲν, ὅτι τοῦ μέτρου τῆς ﻿
<span class="pb" data-page="11.152" id="p11.152"></span>
<span class="lb" data-page="11.152" data-line="1" id="l11.152.1"></span>κενώσεως ἐστοχάσθαι χαλεπὸν, ὥστε ἀναγκαῖον ἢ ἐνδεῶς
<span class="lb" data-page="11.152" data-line="2" id="l11.152.2"></span>κενώσαντι μηδὲν εἶναι πλέον ἢ τὸ σύμμετρον ὑπερβαλόντι
<span class="lb" data-page="11.152" data-line="3" id="l11.152.3"></span>μεγίστην ἀκολουθῆσαι βλάβην. τί γὰρ ἂν ἀποδέοι, φασὶ, σφαγῆς
<span class="lb" data-page="11.152" data-line="4" id="l11.152.4"></span>ἄμετρος φλεβοτομία; τῶν δὲ, ὅτι παρέμπτωσις τοῦ
<span class="lb" data-page="11.152" data-line="5" id="l11.152.5"></span>πνεύματος ἐκ τῶν ἀρτηριῶν εἰς τὰς φλέβας γένοιτ’ ἂν, ἀκολουθήσει
<span class="lb" data-page="11.152" data-line="6" id="l11.152.6"></span>γὰρ ἐξ ἀνάγκης κατὰ τὰς συναναστομώσεις τοῦ αἵματος
<span class="lb" data-page="11.152" data-line="7" id="l11.152.7"></span>κενουμένου τὸ πνεῦμα· τῶν δ’, ὅτι τοῦ πάθους τῆς
<span class="lb" data-page="11.152" data-line="8" id="l11.152.8"></span>φλεγμονῆς ἐν ἀρτηρίαις συνισταμένου, περιττὸν ἐκκενοῦν
<span class="lb" data-page="11.152" data-line="9" id="l11.152.9"></span>τὰς φλέβας. τὰ δὲ τοιαῦτα κᾂν εἴ τινι ἔδοξεν εἶναι πιθανὰ,
<span class="lb" data-page="11.152" data-line="10" id="l11.152.10"></span>κατά γε τὴν ἀλήθειαν αὐτὴν οὔτε πιθανὸν οὐδὲν ἔχει καὶ
<span class="lb" data-page="11.152" data-line="11" id="l11.152.11"></span>ψευδῆ φανερῶς ἐστι· πολλῷ γὰρ ἂν ἦσαν πιθανώτεροι ταῦτα
<span class="lb" data-page="11.152" data-line="12" id="l11.152.12"></span>λέγοντες ἅπερ ἑτέροις τισὶν ἐκ τῆς τῶν χυμῶν φύσεως ὁρμωμένοις
<span class="lb" data-page="11.152" data-line="13" id="l11.152.13"></span>εἴρηται. καὶ τάχ’ ἂν ἴσως καὶ δέοιτό τις πρὸς ἐκείνους
<span class="lb" data-page="11.152" data-line="14" id="l11.152.14"></span>λόγου πλείονος, ἀλλ’ οὐ νῦν καιρός· εἰς μακρόν τε γὰρ οὕτω
<span class="lb" data-page="11.152" data-line="15" id="l11.152.15"></span>λόγον μῆκος ἐκπεσεῖν ἀνάγκη, καὶ ἄλλως οὐδὲν κατεπείγει τὰ
<span class="lb" data-page="11.152" data-line="16" id="l11.152.16"></span>μήθ’ ὑπ’ Ἐρασιστράτου μήθ’ ὑπ’ ἄλλου τινὸς τῶν Χρυσίππου
<span class="lb" data-page="11.152" data-line="17" id="l11.152.17"></span>μαθητῶν εἰρημένα νῦν ἐπιχειρεῖν ἐξελέγχειν.
</p>
        </article>

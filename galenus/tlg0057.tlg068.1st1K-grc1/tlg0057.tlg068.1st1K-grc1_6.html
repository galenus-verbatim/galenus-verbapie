<article xmlns="http://www.w3.org/1999/xhtml" id="urn:cts:greekLit:tlg0057.tlg068.1st1K-grc1:6">
<span class="pb page1" data-page="11.166" id="p11.166"></span>
<span class="milestone ed1page page1" data-n="4.4" data-unit="ed1page" id="ed1page.4.4"></span>
<span class="milestone ed2page page1" data-n="10.399" data-unit="ed2page" id="ed2page.10.399"></span>
          <p>
<span class="lb" data-page="11.166" data-line="16" id="l11.166.16"></span>Μὴ τοίνυν ἔτι φιλονεικεῖν Ἱπποκράτει μόνῳ
<span class="lb" data-page="11.166" data-line="17" id="l11.166.17"></span>δόκει κενοῦν αἷμα παραινοῦντι, κᾂν εἰς τρόμον, κᾂν εἰς ὕδερον, ﻿
<span class="pb" data-page="11.167" id="p11.167"></span>
<span class="lb" data-page="11.167" data-line="1" id="l11.167.1"></span>κᾂν εἰς ἄλλο τι ψυχρὸν πάθος ἢ ἀνὴρ δι’ ἐπίσχεσιν
<span class="lb" data-page="11.167" data-line="2" id="l11.167.2"></span>αἱμοῤῥοΐδος ἢ γυνὴ δι’ ἐμμηνίων ἐμπέσοι, ἀλλὰ καὶ τοῖς ἀπὸ
<span class="lb" data-page="11.167" data-line="3" id="l11.167.3"></span>τῆς ἐμπειρίας ἅπασιν ἰατροῖς καὶ τῷ βίῳ τῶν ἀνθρώπων·
<span class="lb" data-page="11.167" data-line="4" id="l11.167.4"></span>ἀνατρέπειν γοῦν μοι δοκεῖς τὸν κοινὸν ἁπάντων λογισμόν.
<span class="lb" data-page="11.167" data-line="5" id="l11.167.5"></span>οὐκ ἂν φαίης κατὰ φύσιν εἶναι παντὶ τῷ λογίσασθαι κενοῦν
<span class="lb" data-page="11.167" data-line="6" id="l11.167.6"></span>αἵματος διὰ πλῆθος. τίς οὐκ οἶδεν ὅτι τἀναντία
<span class="lb" data-page="11.167" data-line="7" id="l11.167.7"></span>τῶν ἐναντίων ἰάματα; μὴ γὰρ Ἱπποκράτους ἡ γνώμη μόνου,
<span class="lb" data-page="11.167" data-line="8" id="l11.167.8"></span>κοινὴ πάντων ἀνθρώπων ἐστίν. ἀλλά μοι δοκεῖς ὑπὸ τῆς
<span class="lb" data-page="11.167" data-line="9" id="l11.167.9"></span>πρὸς Ἱπποκράτη φιλονεικίας καὶ τῶν ἄλλων ἀνοητότερος
<span class="lb" data-page="11.167" data-line="10" id="l11.167.10"></span>εἶναι. ταῦτα γοῦν ὁσημέραι τῆς φύσεως ποδηγούσης αὐτὰ καὶ
<span class="lb" data-page="11.167" data-line="11" id="l11.167.11"></span>τὴν ἔνδειαν προσφοραῖς ἰᾶται καὶ τὰς πλησμονὰς κενώσεσι
<span class="lb" data-page="11.167" data-line="12" id="l11.167.12"></span>καὶ τὸ κρύος θάλψεσι καὶ τὰς θάλψεις ἐμψύξεσι. τί γάρ ἐστι
<span class="lb" data-page="11.167" data-line="13" id="l11.167.13"></span>τροφὴν προσενέγκασθαι ἄλλο γε ἢ τὸ πλῆθος ἐκπορίσασθαι;
<span class="lb" data-page="11.167" data-line="14" id="l11.167.14"></span>τί δ’ ἀποκρῖναι κόπρον ἢ ἔντερον πεπληρωμένον ἐκκενῶσαι;
<span class="lb" data-page="11.167" data-line="15" id="l11.167.15"></span>τί δ’ οὐρῆσαι ἢ κύστεως πλησμονὴν ἰάσασθαι; ταῦτα μὲν
<span class="lb" data-page="11.167" data-line="16" id="l11.167.16"></span>ζῶα καὶ κρύει πονούμενα φωλεοὺς ἑαυτοῖς καί τινας ἀλεεινὰς
<span class="lb" data-page="11.167" data-line="17" id="l11.167.17"></span>εἰς τὴν γῆν καταδύσεις ἐκπορίζεται· καὶ τῷ θάλπει κάμνοντα
<span class="pb" data-page="11.168" id="p11.168"></span>
<span class="lb" data-page="11.168" data-line="1" id="l11.168.1"></span>θέρους ὥρᾳ νήχεται μὲν ἐν ὕδατι ψυχρῷ, διατρίβει δ’ ἐν
<span class="lb" data-page="11.168" data-line="2" id="l11.168.2"></span>τόποις συσκίοις τε καὶ προσηνέμοις. ἔγωγε κύνα πολλάκις
<span class="lb" data-page="11.168" data-line="3" id="l11.168.3"></span>εἶδον ἔμετον ἐπιτηδεύοντα καὶ τὴν Αἰγυπτίαν ὄρνιθα κλυστῆρα
<span class="lb" data-page="11.168" data-line="4" id="l11.168.4"></span>μιμησαμένην, ἀνθρώποις δὲ αὐτά τε ταῦτα, ὡς ἂν
<span class="lb" data-page="11.168" data-line="5" id="l11.168.5"></span>λόγῳ χρωμένοις, εὐμηχανώτερα ἅπαντα. κάλεσον οὖν ἰδιώτην
<span class="lb" data-page="11.168" data-line="6" id="l11.168.6"></span>ἰατρικῆς ἐπὶ ἄῤῥωστον εὐέκτην, νέον, πολύαιμον ὑπὸ συνάγχης
<span class="lb" data-page="11.168" data-line="7" id="l11.168.7"></span>ἢ περιπνευμονίας πνιγόμενον, εἶτ’ ἐροῦ τὸν ἄνθρωπον
<span class="lb" data-page="11.168" data-line="8" id="l11.168.8"></span>εἴ τι πρὸς τὸ πάθος ἐπινοεῖ, τίς οὕτως ἀνόητος ὡς μὴ κένωσιν
<span class="lb" data-page="11.168" data-line="9" id="l11.168.9"></span>αἵματος εἰπεῖν; ἀλλ’ Ἐρασίστρατος ὑπὸ τῆς πρὸς Ἱπποκράτη
<span class="lb" data-page="11.168" data-line="10" id="l11.168.10"></span>φιλονεικίας οὐδὲ τὰς κοινὰς ἁπάντων ἀνθρώπων
<span class="lb" data-page="11.168" data-line="11" id="l11.168.11"></span>ἐννοίας φαίνεται διασώζων, ἀλλ’ ἔτι καὶ τῶν γεράνων ἀνοητότερος
<span class="lb" data-page="11.168" data-line="12" id="l11.168.12"></span>εὑρίσκεται. μακρῷ τοιγαροῦν καὶ ταύτας, ὡς ἀετοὺς
<span class="lb" data-page="11.168" data-line="13" id="l11.168.13"></span>μέχρι περάτων γῆς πετομένους ἐστὶν ἰδεῖν, ὑποφευγούσας ἐν
<span class="lb" data-page="11.168" data-line="14" id="l11.168.14"></span>μέρει κρύος τε καὶ θάλπος, ἰωμένας τε διὰ παντὸς τοῖς ἐναντίοις
<span class="lb" data-page="11.168" data-line="15" id="l11.168.15"></span>τὰ ἐναντία. τοῦτο μὲν οὖν, ὅπερ ἔφην, οὔπω τῆς Ἱπποκράτους
<span class="lb" data-page="11.168" data-line="16" id="l11.168.16"></span>ἄξιον τέχνης, ὡς χρὴ κενοῦν αἵματος οἷς διὰ πλῆθος
<span class="lb" data-page="11.168" data-line="17" id="l11.168.17"></span>αἵματος ὁ κίνδυνος. ὅτῳ δὲ χρὴ τρόπῳ τὴν κένωσιν ποιεῖσθαι
<span class="pb" data-page="11.169" id="p11.169"></span>
<span class="lb" data-page="11.169" data-line="1" id="l11.169.1"></span>καὶ ἐν ὅτῳ καιρῷ καὶ μέχρι τοσοῦτον, μᾶλλον ἐβουλόμην ἄν
<span class="lb" data-page="11.169" data-line="2" id="l11.169.2"></span>μοι διαλέγεσθαι. τὸ γὰρ ἐπίστασθαι πηνίκα μὲν χρὴ τέμνειν
<span class="lb" data-page="11.169" data-line="3" id="l11.169.3"></span>τὴν ἐν τῷ μετώπῳ φλέβα, πηνίκα δὲ τὰς παρὰ τοὺς κανθοὺς
<span class="lb" data-page="11.169" data-line="4" id="l11.169.4"></span>τῶν ὀφθαλμῶν ἢ τὰς ὑπὸ τῇ γλώττῃ ἢ τὴν ὠμιαίαν
<span class="lb" data-page="11.169" data-line="5" id="l11.169.5"></span><span class="milestone ed2page" data-n="10.400" data-unit="ed2page" id="ed2page.10.400"></span>ὀνομαζομένην, ἢ τὴν διὰ μασχάλων, ἢ τὰς κατ’ ἰγνύας ἢ
<span class="lb" data-page="11.169" data-line="6" id="l11.169.6"></span>παρὰ σφυρὸν, ὑπὲρ ὧν ἁπασῶν ἐδίδαξεν Ἱπποκράτης, τοῦτον
<span class="lb" data-page="11.169" data-line="7" id="l11.169.7"></span>ἐγὼ νομίζω τὸν λογισμὸν ἰατρῶν εἶναι. τὸ δ’ ὅτι χρὴ τὰ
<span class="lb" data-page="11.169" data-line="8" id="l11.169.8"></span>ἐναντία τοῖς ἐναντίοις ἰᾶσθαι καὶ ὡς τῷ πλήθει ἡ κένωσις
<span class="lb" data-page="11.169" data-line="9" id="l11.169.9"></span>ἐναντίον, τοσούτῳ δέω θαυμάζειν ὥστε καὶ τοῖς ἀλόγοις
<span class="lb" data-page="11.169" data-line="10" id="l11.169.10"></span>ζώοις μετεῖναι φημὶ τῆς ἐννοίας. εἰ δὲ βούλει μικρὸν ἀνοίξας
<span class="lb" data-page="11.169" data-line="11" id="l11.169.11"></span>τὰ ὦτα, μᾶλλον δὲ τὴν ψυχὴν, ἀληθῆ λόγον καταδέξασθαι
<span class="lb" data-page="11.169" data-line="12" id="l11.169.12"></span>τῆς πρὸς Ἱπποκράτη δυσμενείας· ἐπιλαθόμενος, εἴποιμ’ ἄν
<span class="lb" data-page="11.169" data-line="13" id="l11.169.13"></span>σοί τι τῆς ἐκείνου τέχνης ἄξιον. ἄχρι μὲν γὰρ τοῦδε καὶ Διοκλῆς
<span class="lb" data-page="11.169" data-line="14" id="l11.169.14"></span>ἠπίστατο καὶ Πλειστόνικος, Ἡρόφιλός τε καὶ Πραξαγόρας
<span class="lb" data-page="11.169" data-line="15" id="l11.169.15"></span>καὶ Φιλότιμος ἄλλοι τε πολλοὶ τῶν ἰατρῶν· οὐκ αὐτοὶ
<span class="lb" data-page="11.169" data-line="16" id="l11.169.16"></span>μὲν ἐξεῦρον, ἑπόμενοι δὲ Ἱπποκράτει, πηνίκα χρὴ τέμνειν
<span class="lb" data-page="11.169" data-line="17" id="l11.169.17"></span>ἑκάστην ὧν εἶπον φλέβα. ὅτι δ’ ἀπὸ χολῆς μελαίνης εἰς
<span class="pb" data-page="11.170" id="p11.170"></span>
<span class="lb" data-page="11.170" data-line="1" id="l11.170.1"></span>ὅμοιον αἱμοῤῥοϊδι, τοῦτο οὐκ ἔτι πάντες γιγνώσκουσι, καίτοι
<span class="lb" data-page="11.170" data-line="2" id="l11.170.2"></span>σαφῶς Ἱπποκράτους διδάξαντος, ἀλλ’ ὅσοι γνησίως ὡμίλησαν
<span class="lb" data-page="11.170" data-line="3" id="l11.170.3"></span>αὐτοῦ τοῖς γράμμασιν, οὗτοι μόνοι πῶς μὲν αἱμοῤῥοῒς γίγνεται
<span class="lb" data-page="11.170" data-line="4" id="l11.170.4"></span>μεμαθήκασι παρ’ αὐτοῦ, πῶς δὲ καὶ δυσεντερία, πῶς δὲ καὶ
<span class="lb" data-page="11.170" data-line="5" id="l11.170.5"></span>κιρσὸς, ὅτι τε οὐ διὰ παντὸς ἕκαστον τούτων συνιστάμενον
<span class="lb" data-page="11.170" data-line="6" id="l11.170.6"></span>κωλυτέον, ἀλλ’ ὅτι ὅτε συνεργητέον, ἢ τῆς φύσεως ἡσυχαζούσης,
<span class="lb" data-page="11.170" data-line="7" id="l11.170.7"></span>αὐτῇ τὸ πᾶν διατρεπτέον, ὅτε οὕτω συμφέρει τοσοῦτον
<span class="lb" data-page="11.170" data-line="8" id="l11.170.8"></span>ἀποδέουσιν οἱ ταῦτα μαθόντες τὴν δυσεντερίαν καὶ κιρσὸν καὶ
<span class="lb" data-page="11.170" data-line="9" id="l11.170.9"></span>αἱμοῤῥοΐδα πρὸ τοῦ καιροῦ σπεύδειν ἰᾶσθαι, ὥστε αὐτοὶ
<span class="lb" data-page="11.170" data-line="10" id="l11.170.10"></span>μηχανῶνται μηδ’ ὅλως ὄντα ποιῆσαι. καὶ ἔγωγε πολλοὺς οἶδα
<span class="lb" data-page="11.170" data-line="11" id="l11.170.11"></span>καὶ μελαγχολήσαντας καὶ ἄλλως ἐκμανέντας ἐπὶ τοιαύταις
<span class="lb" data-page="11.170" data-line="12" id="l11.170.12"></span>κενώσεσιν ἰατρῶν ἀμαθείᾳ κωλυθείσαις. οἱ δέ τινες αὐτῶν
<span class="lb" data-page="11.170" data-line="13" id="l11.170.13"></span>πλευρίτισι καὶ νεφρίτισιν ἑάλωσαν, ἄλλοι δὲ αἵματος ἤμεσαν
<span class="lb" data-page="11.170" data-line="14" id="l11.170.14"></span>ἐκ γαστρὸς, ἢ ἐκ θώρακος ἀνέβηξαν, ἢ παραπληγίαις ἢ ὑδέροις
<span class="lb" data-page="11.170" data-line="15" id="l11.170.15"></span>ἀπώλοντο. ταῦτ’ ἐγὼ χρῆναι γινώσκειν φημὶ τὸν ἰατρόν.
<span class="lb" data-page="11.170" data-line="16" id="l11.170.16"></span>αὕτη μεγάλη περὶ τὰς κενώσεις τέχνη.
</p>
        </article>

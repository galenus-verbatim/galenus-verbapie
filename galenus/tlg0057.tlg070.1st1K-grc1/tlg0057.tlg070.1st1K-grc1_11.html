<article xmlns="http://www.w3.org/1999/xhtml" id="urn:cts:greekLit:tlg0057.tlg070.1st1K-grc1:11">
<span class="pb page1" data-page="11.283" id="p11.283"></span>
<span class="milestone ed1page page1" data-n="4.22" data-unit="ed1page" id="ed1page.4.22"></span>
<span class="milestone ed2page page1" data-n="10.440" data-unit="ed2page" id="ed2page.10.440"></span>
          <p>
<span class="lb" data-page="11.283" data-line="4" id="l11.283.4"></span>Τὴν αὐτὴν δὲ γνώμην ἴστε με καὶ περὶ
<span class="lb" data-page="11.283" data-line="5" id="l11.283.5"></span>γυναικῶν ἔχοντα τῶν ἐπεσχημένων τὴν ἔμμηνον κάθαρσιν.
<span class="lb" data-page="11.283" data-line="6" id="l11.283.6"></span>οὐδὲ γὰρ οὐδ’ ἐπὶ τούτων ἀναβάλλεσθαι χρὴ τὴν κένωσιν.
<span class="lb" data-page="11.283" data-line="7" id="l11.283.7"></span>οὐ μὴν ἀναγκαῖόν γε σχάσαι τὴν φλέβα. καὶ γὰρ αἱ τῶν σφυρῶν
<span class="lb" data-page="11.283" data-line="8" id="l11.283.8"></span>ἀποχαράξεις ἱκαναὶ κενῶσαι τὸ περιττὸν, ἔχουσαί τι καὶ
<span class="lb" data-page="11.283" data-line="9" id="l11.283.9"></span>ἄλλο προτρεπτικὸν εἰς τὴν τῶν ἐμμήνων κίνησιν, ὥσπερ γε
<span class="lb" data-page="11.283" data-line="10" id="l11.283.10"></span>καὶ αἱ κατὰ τὰ σφυρὰ καὶ τὰς ἰγνύας φλεβοτομίαι. τὰς γὰρ
<span class="lb" data-page="11.283" data-line="11" id="l11.283.11"></span>ἐξ ἐπισχέσεως καταμηνίων ἀπὸ τῶν σκελῶν πάντως κενώσεις,
<span class="lb" data-page="11.283" data-line="12" id="l11.283.12"></span>εἴτε φλέβα χρὴ τέμνειν, εἴτ’ ἀποσχάζειν. ἀντισπᾶν γὰρ εἴωθεν
<span class="lb" data-page="11.283" data-line="13" id="l11.283.13"></span>ἡ ἐξ ἀγκῶνος φλεβοτομία τὰς τῶν γυναικῶν καθάρσεις,
<span class="lb" data-page="11.283" data-line="14" id="l11.283.14"></span>ἀθροίζουσι δὲ καὶ τούτων αὐτῶν ὅσαι μὲν λευκότεραι λεπτότερον
<span class="lb" data-page="11.283" data-line="15" id="l11.283.15"></span>αἷμα, καὶ διὰ τοῦτο ταῖς ἀπὸ τῶν σφυρῶν ἀμυχαῖς
<span class="lb" data-page="11.283" data-line="16" id="l11.283.16"></span>ὀνίνανται μάλιστα. τὰς μελαντέρας δὲ φλέβας τέμνων θεράπευε.
<span class="lb" data-page="11.283" data-line="17" id="l11.283.17"></span>παχύτερον γὰρ ἀθροίζουσιν αἷμα καὶ μελαγχολικώτερον,
<span class="lb" data-page="11.283" data-line="18" id="l11.283.18"></span>ἔτι δὲ μᾶλλον ἂν μεγάλας ἔχειν φαίνωνται τὰς φλέβας. ὑπάρχει
<span class="pb" data-page="11.284" id="p11.284"></span>
<span class="lb" data-page="11.284" data-line="1" id="l11.284.1"></span>δὲ τοῦτο ἰσχνοτέραις τε καὶ μελαντέραις. εὐσάρκοις δὲ
<span class="lb" data-page="11.284" data-line="2" id="l11.284.2"></span>καὶ λευκαῖς σμικρότης τῶν φλεβῶν, ἐφ’ ὧν ἀποσχάζειν
<span class="lb" data-page="11.284" data-line="3" id="l11.284.3"></span>ἄμεινον τὰ σφυρὰ τοῦ τέμνειν τὴν φλέβα. καὶ γὰρ καὶ μικρὰς
<span class="lb" data-page="11.284" data-line="4" id="l11.284.4"></span>αὗται τὰς ἐν τοῖς σκέλεσι φλέβας ἔχουσιν, ὥστε οὐδὲ
<span class="lb" data-page="11.284" data-line="5" id="l11.284.5"></span>ῥεῖ τὸ σύμμετρον, εἰ καὶ καλῶς τμηθείη. οὐ χρὴ δὲ ὑμᾶς
<span class="lb" data-page="11.284" data-line="6" id="l11.284.6"></span>καταφρονεῖν φλεβοτομίας ὡς οὐκ ἀντισπαστικοῦ βοηθήματος,
<span class="lb" data-page="11.284" data-line="7" id="l11.284.7"></span>ἑωρακότας ἐμὲ πολλάκις ἐπὶ τῆς ἐκ ῥινῶν αἱμοῤῥαγίας,
<span class="lb" data-page="11.284" data-line="8" id="l11.284.8"></span>ὅταν ᾖ σφοδρὰ, χρώμενον τῷ βοηθήματι καὶ παύοντα
<span class="lb" data-page="11.284" data-line="9" id="l11.284.9"></span>τὴν ῥύσιν αὐτίκα. προσήκει δ’, ὡς ἐθεάσασθε, μὴ περιμένειν
<span class="lb" data-page="11.284" data-line="10" id="l11.284.10"></span>εἰς ἔσχατον ἀφικέσθαι καταπτώσεως τὴν δύναμιν, ἀλλ’
<span class="lb" data-page="11.284" data-line="11" id="l11.284.11"></span>ὅταν ἤδη δοκῇ κεκενῶσθαι μὲν τὸ σύμμετρον, ἡ δ’ ὁρμὴ
<span class="lb" data-page="11.284" data-line="12" id="l11.284.12"></span>τῆς φορᾶς τοῦ αἵματος ἰσχυρὰ διαμένῃ, τέμνειν ἐν ἀγκῶνι
<span class="lb" data-page="11.284" data-line="13" id="l11.284.13"></span>φλέβα, δεξιοῦ μὲν αἱμοῤῥαγοῦντος μυκτῆρος τῇ δεξιᾷ χειρὶ,
<span class="lb" data-page="11.284" data-line="14" id="l11.284.14"></span>θατέρου δὲ κατὰ τὴν ἀριστεράν· ἅμα δὲ τοῦτο τῷ ἔργῳ
<span class="lb" data-page="11.284" data-line="15" id="l11.284.15"></span>καὶ τοῖς κώλοις περιβάλλειν δεσμοὺς ἐκ ταινίων ἢ ἐρίων
<span class="lb" data-page="11.284" data-line="16" id="l11.284.16"></span>καὶ συκίαν ὑποχονδρίῳ προσβάλλειν ᾧ κατ’ εὐθύ· ταῦτα
<span class="lb" data-page="11.284" data-line="17" id="l11.284.17"></span>γὰρ καὶ ἡμεῖς ποιοῦντες, ὡς ἴστε, διαπαντὸς ἐπέσχομεν
<span class="lb" data-page="11.284" data-line="18" id="l11.284.18"></span>τὰς ἐκ ῥινῶν αἱμοῤῥαγίας, πειρασθέντες ἔμπροσθεν ὧν ﻿
<span class="pb" data-page="11.285" id="p11.285"></span>
<span class="lb" data-page="11.285" data-line="1" id="l11.285.1"></span>γεγράφασιν εἴς τε τὰς ῥῖνας ἐκτιθεμένων φαρμάκων, ἐπί
<span class="lb" data-page="11.285" data-line="2" id="l11.285.2"></span>τε τοῦ μετώπου καταχριομένων πάντων ἀσθενῶν. ὥστε
<span class="lb" data-page="11.285" data-line="3" id="l11.285.3"></span>πρὸς τοῖς εἰρημένοις περὶ φλεβοτομίας ἔμπροσθεν καὶ τοῦτο
<span class="lb" data-page="11.285" data-line="4" id="l11.285.4"></span>καταβάλλει τὸν Μηνοδότου λόγον, ἡγουμένου τὴν πληθωρικὴν
<span class="lb" data-page="11.285" data-line="5" id="l11.285.5"></span>ὀνομαζομένην συνδρομὴν ἀναμιμνήσκειν ἡμᾶς τοῦ βοηθήματος.
<span class="lb" data-page="11.285" data-line="6" id="l11.285.6"></span>ἡ γὰρ εἰρημένη νῦν διάθεσις ἐναντία σαφῶς ἐστὶ
<span class="lb" data-page="11.285" data-line="7" id="l11.285.7"></span>τῇ πληθωρικῇ. παραλαμβάνομεν δ’ ἐπ’ αὐτῆς τὴν φλεβοτομίαν
<span class="lb" data-page="11.285" data-line="8" id="l11.285.8"></span>οὐχ ὡς κενωτικὸν, ἀλλ’ ὡς ἀντισπαστικὸν
<span class="lb" data-page="11.285" data-line="9" id="l11.285.9"></span>βοήθημα.
</p>
        </article>

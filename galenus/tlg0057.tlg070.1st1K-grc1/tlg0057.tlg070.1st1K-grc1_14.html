<article xmlns="http://www.w3.org/1999/xhtml" id="urn:cts:greekLit:tlg0057.tlg070.1st1K-grc1:14">
<span class="pb page1" data-page="11.291" id="p11.291"></span>
<span class="milestone ed1page page1" data-n="4.23" data-unit="ed1page" id="ed1page.4.23"></span>
<span class="milestone ed2page page1" data-n="10.443" data-unit="ed2page" id="ed2page.10.443"></span>
          <p>
<span class="lb" data-page="11.291" data-line="15" id="l11.291.15"></span>Κάλλιστον μὲν πρὸ τοῦ διαιρεῖν τὴν
<span class="lb" data-page="11.291" data-line="16" id="l11.291.16"></span>φλέβα τὰ τοιαῦτα πάντα ἐπισκέπτεσθαι, καὶ μάλιστα περὶ
<span class="lb" data-page="11.291" data-line="17" id="l11.291.17"></span>αἱμοῤῥοΐδων ἐπισχομένων καὶ γυναικείας καθάρσεως. ὁπότε
<span class="lb" data-page="11.291" data-line="18" id="l11.291.18"></span>γὰρ σχασθείσης τῆς φλεβὸς ῥέῃ τὸ αἷμα, τῇ μεταβολῇ μὲν
<span class="pb" data-page="11.292" id="p11.292"></span>
<span class="lb" data-page="11.292" data-line="1" id="l11.292.1"></span>αὐτοῦ, καὶ μάλισθ’ ὅταν ᾖ ἤδη φλεγμονὴ, καὶ τῷ τόνῳ δὲ
<span class="lb" data-page="11.292" data-line="2" id="l11.292.2"></span>τῆς ῥύσεως ὁκλάζοντι, μάλιστα δὲ τῇ μεταβολῇ τῶν σφυγμῶν
<span class="lb" data-page="11.292" data-line="3" id="l11.292.3"></span>ὡς ψευδεῖ γνωρίσματι προσέχειν δεῖ τὸν νοῦν καὶ
<span class="lb" data-page="11.292" data-line="4" id="l11.292.4"></span>παύειν αὐτίκα μεταβάλλοντος ἢ κατὰ μέγεθος ἢ κατὰ
<span class="lb" data-page="11.292" data-line="5" id="l11.292.5"></span>ἀνωμαλίαν ἡντινοῦν. περὶ μὲν γὰρ τῆς εἰς ἀμυδρότητα
<span class="lb" data-page="11.292" data-line="6" id="l11.292.6"></span>μεταβολῆς τί δεῖ καὶ λέγειν; ἔμαθες γὰρ ἐν τῇ ποιότητι
<span class="lb" data-page="11.292" data-line="7" id="l11.292.7"></span>ταύτῃ βεβαίαν γίγνεσθαι διάκρισιν ἰσχυρᾶς τε καὶ ἀσθενοῦς
<span class="lb" data-page="11.292" data-line="8" id="l11.292.8"></span>δυνάμεως. ἐφ’ ὧν δὲ ἐγγὺς τῆς διαιρουμένης φλεβὸς
<span class="lb" data-page="11.292" data-line="9" id="l11.292.9"></span>ἐστί τις φλεγμονὴ μεγάλη, κάλλιστον ἀναμένειν τὴν μεταβολὴν
<span class="lb" data-page="11.292" data-line="10" id="l11.292.10"></span>τοῦ αἵματος ἔν τε τῇ χροιᾷ καὶ τῇ συστάσει, καθάπερ
<span class="lb" data-page="11.292" data-line="11" id="l11.292.11"></span>καὶ ὁ Ἱπποκράτης ἐδήλωσεν ἐν τῷ περὶ διαίτης ὀξέων,
<span class="lb" data-page="11.292" data-line="12" id="l11.292.12"></span>ἐπὶ πλευρίτιδος ποιούμενος τὸν λόγον. ἕτερον γάρ ἐστι τὸ
<span class="lb" data-page="11.292" data-line="13" id="l11.292.13"></span>κατὰ φλεγμονὴν αἷμα τοῦ κατὰ φύσιν, ἐπιθερμαινόμενον
<span class="lb" data-page="11.292" data-line="14" id="l11.292.14"></span>ἐπιπλέον, εἰ μὲν ἦν ἔμπροσθεν ὠμότερον, ἐρυθρότερον καὶ
<span class="lb" data-page="11.292" data-line="15" id="l11.292.15"></span>ξανθότερον γίνεται, εἰ δὲ τοιοῦτον ἦν ἔμπροσθεν, ἐπὶ τὸ
<span class="lb" data-page="11.292" data-line="16" id="l11.292.16"></span>μέλαν ἐκτρέπεται κατοπτώμενον, διὰ τοῦτο ἔγραψεν ἐπὶ
<span class="lb" data-page="11.292" data-line="17" id="l11.292.17"></span>τῶν πλευριτικῶν ὁ Ἱπποκράτης ὧδε· ὁποίαν δὲ χρὴ τέμνειν
<span class="lb" data-page="11.292" data-line="18" id="l11.292.18"></span>τὴν ἐν ἀγκῶνι φλέβα τὴν εἴσω καὶ μὴ ὀκνεῖν
<span class="pb" data-page="11.293" id="p11.293"></span>
<span class="lb" data-page="11.293" data-line="1" id="l11.293.1"></span>συχνὸν ἀφαιρήσειν, ἔστ’ ἂν ἐρυθρότερόν τε καὶ ξανθότερον
<span class="lb" data-page="11.293" data-line="2" id="l11.293.2"></span>πολὺ ῥυῇ, ἢ ἀντὶ καθαροῦ τε καὶ ἐρυθροῦ πελιδνόν. ἀμφότερα
<span class="lb" data-page="11.293" data-line="3" id="l11.293.3"></span>γὰρ γίνεται, σημεῖον γὰρ τίθεται τοῦ μετειλῆφθαί τι
<span class="lb" data-page="11.293" data-line="4" id="l11.293.4"></span>τοῦ κατὰ τὴν φλεγμονὴν αἵματος εἰς τὴν τετμημένην φλέβα,
<span class="lb" data-page="11.293" data-line="5" id="l11.293.5"></span>τῷ φανῆναι μεταβολὴν ἐν αὐτῷ. οὐ μὴν ἐκ παντὸς τρόπου
<span class="lb" data-page="11.293" data-line="6" id="l11.293.6"></span>περιμένειν χρὴ ταύτην, ἀλλ’ ἔσθ’ ὅτε καὶ πρὸ τοῦ γενέσθαι
<span class="lb" data-page="11.293" data-line="7" id="l11.293.7"></span>παύεσθαι προσήκει διὰ διττὴν αἰτίαν, ἤτοι δυνάμεως ἀῤῥωστούσης
<span class="lb" data-page="11.293" data-line="8" id="l11.293.8"></span>ἢ κακοήθους φλεγμονῆς, ἐνίοτε γὰρ οὐδὲν μεθίησιν,
<span class="lb" data-page="11.293" data-line="9" id="l11.293.9"></span>ἀλλὰ ἔσφικται σφοδρῶς. εἰ μέντοι ἡ δύναμις μὴ φαίνοιτο
<span class="lb" data-page="11.293" data-line="10" id="l11.293.10"></span>καταλυομένη διὰ τῆς κενώσεως, εἴδη δὲ τοῦτο τῶν σφυγμῶν
<span class="lb" data-page="11.293" data-line="11" id="l11.293.11"></span><span class="milestone ed1page" data-n="4.24" data-unit="ed1page" id="ed1page.4.24"></span>ἁπτόμενος, ὅταν φλεβοτομούμενος ἀκμάζων εἴη, περιμένειν
<span class="lb" data-page="11.293" data-line="12" id="l11.293.12"></span>προσήκει τὴν μεταβολὴν, καὶ μᾶλλον εἰ τὸ περιέχον
<span class="lb" data-page="11.293" data-line="13" id="l11.293.13"></span>εὔκρατον εἴη. δύο γάρ ἐστι ταῦτα δι’ ἃ μάλιστα γίγνεται στοχαστικὸν
<span class="lb" data-page="11.293" data-line="14" id="l11.293.14"></span><span class="milestone ed2page" data-n="10.444" data-unit="ed2page" id="ed2page.10.444"></span>τὸ ποσὸν τῆς κενώσεως ἐν τούτῳ τῷ βοηθήματι,
<span class="lb" data-page="11.293" data-line="15" id="l11.293.15"></span>τοῦ τε κάμνοντος ἡ φύσις ὁποία τίς ἐστιν ἀδυνατούντων
<span class="lb" data-page="11.293" data-line="16" id="l11.293.16"></span>ἡμῶν ἀκριβῶς διαγνῶναι, τοῦ τε περιέχοντος ἡ κρᾶσις
<span class="lb" data-page="11.293" data-line="17" id="l11.293.17"></span>ὁποία τις ἔσται μετὰ τὴν φλεβοτομίαν. ὁπόταν γὰρ ἡ μὲν
<span class="lb" data-page="11.293" data-line="18" id="l11.293.18"></span>πυρετώδης θερμασία διαφορῇ πολὺ τοῦ αἵματος, ἐνδεῶς δ’
<span class="lb" data-page="11.293" data-line="19" id="l11.293.19"></span>ὁ κάμνων ᾖ διαιτώμενος, ἐξ ἀνάγκης ἐπιλείπῃ ταχέως αὐτὸν
<span class="pb" data-page="11.294" id="p11.294"></span>
<span class="lb" data-page="11.294" data-line="1" id="l11.294.1"></span>ἡ ἐκ τοῦ αἵματος τροφὴ, κᾀν τούτῳ καταλυθῇ ἡ δύναμις.
<span class="lb" data-page="11.294" data-line="2" id="l11.294.2"></span>ἐκδαπανᾶται δὲ διὰ μὲν τὴν κρᾶσιν τοῦ νοσοῦντος, ὑγράν
<span class="lb" data-page="11.294" data-line="3" id="l11.294.3"></span>τε καὶ θερμὴν οὖσαν, οἵα περ ἐστὶ καὶ ἡ τῶν παίδων, διὰ
<span class="lb" data-page="11.294" data-line="4" id="l11.294.4"></span>δὲ τὸ περιέχον ἐν χώρᾳ θερμῇ καὶ ὥρᾳ θερινῇ. διὰ τοῦτ’
<span class="lb" data-page="11.294" data-line="5" id="l11.294.5"></span>οὖν ἔλαττον ἀφαιροῦμεν ἢ τὸ πλῆθος ὑπαγορεύει, κατὰ μὲν
<span class="lb" data-page="11.294" data-line="6" id="l11.294.6"></span>τὰς ἡλικίας ἐπὶ τῶν παίδων, κατὰ δὲ τὰς ἕξεις τοῦ σώματος
<span class="lb" data-page="11.294" data-line="7" id="l11.294.7"></span>ἐπὶ τῶν ἁπαλοσάρκων καὶ λευκῶν, οἷοί περ εἰσὶν οἱ Κελτοὶ,
<span class="lb" data-page="11.294" data-line="8" id="l11.294.8"></span>κατὰ δὲ τὰς ὥρας ὑπὸ τοῦ κυνός. παραπλησίως δὲ κατὰ τὰ
<span class="lb" data-page="11.294" data-line="9" id="l11.294.9"></span>χωρία καὶ τὰς καταστάσεις. καθ’ ἕτερον δὲ τρόπον, ὡς εἴρηται
<span class="lb" data-page="11.294" data-line="10" id="l11.294.10"></span>καὶ ἔμπροσθεν ἐπὶ τῶν ἐναντίων, ὅπερ ἐστὶν ἐπὶ τῶν
<span class="lb" data-page="11.294" data-line="11" id="l11.294.11"></span>ψυχρῶν ὡρῶν τε καὶ χωρῶν, εὐλαβούμεθα κένωσιν δαψιλῆ
<span class="lb" data-page="11.294" data-line="12" id="l11.294.12"></span>διὰ τὴν ἑπομένην κατάψυξιν. οὔκουν οἷόν τε διὰ γραφῆς ἐφ’
<span class="lb" data-page="11.294" data-line="13" id="l11.294.13"></span>ἑκάστῳ τῶν εἰρημένων ἓν ἀφορίσαι κενώσεως μέτρον. οἶδα
<span class="lb" data-page="11.294" data-line="14" id="l11.294.14"></span>γὰρ ἐπ’ ἐνίων μὲν αὐτάρκως ἀφελεῖν στ΄ λίτρας αἵματος, ὡς
<span class="lb" data-page="11.294" data-line="15" id="l11.294.15"></span>τόν τε πυρετὸν αὐτίκα σβεσθῆναι καὶ μηδεμίαν ἀκολουθῆσαι
<span class="lb" data-page="11.294" data-line="16" id="l11.294.16"></span>κάκωσιν τῆς δυνάμεως· ἐπ’ ἐνίων δὲ μίαν καὶ ἡμίσειαν οὐκ
<span class="lb" data-page="11.294" data-line="17" id="l11.294.17"></span>ἄνευ τοῦ βραχύ τι παραβλάψαι τὴν δύναμιν, ἐφ’ ὧν εἰ δύο
<span class="lb" data-page="11.294" data-line="18" id="l11.294.18"></span>τις ἐκένωσεν, ἔβλαψεν ἂν ἐσχάτως. διὰ τοῦτ’ οὖν οἶδα καὶ ﻿
<span class="pb" data-page="11.295" id="p11.295"></span>
<span class="lb" data-page="11.295" data-line="1" id="l11.295.1"></span>μίαν ἀφῃρηκὼς λίτραν ἐνίοτε ὠφελίμως, καί ποτε καὶ ταύτης
<span class="lb" data-page="11.295" data-line="2" id="l11.295.2"></span>ἐλάττονα, ἀπὸ φλεβὸς κατ’ ἀγκῶνα καὶ ἰγνύαν καὶ ἀστράγαλον,
<span class="lb" data-page="11.295" data-line="3" id="l11.295.3"></span>ὡς ἔκ τε τῶν παρὰ τοὺς μεγάλους κανθοὺς τῶν
<span class="lb" data-page="11.295" data-line="4" id="l11.295.4"></span>ὀφθαλμῶν ἢ ὑπὸ τὴν γλῶτταν, οὐδὲ ῥεῖν εἴωθεν ἀξιόλογον,
<span class="lb" data-page="11.295" data-line="5" id="l11.295.5"></span>ὥσπερ οὐδ’ εἴ τις ἐν ποσὶν ἢ ἄκραις χερσὶ τέμνει φλέβα,
<span class="lb" data-page="11.295" data-line="6" id="l11.295.6"></span>καθάπερ καὶ οἱ σπλῆνα θεραπεύσασθαι νομίζοντες ὑπὸ τῆς
<span class="lb" data-page="11.295" data-line="7" id="l11.295.7"></span>παρὰ τὸν δεύτερον τῶν μικρῶν δακτύλων φλεβὸς τμηθείσης,
<span class="lb" data-page="11.295" data-line="8" id="l11.295.8"></span>ὑπὲρ ἧς ἐπιπλέον ἐφεξῆς εἰρήσεται.
</p>
        </article>

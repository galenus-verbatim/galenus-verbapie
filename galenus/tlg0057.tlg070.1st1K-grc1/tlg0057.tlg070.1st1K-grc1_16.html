<article xmlns="http://www.w3.org/1999/xhtml" id="urn:cts:greekLit:tlg0057.tlg070.1st1K-grc1:16">
<span class="pb page1" data-page="11.296" id="p11.296"></span>
<span class="milestone ed1page page1" data-n="4.24" data-unit="ed1page" id="ed1page.4.24"></span>
<span class="milestone ed2page page1" data-n="10.445" data-unit="ed2page" id="ed2page.10.445"></span>
          <p>
<span class="lb" data-page="11.296" data-line="16" id="l11.296.16"></span>Οὕτω τοίνυν καὶ σπληνὸς πάσχοντος ἡ
<span class="lb" data-page="11.296" data-line="17" id="l11.296.17"></span>τῆς κατὰ τὸν παράμεσον δάκτυλον φλεβὸς διαίρεσις ὤνησεν
<span class="lb" data-page="11.296" data-line="18" id="l11.296.18"></span>ἐξ ἀριστερᾶς χειρὸς, ὡς εἰ καὶ τὴν ἐν ἀγκῶνι φλέβα τέμνῃς
<span class="pb" data-page="11.297" id="p11.297"></span>
<span class="lb" data-page="11.297" data-line="1" id="l11.297.1"></span>τὴν ἔνδον, ὠφελεῖ γὰρ ἱκανῶς σπλῆνα κακοπραγοῦντα κένωσις
<span class="lb" data-page="11.297" data-line="2" id="l11.297.2"></span>αἵματος ἐξ ἀριστερᾶς χειρὸς, ἄμεινον δὲ μὴ ἅπαξ ἐκκενοῦν
<span class="lb" data-page="11.297" data-line="3" id="l11.297.3"></span>τὸ σύμμετρον, ἀλλ’ εἰς δύο μερίζοντας ἡμέρας. οὐ μὴν οἶδα
<span class="lb" data-page="11.297" data-line="4" id="l11.297.4"></span>κατὰ τί τοῖς ἰατροῖς ἠμέληται τοῦ φλεβοτομεῖν τοὺς σπληνώδεις.
<span class="lb" data-page="11.297" data-line="5" id="l11.297.5"></span>ἐγὼ γὰρ ἀεὶ μεγάλην ὠφέλειαν ἔγνων γινομένην, εἰ
<span class="lb" data-page="11.297" data-line="6" id="l11.297.6"></span>καὶ λίτραν τις ἐκκενώσειεν μίαν, ἀλλὰ τό γε ποσὸν τῆς κενώσεως
<span class="lb" data-page="11.297" data-line="7" id="l11.297.7"></span>ἐκ τῶν προειρημένων σκοπῶν χρὴ ποιεῖσθαι. καὶ μέν
<span class="lb" data-page="11.297" data-line="8" id="l11.297.8"></span>γε κᾀπὶ τῶν πλευριτικῶν ἡ κατ’ εὐθὺ τοῦ πάσχοντος πλευροῦ
<span class="lb" data-page="11.297" data-line="9" id="l11.297.9"></span>φλεβοτομία τὴν ὠφέλειαν ἐναργεστάτην ἐπεδείξατο πολλάκις,
<span class="lb" data-page="11.297" data-line="10" id="l11.297.10"></span>ἡ δὲ ἐκ τῆς ἀντικειμένης χειρὸς ἢ πάντως ἀμυδρὰν ἢ
<span class="lb" data-page="11.297" data-line="11" id="l11.297.11"></span>μετὰ χρόνον. ὀδύνας τε πολλάκις ὀφθαλμὸν ἰσχυροτάτας
<span class="lb" data-page="11.297" data-line="12" id="l11.297.12"></span>ἐντὸς ὥρας μιᾶς ἔπαυσεν ἡ κατ’ εὐθὺ φλεβοτομία, τῆς
<span class="lb" data-page="11.297" data-line="13" id="l11.297.13"></span>ὠμιαίας καλουμένης φλεβὸς τεμνομένης. πειρᾶσθαι δ’ ἐπὶ
<span class="lb" data-page="11.297" data-line="14" id="l11.297.14"></span>πάντων παθῶν ἄμεινον ἦν ἐπὶ ταῖς φλεβοτομίαις μετρίαις
<span class="lb" data-page="11.297" data-line="15" id="l11.297.15"></span>γινομέναις τὴν καλουμένην ἐπαφαίρεσιν ποιεῖσθαι, ποτὲ μὲν
<span class="lb" data-page="11.297" data-line="16" id="l11.297.16"></span>ἐπὶ μιᾶς ἡμέρας, ὅταν οὕτω πράττειν ἐγχωρῇ, ποτὲ δὲ καὶ
<span class="lb" data-page="11.297" data-line="17" id="l11.297.17"></span>κατὰ τὴν ὑστεραίαν, πλὴν εἴποτε, ὡς ἔμπροσθεν εἴρηται,
<span class="lb" data-page="11.297" data-line="18" id="l11.297.18"></span>μέχρι λειποθυμίας ἄγειν τὴν κένωσιν ἐπιχειροῖμεν. ἐπὶ μὲν
<span class="pb" data-page="11.298" id="p11.298"></span>
<span class="lb" data-page="11.298" data-line="1" id="l11.298.1"></span>οὖν τῶν ὀφθαλμῶν ἥ τ’ ὠμιαία καλουμένη φλὲψ ἥ τ’ ἐπ’
<span class="lb" data-page="11.298" data-line="2" id="l11.298.2"></span>αὐτῆς κατασχιζομένη κατ’ ἀγκῶνα τμηθεῖσα φανερὰν ἐν
<span class="lb" data-page="11.298" data-line="3" id="l11.298.3"></span>τάχει τὴν ὠφέλειαν ἐπιφέρουσιν. ἐπὶ δὲ πλευρᾶς πεπονθυίας,
<span class="lb" data-page="11.298" data-line="4" id="l11.298.4"></span>ἢ πνεύμονος, ἢ διαφράγματος, ἢ σπληνὸς, ἢ ἥπατός τε καὶ
<span class="lb" data-page="11.298" data-line="5" id="l11.298.5"></span>γαστρὸς, ἢ διὰ μασχάλης ἐπὶ τὴν κατ’ ἀγκῶνα διάρθρωσιν
<span class="lb" data-page="11.298" data-line="6" id="l11.298.6"></span>ἀφικνουμένη. τέμνειν δὲ καὶ ταύτην, μάλιστα μὲν αὐτὴν τὴν
<span class="lb" data-page="11.298" data-line="7" id="l11.298.7"></span>ἔνδον· εἰ δὲ μὴ, τὴν ἀπ’ αὐτῆς ἀποσχιζομένην εἰς τὴν καμπὴν
<span class="lb" data-page="11.298" data-line="8" id="l11.298.8"></span>τῆς διαρθρώσεως. ἴστε δή που μικρὸν ἔμπροσθεν ἀπὸ τῆς
<span class="lb" data-page="11.298" data-line="9" id="l11.298.9"></span>ὠμιαίας φλεβὸς ἀποσχίζεσθαι τὴν προειρημένην συνάπτουσαν
<span class="lb" data-page="11.298" data-line="10" id="l11.298.10"></span>αὐτήν. τρεῖς γὰρ οὗτοι τρόποι τῆς κατ’ ἀγκῶνα φλεβοτομίας
<span class="lb" data-page="11.298" data-line="11" id="l11.298.11"></span>εἰσὶν, ὅ τ’ ἔνδον καὶ ὁ ἐκτὸς καὶ ὁ μέσος. ὁ μὲν οὖν ἔνδον
<span class="lb" data-page="11.298" data-line="12" id="l11.298.12"></span>ἐπὶ τῶν τὰ κάτω τοῦ τραχήλου πεπονθότων ὠφέλιμος, ὁ δὲ
<span class="lb" data-page="11.298" data-line="13" id="l11.298.13"></span>ἐκτὸς ἐπὶ τῶν ὑπὲρ τούτων ἢ προσώπου ἢ κεφαλῆς. ὁ μέσος
<span class="lb" data-page="11.298" data-line="14" id="l11.298.14"></span>δὲ τόπος ἐνίοτε μὲν ἀμφοτέρας ἔχει τὰς ἀπεσχισμένας φλέβας,
<span class="lb" data-page="11.298" data-line="15" id="l11.298.15"></span>εἰς τὸ πρόσω τῆς χειρὸς ἐκτεινομένας, εἶτ’ ἐνταῦθα συναπτομένας,
<span class="lb" data-page="11.298" data-line="16" id="l11.298.16"></span>ἐνίοτε δὲ διὰ ταχέων εἰς ταυτὸν ἀλλήλαις ἰούσας κατὰ
<span class="lb" data-page="11.298" data-line="17" id="l11.298.17"></span>τὴν καμπὴν τῆς διαρθρώσεως, ἔστι δ’ ὅτε σαφῆ μὲν τὴν ἑτέραν
<span class="lb" data-page="11.298" data-line="18" id="l11.298.18"></span>αὐτῶν, ἀσαφῆ δὲ τὴν ἑτέραν. ὅταν οὖν ἀσαφεστέρας
<span class="pb" data-page="11.299" id="p11.299"></span>
<span class="lb" data-page="11.299" data-line="1" id="l11.299.1"></span>οὔσης τῆς οἰκείας τῷ πάσχοντι μορίῳ φλεβὸς, ἐπί τινα τῶν
<span class="lb" data-page="11.299" data-line="2" id="l11.299.2"></span>μέσων ἥκῃς, πειρῶ τὴν ἀποσχιζομένην τῆς οἰκείας τέμνειν
<span class="lb" data-page="11.299" data-line="3" id="l11.299.3"></span>μᾶλλον. ἔστι δ’ ὅτε καὶ τὰς κατωτέρας τῆς κατ’ ἀγκῶνα
<span class="lb" data-page="11.299" data-line="4" id="l11.299.4"></span>διαρθρώσεως, ὅσαι κατὰ τὸν πῆχύν εἰσι, διαιρεῖν οὐδὲν κωλύει
<span class="lb" data-page="11.299" data-line="5" id="l11.299.5"></span>μὴ <span class="milestone ed2page" data-n="10.446" data-unit="ed2page" id="ed2page.10.446"></span>φαινομένων τῶν κατ’ ἀγκῶνα. καὶ τούτων αὐτῶν
<span class="lb" data-page="11.299" data-line="6" id="l11.299.6"></span>τὰς κατ’ εὐθὺ τοῖς πεπονθόσιν, οὕτω δ’ ἐναργῆ διὰ ταχέων
<span class="lb" data-page="11.299" data-line="7" id="l11.299.7"></span>ἐνίοτε τὴν ὠφέλειαν αἱ κατ’ εὐθὺ τῶν πασχόντων μορίων
<span class="lb" data-page="11.299" data-line="8" id="l11.299.8"></span>φλεβοτομίαι φέρουσιν, ὥστε καὶ τοὺς πάσχοντας αὐτοὺς καὶ
<span class="lb" data-page="11.299" data-line="9" id="l11.299.9"></span>τοὺς οἰκείους αὐτῶν ἐκπλήττεσθαι πολλάκις.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg070.1st1K-grc1:23">
<span class="pb page1" data-page="11.313" id="p11.313"></span>
<span class="milestone ed1page page1" data-n="4.27" data-unit="ed1page" id="ed1page.4.27"></span>
<span class="milestone ed2page page1" data-n="10.451" data-unit="ed2page" id="ed2page.10.451"></span>
          <p>
<span class="lb" data-page="11.313" data-line="16" id="l11.313.16"></span>Καὶ μέντοι καὶ ἀποθανόντας τινὰς
<span class="lb" data-page="11.313" data-line="17" id="l11.313.17"></span>ἴσμεν ἐκ τῆς ὑποκειμένης ἀρτηρίας τῇ κατ’ ἀγκῶνα φλεβὶ
<span class="lb" data-page="11.313" data-line="18" id="l11.313.18"></span>τῇ ἔνδον. ἐνίους μὲν ἐν τῷ παραχρῆμα διὰ τὸν περιβληθέντα
<span class="pb" data-page="11.314" id="p11.314"></span>
<span class="lb" data-page="11.314" data-line="1" id="l11.314.1"></span>βρόχον, ἐθελησάντων τε τῶν ἰατρῶν ἐπέχειν, ὡς
<span class="lb" data-page="11.314" data-line="2" id="l11.314.2"></span>τὴν αἱμοῤῥαγίαν εἰς γάγγραιναν ἐλθεῖν, ἐνίους δ’ ὕστερον
<span class="lb" data-page="11.314" data-line="3" id="l11.314.3"></span>ἐν τῇ τῶν ἀνευρυσμάτων χειρουργίᾳ διαφθαρέντας. ἀναγκαῖον
<span class="lb" data-page="11.314" data-line="4" id="l11.314.4"></span>γὰρ ἐν ταύτῃ βρόχῳ διαλαμβάνεσθαι τὸ ἀγγεῖον. τὰς
<span class="lb" data-page="11.314" data-line="5" id="l11.314.5"></span>μὲν οὖν ἀξιολόγους κατὰ τὸ μέγεθος ἀρτηρίας διὰ ταῦτα
<span class="lb" data-page="11.314" data-line="6" id="l11.314.6"></span>φεύγουσιν οἱ ἰατροὶ, τὰς δὲ μικρὰς ὡς οὐδὲν μέγα δυναμένας
<span class="lb" data-page="11.314" data-line="7" id="l11.314.7"></span>ἀνύσαι. καίτοι καὶ αὗται πολλάκις ἡμῖν ὤφθησαν
<span class="lb" data-page="11.314" data-line="8" id="l11.314.8"></span>οὐ μικρὰν ὠφέλειαν ἐπιφέρουσαι μετὰ καὶ τοῦ συνουλοῦσθαι
<span class="lb" data-page="11.314" data-line="9" id="l11.314.9"></span>χωρὶς ἀνευρύσματος. καὶ μέντοι κᾂν μείζων ἀρτηρία
<span class="lb" data-page="11.314" data-line="10" id="l11.314.10"></span>ᾖ, καὶ αὐτὴ χωρὶς ἀνευρύσματος συνουλοῦται διαιρεθεῖσα
<span class="lb" data-page="11.314" data-line="11" id="l11.314.11"></span>πᾶσα. καὶ πολλάκις τοῦτο αὐτὸ τὸν ἐκ τῆς αἱμοῤῥαγίας
<span class="lb" data-page="11.314" data-line="12" id="l11.314.12"></span>κίνδυνον ἰάσατο. φαίνεται γὰρ σαφῶς ὅθ’ ὅλη δι’ ὅλης
<span class="lb" data-page="11.314" data-line="13" id="l11.314.13"></span>ἑαυτῆς ἐγκαρσίως διακοπῇ, τῶν μερῶν ἑκατέρων ἀνασπωμένων
<span class="lb" data-page="11.314" data-line="14" id="l11.314.14"></span>ἑκατέρωσε, τὸ μὲν ἄνω τοῦ μορίου, τὸ δὲ κάτω.
<span class="lb" data-page="11.314" data-line="15" id="l11.314.15"></span>τοῦτο μέν γε καὶ ταῖς φλεψὶν, ἀλλὰ μετρίου ὑπάρχει, ταῖς
<span class="lb" data-page="11.314" data-line="16" id="l11.314.16"></span>δ’ ἀρτηρίαις ἀεὶ μᾶλλον τῶν φλεβῶν. ἔγωγ’ οὖν ὅθεν
<span class="lb" data-page="11.314" data-line="17" id="l11.314.17"></span>ὁρμηθεὶς ἐπὶ τὸ διαιρεῖν ἀρτηρίας ἦκον ἤδη σοι φράσω.
<span class="lb" data-page="11.314" data-line="18" id="l11.314.18"></span>προτραπεὶς ὑπό τίνων ὀνειράτων δυοῖν ἐναργῶς μοι γενομένων
<span class="pb" data-page="11.315" id="p11.315"></span>
<span class="lb" data-page="11.315" data-line="1" id="l11.315.1"></span>ἦκον ἐπὶ τὴν ἐν τῷ μεταξὺ λιχανοῦ τε καὶ μεγάλου
<span class="lb" data-page="11.315" data-line="2" id="l11.315.2"></span>δακτύλου τῆς δεξιᾶς χειρὸς ἀρτηρίαν, ἐπέτρεψά τε ῥεῖν ἄχρις
<span class="lb" data-page="11.315" data-line="3" id="l11.315.3"></span>ἂν αὐτομάτως παύσηται τὸ αἷμα, κελεύσαντος οὕτω τοῦ
<span class="lb" data-page="11.315" data-line="4" id="l11.315.4"></span>ὀνείρατος. ἐῤῥύη μὲν οὖν οὐδ’ ὅλη λίτρα. παραχρῆμα δ’
<span class="lb" data-page="11.315" data-line="5" id="l11.315.5"></span>ἐπαύσατο χρόνιον ἄλγημα κατ’ ἐκεῖνο μάλιστα τὸ μέρος ἐρεῖδον,
<span class="lb" data-page="11.315" data-line="6" id="l11.315.6"></span>ἔνθα συμβάλλει τῷ διαφράγματι τὸ ἧπαρ. ἐμοὶ μὲν
<span class="lb" data-page="11.315" data-line="7" id="l11.315.7"></span>οὖν τοῦτο συνέβῃ νέῳ τὴν ἡλικίαν ὄντι. θεραπευτὴς δὲ τοῦ
<span class="lb" data-page="11.315" data-line="8" id="l11.315.8"></span>θεοῦ ἐν Περγάμῳ χρονίου πλευρᾶς ἀλγήματος ἀπηλλάγη δι’
<span class="lb" data-page="11.315" data-line="9" id="l11.315.9"></span>ἀρτηριοτομίας ἐν ἄκρᾳ τῇ χειρὶ γενομένης, ἐξ ὀνείρατος ἐπὶ
<span class="lb" data-page="11.315" data-line="10" id="l11.315.10"></span>τοῦτο ἐλθὼν καὶ αὐτός. ἑτέρῳ δὲ τραύματος ἐν τῷ σφυρῷ
<span class="lb" data-page="11.315" data-line="11" id="l11.315.11"></span>γενομένου διαιρεθείσης ἀρτηρίας, οὐκ ἐπαύετο μὲν ἡ φορὰ
<span class="lb" data-page="11.315" data-line="12" id="l11.315.12"></span>τοῦ αἵματος, ἄχρι κληθεὶς ἐγὼ διέτεμον ὅλην αὐτὴν, εἶτα τῷ
<span class="lb" data-page="11.315" data-line="13" id="l11.315.13"></span>διὰ τῆς ἀλόης καὶ μάννης καὶ τοῦ λευκοῦ τῶν ὠῶν ἐχρησάμην
<span class="lb" data-page="11.315" data-line="14" id="l11.315.14"></span>φαρμάκῳ λαγῴαις ἀναλαμβανομένῳ θριξὶ, καὶ χωρὶς μὲν ἀνευρύσματος
<span class="lb" data-page="11.315" data-line="15" id="l11.315.15"></span>ἐθεραπεύθη <span class="milestone ed2page" data-n="10.452" data-unit="ed2page" id="ed2page.10.452"></span>τὸ τραῦμα περισαρκωθέντος τοῦ
<span class="lb" data-page="11.315" data-line="16" id="l11.315.16"></span>στόματος τῆς ἀρτηρίας, ὁ δὲ ἄνθρωπος ἐτῶν ἤδη τεσσάρων
<span class="lb" data-page="11.315" data-line="17" id="l11.315.17"></span>ἐκ διαλειμμάτων οὐ μικρῶν ὀδυνώμενος τὸ ἰσχίον, ἐξ ἐκείνου
<span class="lb" data-page="11.315" data-line="18" id="l11.315.18"></span>τελέως ὑγιὴς ἐγένετο. ταῦτα οὖν ἔπεισέ με πολλάκις ἐν ἄκροις
<span class="pb" data-page="11.316" id="p11.316"></span>
<span class="lb" data-page="11.316" data-line="1" id="l11.316.1"></span>τε τοῖς κώλοις, καὶ μέντοι καὶ κατὰ τὴν κεφαλὴν ἀρτηρίας
<span class="lb" data-page="11.316" data-line="2" id="l11.316.2"></span>διαιρεῖν, ἐπὶ πᾶσιν ἀλγήμασιν, ὅσα διὰ θερμὴν οὐσίαν ἢ πνευματώδη
<span class="lb" data-page="11.316" data-line="3" id="l11.316.3"></span>τὴν γένεσιν ἔχειν ἔδοξεν, καὶ μάλιστα κατὰ τοὺς ὑμένας,
<span class="lb" data-page="11.316" data-line="4" id="l11.316.4"></span>ὧν τὸ ἄλγημα νυγματῶδές τ’ ἐστὶ καὶ πλατυνόμενον
<span class="lb" data-page="11.316" data-line="5" id="l11.316.5"></span>ἀτρέμα, τῆς μὲν νυγματώδους αἰσθήσεως καθ’ ἕν τι μέρος
<span class="lb" data-page="11.316" data-line="6" id="l11.316.6"></span>ὡς ἂν κέντρον τοῦ πεπονθότος τόπου γινομένης, τάσεως δ’
<span class="lb" data-page="11.316" data-line="7" id="l11.316.7"></span>αἴσθησιν ἴσχοντος τοῦ περὶ τὸ κέντρον τοῦ μυὸς παντός.
</p>
        </article>

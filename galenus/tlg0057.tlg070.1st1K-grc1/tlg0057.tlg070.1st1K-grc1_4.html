<article xmlns="http://www.w3.org/1999/xhtml" id="urn:cts:greekLit:tlg0057.tlg070.1st1K-grc1:4">
<span class="pb page1" data-page="11.259" id="p11.259"></span>
<span class="milestone ed1page page1" data-n="4.18" data-unit="ed1page" id="ed1page.4.18"></span>
<span class="milestone ed2page page1" data-n="10.431" data-unit="ed2page" id="ed2page.10.431"></span>
          <p>
<span class="lb" data-page="11.259" data-line="3" id="l11.259.3"></span>Τῆς οὖν ἰατρικῆς τέχνης ἔργον ἐχούσης
<span class="lb" data-page="11.259" data-line="4" id="l11.259.4"></span>ἁπάσας τῶν μορίων τοῦ σώματος τὰς κατὰ φύσιν ἐνεργείας
<span class="lb" data-page="11.259" data-line="5" id="l11.259.5"></span>ἀνασώζειν μὲν ὁπότε διαφθείροιτο, φυλάττειν δ’ ὁπότε
<span class="lb" data-page="11.259" data-line="6" id="l11.259.6"></span>σώζοιντο, τούτων δ’ ἑπομένων τῇ φυσικῇ κατασκευῇ ταύτην
<span class="lb" data-page="11.259" data-line="7" id="l11.259.7"></span>ἀναγκαῖόν ἐστι φυλάττειν τε παροῦσαν, ἀνακτᾶσθαι δὲ διαφθειρομένην.
<span class="lb" data-page="11.259" data-line="8" id="l11.259.8"></span>ἐπεὶ τοίνυν ἐδείχθησαν ὑπὸ τῶν ὁμοιομερῶν
<span class="lb" data-page="11.259" data-line="9" id="l11.259.9"></span>σωμάτων αἱ πρῶται τῶν ἐνεργειῶν ἐπιτελούμεναι, διὰ δὲ τῶν
<span class="lb" data-page="11.259" data-line="10" id="l11.259.10"></span>ὀργανικῶν αἱ δεύτεραι, ἐπισκεπτέον ἔστω σοι τὰ κατὰ τὸ
<span class="lb" data-page="11.259" data-line="11" id="l11.259.11"></span>σῶμα περιεχόμενα τῶν ὑγρῶν ἥντινα τὴν ὠφέλειαν ἢ τὴν
<span class="lb" data-page="11.259" data-line="12" id="l11.259.12"></span>βλάβην ἐργάζεται τοῖς μορίοις αὐτοῦ. δεδειγμένου τοίνυν ἐν
<span class="lb" data-page="11.259" data-line="13" id="l11.259.13"></span>τῷ περὶ πλήθους βιβλίῳ διττῶς γίνεσθαί τε καὶ λέγεσθαι τὸ
<span class="lb" data-page="11.259" data-line="14" id="l11.259.14"></span>πολὺ, κατὰ μὲν τὸ ἕτερον τῶν σημαινομένων ὡς πρὸς τὴν
<span class="lb" data-page="11.259" data-line="15" id="l11.259.15"></span>δύναμιν, κατὰ δὲ θάτερον ὡς πρὸς τὴν εὐρυχωρίαν τῶν
<span class="lb" data-page="11.259" data-line="16" id="l11.259.16"></span>περιεχόντων τοὺς χυμοὺς ἀγγείων, ὅπερ ὀνομάζουσιν ἔνιοι
<span class="lb" data-page="11.259" data-line="17" id="l11.259.17"></span>κατὰ τὸ ἔγχυμα, κενώσεως δέ ἐστιν ἑκατέρῳ χρεία, κᾂν
<span class="lb" data-page="11.259" data-line="18" id="l11.259.18"></span>ἐπὶ νοσοῦντος ἀνθρώπου κᾂν ἐπὶ ὑγιαίνοντος ἐπιγίγνηται.
<span class="lb" data-page="11.259" data-line="19" id="l11.259.19"></span>καθάπερ γε καὶ ὁ τὸ φορτίον βαστάζων οὐκ εὐθὺς ἅμα τῷ ﻿
<span class="pb" data-page="11.260" id="p11.260"></span>
<span class="lb" data-page="11.260" data-line="1" id="l11.260.1"></span>βαρύνεσθαί τε καὶ κάμνειν ἤδη καταπέπτωκέ τε καὶ νενίκηται
<span class="lb" data-page="11.260" data-line="2" id="l11.260.2"></span>πρὸς αὐτοῦ, κατὰ τὸν αὐτὸν τρόπον, ὅταν ἡ δύναμις ὑπὸ
<span class="lb" data-page="11.260" data-line="3" id="l11.260.3"></span>πλήθους βαρύνηται, δυνατόν ἐστι μηδέπω νοσεῖν<span class="milestone ed2page" data-n="10.432" data-unit="ed2page" id="ed2page.10.432"></span> τὸν
<span class="lb" data-page="11.260" data-line="4" id="l11.260.4"></span>ἄνθρωπον. εἰ γοῦν ἔνιοι τῶν ἔτι τὰς συνήθεις πράξεις πραττόντων
<span class="lb" data-page="11.260" data-line="5" id="l11.260.5"></span>λέγουσιν ὡς αἰσθάνονται βαρέων ἑαυτῶν καὶ νοθρῶν
<span class="lb" data-page="11.260" data-line="6" id="l11.260.6"></span>καὶ ὀκνηρῶν καὶ δυσκινήτων, αὐτὸ τοῦτό ἐστι τὸ πλῆθος τὸ πρὸς
<span class="lb" data-page="11.260" data-line="7" id="l11.260.7"></span>τὴν δύναμιν, ὥσπερ καὶ ὅταν ἀπὸ γυμνασίων τετάσθαι δοκῶσιν,
<span class="lb" data-page="11.260" data-line="8" id="l11.260.8"></span>ὥσπερ Ἐρασίστρατος ἔφη, παραπίπρανται βραχίονές τε καὶ
<span class="lb" data-page="11.260" data-line="9" id="l11.260.9"></span>πήχεις, οὐ μικρὸν γνώρισμά ἐστι θατέρου πλήθους, ὃ κατὰ τὸ
<span class="lb" data-page="11.260" data-line="10" id="l11.260.10"></span>ἔγχυμα καλεῖσθαι πρὸς τινῶν εἶπον, ἐπειδὴ κατὰ τοὺς ἐγκεχυμένους
<span class="lb" data-page="11.260" data-line="11" id="l11.260.11"></span>τοῖς ἀγγείοις χυμοὺς συνίσταται καὶ νοεῖται. λέλεκται δ’ ἐν
<span class="lb" data-page="11.260" data-line="12" id="l11.260.12"></span>τοῖς ὑγιεινοῖς ἑλκώδους αἰσθήσεως ἐν ὅλῳ τῷ σώματι γιγνομένης,
<span class="lb" data-page="11.260" data-line="13" id="l11.260.13"></span>καὶ μάλιστα κατὰ τὰς κινήσεις, κακοχυμίας ἔγγονον εἶναι τὴν
<span class="lb" data-page="11.260" data-line="14" id="l11.260.14"></span>τοιαύτην διάθεσιν. ἀλλ’ ὅμως καὶ τοῦτο φαίνεται γιγνόμενον
<span class="lb" data-page="11.260" data-line="15" id="l11.260.15"></span>οὐκ ὀλίγοις τῶν πραττόντων ἔτι τὰς συνήθεις πράξεις. καὶ
<span class="lb" data-page="11.260" data-line="16" id="l11.260.16"></span>κατὰ μόρια δέ τινα τοῦ σώματος οὐχ ὅλον ἐνίοτε τὸν ὄγκον
<span class="lb" data-page="11.260" data-line="17" id="l11.260.17"></span>ἐπιφαίνεται τὰ σημεῖα τῶν ἐν ἐκείνοις τοῖς μορίοις ὁμοίων
<span class="lb" data-page="11.260" data-line="18" id="l11.260.18"></span>διαθέσεων, ὁποῖαι τοίνυν εἴρηνται καθ’ ὅλον τὸ σῶμα συνίστασθαι.
<span class="pb" data-page="11.261" id="p11.261"></span>
<span class="lb" data-page="11.261" data-line="1" id="l11.261.1"></span>κεφαλῆς γοῦν μόνης αἰσθανόμεθα ποτὲ βαρυνομένης
<span class="lb" data-page="11.261" data-line="2" id="l11.261.2"></span>ἢ ἑλκώδη τινὰ αἴσθησιν ἐχούσης, ἢ τῶν κροταφιτῶν
<span class="lb" data-page="11.261" data-line="3" id="l11.261.3"></span>μυῶν τεινομένων ἤτοι γ’ ἁπλῶς ἢ μετὰ θερμασίας πλείονος.
<span class="lb" data-page="11.261" data-line="4" id="l11.261.4"></span>οὕτω δὲ καὶ καθ’ ἧπάρ τε καὶ σπλῆνα καὶ γαστέρα καὶ πλευρὰς
<span class="lb" data-page="11.261" data-line="5" id="l11.261.5"></span>καὶ διάφραγμα βάρους αἰσθανόμεθα πολλάκις. ὡσαύτως
<span class="lb" data-page="11.261" data-line="6" id="l11.261.6"></span>δὲ καὶ κατὰ τὸ στόμα τῆς γαστρὸς ἤτοι βάρους, ἢ
<span class="lb" data-page="11.261" data-line="7" id="l11.261.7"></span>δήξεως, ἢ ναυτίας, ἢ ἀποστροφῆς σιτίων, ἢ ὀρέξεως παραλόγου
<span class="lb" data-page="11.261" data-line="8" id="l11.261.8"></span>γίνεταί ποτ’ αἴσθησις, πρὸς τούτοις καὶ ὀδύναι καθ’
<span class="lb" data-page="11.261" data-line="9" id="l11.261.9"></span>ὁτιοῦν ἐρείδουσαι μόριον, ἢ διὰ χυμῶν πλῆθος ἀθρόως ἐπενεχθὲν
<span class="lb" data-page="11.261" data-line="10" id="l11.261.10"></span>ἢ διὰ πνεῦμα φυσῶδες ἐνδείκνυται κένωσιν, ὥσπέρ
<span class="lb" data-page="11.261" data-line="11" id="l11.261.11"></span>γε καὶ διὰ χυμὸν δριμὺν ἐσθίοντά τε καὶ διαβιβρώσκοντα τὸ
<span class="lb" data-page="11.261" data-line="12" id="l11.261.12"></span>μόριον. ἔνιαι δὲ κατὰ δυσκρασίαν γίνονται. καὶ τούτων
<span class="lb" data-page="11.261" data-line="13" id="l11.261.13"></span>αὐτῶν τινὲς μὲν ψιλὴν ἄνευ χυμῶν, ἔνιαι δὲ μετὰ χυμῶν.
<span class="lb" data-page="11.261" data-line="14" id="l11.261.14"></span>ἐφ’ ἁπάντων μὲν οὖν τῶν εἰρημένων αἱ κενώσεις τῶν λυπούντων
<span class="lb" data-page="11.261" data-line="15" id="l11.261.15"></span>χυμῶν καὶ ἀτμῶν ἀπαλλάττουσι τῶν παθημάτων τὸν
<span class="lb" data-page="11.261" data-line="16" id="l11.261.16"></span>ἄνθρωπον, οὐ μὴν φλεβοτομίας δεόμεθά γε πάντως, ἀλλ’
<span class="lb" data-page="11.261" data-line="17" id="l11.261.17"></span>ἀρκεῖ καὶ καθῆραι καὶ τρῖψαι καὶ λοῦσαι καὶ χρῖσαι τινὶ διαφορητικῷ
<span class="pb" data-page="11.262" id="p11.262"></span>
<span class="lb" data-page="11.262" data-line="1" id="l11.262.1"></span>φαρμάκῳ. τίνες οὖν εἰσὶν αἱ διὰ φλεβοτομίας ὠφελούμεναι
<span class="lb" data-page="11.262" data-line="2" id="l11.262.2"></span>διαθέσεις ἐφεξῆς λεγέσθωσαν.
</p>
        </article>

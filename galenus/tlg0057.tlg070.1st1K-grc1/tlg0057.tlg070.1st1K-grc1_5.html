<article xmlns="http://www.w3.org/1999/xhtml" id="urn:cts:greekLit:tlg0057.tlg070.1st1K-grc1:5">
<span class="pb page1" data-page="11.262" id="p11.262"></span>
<span class="milestone ed1page page1" data-n="4.18" data-unit="ed1page" id="ed1page.4.18"></span>
<span class="milestone ed2page page1" data-n="10.432" data-unit="ed2page" id="ed2page.10.432"></span>
          <p>
<span class="lb" data-page="11.262" data-line="3" id="l11.262.3"></span>Οὐ μόνον ἡ τροφὴ τοῖς τοῦ ζώου μέρεσιν
<span class="lb" data-page="11.262" data-line="4" id="l11.262.4"></span>ἐξ αἵματός ἐστιν, ἀλλὰ καὶ ἡ κατὰ φύσιν θερμασία τὴν διαμονὴν
<span class="lb" data-page="11.262" data-line="5" id="l11.262.5"></span>ἐξ αἵματος ἔχει, καθάπερ ἐκ τῶν ἐπιτηδείων καίεσθαι
<span class="lb" data-page="11.262" data-line="6" id="l11.262.6"></span>ξύλων τὸ κατὰ τῆς ἑστίας πῦρ, ὑφ’ οὗ καὶ τοὺς οἴκους ὁρῶμεν
<span class="lb" data-page="11.262" data-line="7" id="l11.262.7"></span>ὅλους θερμαινομένους. ὥσπερ οὖν τὸ πῦρ τοῦτο βλάπτεται
<span class="lb" data-page="11.262" data-line="8" id="l11.262.8"></span>ποτὲ μὲν <span class="milestone ed1page" data-n="4.19" data-unit="ed1page" id="ed1page.4.19"></span>ἀθρόως ξύλων ἐπιβληθέντων αὐτῷ, ποτὲ
<span class="lb" data-page="11.262" data-line="9" id="l11.262.9"></span>δ’ εἰ καὶ μὴ πολλῶν, ἀλλ’ ὑγρῶν ἱκανῶς, ἐνίοτε δ’ οὐδ’ ὅλως
<span class="lb" data-page="11.262" data-line="10" id="l11.262.10"></span>ἐπιτιθεμένων ἢ παντάπασιν ὀλίγων, οὕτω καὶ ἡ κατὰ τὴν
<span class="lb" data-page="11.262" data-line="11" id="l11.262.11"></span>καρδίαν θερμότης ποτὲ μὲν ἐλάττων ἑαυτῆς διά τε πλῆθος
<span class="lb" data-page="11.262" data-line="12" id="l11.262.12"></span>αἵματος ἢ ἔνδειαν πολλὴν ἢ ποιότητα ψυχρὰν ἀποτελεῖται,
<span class="lb" data-page="11.262" data-line="13" id="l11.262.13"></span>ποτὲ δὲ πλείων ἤτοι διὰ ποιότητα θερμὴν αἵματος ἢ δι’
<span class="lb" data-page="11.262" data-line="14" id="l11.262.14"></span>ἔνδειαν ὀλίγην. ὅ τι δ’ ἂν ἡ καρδία πάθοι κατὰ ψύξιν ἢ
<span class="lb" data-page="11.262" data-line="15" id="l11.262.15"></span>θερμότητα, τούτου καὶ τἄλλα μέρη τοῦ σώματος εὐθέως
<span class="lb" data-page="11.262" data-line="16" id="l11.262.16"></span>μεταλαμβάνει. γίγνεται δὲ καὶ καθ’ ἕν τι μέρος ἐνίοτε παρὰ
<span class="lb" data-page="11.262" data-line="17" id="l11.262.17"></span>φύσιν ἤτοι θερμότης ἢ ψυχρότης, ὡς δέδεικται πολλάκις
<span class="lb" data-page="11.262" data-line="18" id="l11.262.18"></span>ἐν ἑτέροις ὑπομνήμασι. καὶ γενέσεις δὲ τούτων ἐν διττῷ
<span class="pb" data-page="11.263" id="p11.263"></span>
<span class="lb" data-page="11.263" data-line="1" id="l11.263.1"></span><span class="milestone ed2page" data-n="10.433" data-unit="ed2page" id="ed2page.10.433"></span>τρόπῳ, ποτὲ μὲν ἐπὶ χυμοῖς θερμοῖς ἢ ψυχροῖς, ἐνίοτε
<span class="lb" data-page="11.263" data-line="2" id="l11.263.2"></span>δὲ καὶ κατὰ δυσκρασίαν μόνην. ἀλλ’ αἱ μερικαὶ θερμότητες
<span class="lb" data-page="11.263" data-line="3" id="l11.263.3"></span>καὶ ψύξεις, ὅσαι μὲν ἐγγύς εἰσι τῷ πεπονθότι μορίῳ συμμεταβάλλουσιν,
<span class="lb" data-page="11.263" data-line="4" id="l11.263.4"></span>εἰς ὅλον δ’ οὐκ ἐκτείνονται τὸ σῶμα πρὶν τὴν
<span class="lb" data-page="11.263" data-line="5" id="l11.263.5"></span>καρδίαν ἀλλοιῶσαι. κατὰ δὲ τὸν αὐτὸν τρόπον ἐπεδείχθη καὶ
<span class="lb" data-page="11.263" data-line="6" id="l11.263.6"></span>τὸ σῶμα τῆς καρδίας ἀλλοιούμενον διττῶς, ἤτοι κατὰ δυσκρασίαν
<span class="lb" data-page="11.263" data-line="7" id="l11.263.7"></span>ἢ διὰ χυμοὺς θερμοὺς ἢ ψυχροὺς ἢ δι’ ἔνδειαν τινὸς
<span class="lb" data-page="11.263" data-line="8" id="l11.263.8"></span>αὐτῶν. οἱ χυμοὶ δὲ ἐδείχθησαν θερμοὶ καὶ ψυχροὶ γινόμενοι
<span class="lb" data-page="11.263" data-line="9" id="l11.263.9"></span>διά τε τὸ ποσὸν τῶν ἐσθιομένων τε καὶ πινομένων καὶ δι’
<span class="lb" data-page="11.263" data-line="10" id="l11.263.10"></span>ἡσυχίας τε καὶ κινήσεις σώματός τε καὶ ψυχῆς πλείους. ὥσπερ
<span class="lb" data-page="11.263" data-line="11" id="l11.263.11"></span>δὲ ἐν τῇ γαστρὶ πολλάκις αἱ πέψεις γίνονται μοχθηραὶ, φλεγματωδεστέρων
<span class="lb" data-page="11.263" data-line="12" id="l11.263.12"></span>ἢ χολωδεστέρων ἀποτελουμένων τῶν ληφθέντων,
<span class="lb" data-page="11.263" data-line="13" id="l11.263.13"></span>ἢ τινὰ παρὰ φύσιν ἑτέραν διαφθορὰν ἰσχόντων ἢ ὠμῶν
<span class="lb" data-page="11.263" data-line="14" id="l11.263.14"></span>καὶ ἀμεταβλήτων ἄχρι πλείστου μενόντων καὶ πνευματουμένων,
<span class="lb" data-page="11.263" data-line="15" id="l11.263.15"></span>οὕτω καὶ κατὰ τὴν τοῦ αἵματος γένεσιν ἀποτυγχανομένων,
<span class="lb" data-page="11.263" data-line="16" id="l11.263.16"></span>ἀνάλογον ταῖς ἐπὶ τῆς γαστρὸς ἀποτυχίαις τῆς πέψεως, ἔσονται
<span class="lb" data-page="11.263" data-line="17" id="l11.263.17"></span>κατ’ αὐτὰς τὰς ἀρτηρίας καὶ τὰς φλέβας κατὰ τοὺς χυμοὺς
<span class="pb" data-page="11.264" id="p11.264"></span>
<span class="lb" data-page="11.264" data-line="1" id="l11.264.1"></span>διαθέσεις. ἐπεὶ δὲ πάντα τὰ θερμὰ καὶ ὑγρὰ φαίνεται τάχιστα
<span class="lb" data-page="11.264" data-line="2" id="l11.264.2"></span>σηπόμενα, καὶ μάλισθ’ ὅταν ἐν θερμοῖς ᾖ χωρίοις, ἀναγκαῖον
<span class="lb" data-page="11.264" data-line="3" id="l11.264.3"></span>ἔσται καὶ τὴν ἐκ τῆς κοιλίας ἀναδιδομένην τροφὴν,
<span class="lb" data-page="11.264" data-line="4" id="l11.264.4"></span>ὅταν μὴ κρατῆται καὶ μεταβάλληται πρὸς τῆς φύσεως εἰς
<span class="lb" data-page="11.264" data-line="5" id="l11.264.5"></span>γένεσιν αἵματος χρηστοῦ, σηπεδόνας ἴσχειν ἄλλοτε ἀλλοίας.
<span class="lb" data-page="11.264" data-line="6" id="l11.264.6"></span>ἐπεὶ δὲ τοῖς ἒξ ὕλης θερμοῦ σηπομένοις συμβαίνει γίνεσθαι
<span class="lb" data-page="11.264" data-line="7" id="l11.264.7"></span>θερμοτέροις, διὰ τοῦτο θερμότερον ἔσται τὸ σηπόμενον αἷμα.
<span class="lb" data-page="11.264" data-line="8" id="l11.264.8"></span>τούτου δὲ θερμοτέρου γιγνομένου καὶ τὸ μόριον ἐν ᾧ σήπεται
<span class="lb" data-page="11.264" data-line="9" id="l11.264.9"></span>θερμότερον αἰσθητῶς ἔσται. ἐπεὶ δ’ ὑπὸ τῶν αἰσθητῶς θερμῶν
<span class="lb" data-page="11.264" data-line="10" id="l11.264.10"></span>τὰ πλησιάζοντα συνθερμαίνεται, συνθερμανθήσεται τοῖς
<span class="lb" data-page="11.264" data-line="11" id="l11.264.11"></span>οὕτω διακειμένοις μορίοις τὰ πέριξ ἅπαντα, δακνώδει καὶ
<span class="lb" data-page="11.264" data-line="12" id="l11.264.12"></span>δριμείᾳ δηλονότι θερμασίᾳ, τοιαύτη γὰρ ἡ ἐκ σηπεδόνος.
<span class="lb" data-page="11.264" data-line="13" id="l11.264.13"></span>ἐὰν οὖν ἀξιόλογόν τε τὸ μόριον ᾖ τὸ οὕτως θερμανθὲν, ἐκτείνειν
<span class="lb" data-page="11.264" data-line="14" id="l11.264.14"></span>τε τὴν ἑαυτοῦ θερμασίαν ἐπὶ τὴν καρδίαν ἱκανὸν, ἤτοι
<span class="lb" data-page="11.264" data-line="15" id="l11.264.15"></span>γε ὅτι πλησίον αὐτῆς ἐστὶν, ἢ ὅτι κύριον, ἢ ὅτι θερμὸν, συνεκπυρώσει
<span class="lb" data-page="11.264" data-line="16" id="l11.264.16"></span>κᾀκείνην, ἅτε φύσει θερμοτάτην οὖσαν. εἰ δὲ ἅπαξ
<span class="lb" data-page="11.264" data-line="17" id="l11.264.17"></span>αὐτὴ πυρωθείη, ῥᾳδίως ἤδη τὸ πᾶν αὐτῆς σῶμα συνεκθερμανθήσεται, ﻿
<span class="pb" data-page="11.265" id="p11.265"></span>
<span class="lb" data-page="11.265" data-line="1" id="l11.265.1"></span>καθάπερ τινὸς ἑστίας φλόγα πολλὴν ἐχούσης ὁ
<span class="lb" data-page="11.265" data-line="2" id="l11.265.2"></span>περιέχων αὐτὴν οἶκος. ὀνομάζουσι δὲ τὸ τοιοῦτον πάθημα
<span class="lb" data-page="11.265" data-line="3" id="l11.265.3"></span>τοῦ σώματος οἱ Ἕλληνες πυρετόν. ἐνίοτε δὲ πρὶν ἄρχεσθαι
<span class="lb" data-page="11.265" data-line="4" id="l11.265.4"></span>σήπεσθαι τὸ πλῆθος τοῦ αἵματος, ἐπί τι μόριον ἀθρόως
<span class="lb" data-page="11.265" data-line="5" id="l11.265.5"></span>ἀφικόμενον ἤτοι τελέως ἐνέκρωσεν, ὥστε διαφθεῖραι τὴν
<span class="lb" data-page="11.265" data-line="6" id="l11.265.6"></span>ἐνέργειαν, ἢ βλάβην ἀξιόλογον ἐνεγκεῖν. αἱ γοῦν ἀποπληξίαι
<span class="lb" data-page="11.265" data-line="7" id="l11.265.7"></span>κατὰ τοῦτον γίνονται τὸν τρόπον, ἐπὶ τὴν ἀρχὴν τοῦ ζώου
<span class="lb" data-page="11.265" data-line="8" id="l11.265.8"></span>ῥυέντος ἀθρόως αἵματος πολλοῦ. ὡς ὅταν γ’ εἰς ἄλλο τι
<span class="lb" data-page="11.265" data-line="9" id="l11.265.9"></span>κατασκήψῃ μόριον, ὄγκον ἐν τούτῳ παρὰ φύσιν ἐργάζεται.
<span class="lb" data-page="11.265" data-line="10" id="l11.265.10"></span>ἐκ τούτου τοῦ γένους ἐστὶ καὶ ἡ φλεγμονή. ὅταν δὲ παχύτερόν
<span class="lb" data-page="11.265" data-line="11" id="l11.265.11"></span>τε καὶ μελαγχολικώτερον ᾖ τὸ κατασκῆψαν αἷμα, σκιῤῥώδης
<span class="lb" data-page="11.265" data-line="12" id="l11.265.12"></span>ὁ ὄγκος γίνεται, καθάπερ γε καὶ χαῦνος, ὅταν ᾖ φλεγματικώτερον
<span class="lb" data-page="11.265" data-line="13" id="l11.265.13"></span>τὸ ῥεῦμα· χολώδους δὲ ὄντος ἐρυσίπελας
<span class="lb" data-page="11.265" data-line="14" id="l11.265.14"></span>ἀποτελεῖται. διωρισμένα δ’ ἀκριβῶς ἔχεις ἅπαντα ταῦτα
<span class="lb" data-page="11.265" data-line="15" id="l11.265.15"></span>κατὰ τὰς προειρημένας ἄρτι πραγματείας, ἀλλὰ νῦν γ’, ὡς
<span class="lb" data-page="11.265" data-line="16" id="l11.265.16"></span>ἔφην, ὑποθέσεις τῷ παρόντι λόγῳ τὰ δεδειγμένα ποιούμενος
<span class="lb" data-page="11.265" data-line="17" id="l11.265.17"></span>ἀκολούθως αὐτοῖς τὸν περὶ τῆς φλεβοτομίας ἐπιδείκνυμι
<span class="lb" data-page="11.265" data-line="18" id="l11.265.18"></span>λόγον. ὄντος οὖν πλήθους διττοῦ, κάλλιστον γὰρ ἐντεῦθεν
<span class="pb" data-page="11.266" id="p11.266"></span>
<span class="lb" data-page="11.266" data-line="1" id="l11.266.1"></span>ἄρξασθαι, καὶ τοῦ μὲν ὡς πρὸς τὴν δύναμιν εἰς σηπεδόνα
<span class="lb" data-page="11.266" data-line="2" id="l11.266.2"></span>τε ῥᾳδίως ἀφικνουμένου καὶ μέντοι καὶ κατασκήπτοντος
<span class="lb" data-page="11.266" data-line="3" id="l11.266.3"></span>ἐνίοτε εἰς μόριά τινα, κᾀν τούτοις ἐργαζομένου τοὺς παρὰ
<span class="lb" data-page="11.266" data-line="4" id="l11.266.4"></span><span class="milestone ed2page" data-n="10.434" data-unit="ed2page" id="ed2page.10.434"></span>φύσιν ὄγκους, ἑτέρου δὲ τοῦ κατὰ τὸ καλούμενον
<span class="lb" data-page="11.266" data-line="5" id="l11.266.5"></span>ἔγχυμα, κατασκήπτοντος μὲν καὶ τούτου πολλάκις εἰς μόρια
<span class="lb" data-page="11.266" data-line="6" id="l11.266.6"></span>καὶ γεννῶντος ὄγκους, ἀλλὰ καὶ τὰς ἀποπληξίας καὶ τὰς
<span class="lb" data-page="11.266" data-line="7" id="l11.266.7"></span>ῥήξεις τῶν φλεβῶν ἐργαζομένου, πειρᾶσθαι χρὴ κενοῦν αὐτὸ
<span class="lb" data-page="11.266" data-line="8" id="l11.266.8"></span>διὰ ταχέων, πρὶν ἄρξασθαί τι μέγα κακὸν ἐργάσασθαι περὶ
<span class="lb" data-page="11.266" data-line="9" id="l11.266.9"></span>τὸν ἄνθρωπον. εἴρηται δ’ ἐπὶ πλέον ὅπως τε χρὴ διαγινώσκειν
<span class="lb" data-page="11.266" data-line="10" id="l11.266.10"></span>ἄμφω τὰ πάθη καὶ ὅπως ἰᾶσθαι, κατὰ τὴν τῶν ὑγιεινῶν
<span class="lb" data-page="11.266" data-line="11" id="l11.266.11"></span>πραγματείαν, ὥσπερ γε κἀπειδὰν ἤτοι πυρετὸς ἢ αἵματος
<span class="lb" data-page="11.266" data-line="12" id="l11.266.12"></span>ἀναγωγὴ γένηται διὰ πλῆθος, ἤτοι τῶν ἀποπληκτικῶν ἀῤῥωστημάτων,
<span class="lb" data-page="11.266" data-line="13" id="l11.266.13"></span>ὅπως χρὴ καὶ τοῦτο θεραπεύειν ἐν τοῖς τῆς
<span class="lb" data-page="11.266" data-line="14" id="l11.266.14"></span>θεραπευτικῆς μεθόδου γράμμασιν εἴρηται, διὸ καὶ περιττὴν
<span class="lb" data-page="11.266" data-line="15" id="l11.266.15"></span>ἡγοῦμαι τήνδε τὴν συγγραφήν. εἰ μὲν γὰρ ὡσαύτως καὶ ἐν
<span class="lb" data-page="11.266" data-line="16" id="l11.266.16"></span>ἐκείναις ταῖς πραγματείαις ἔγραψα, κἀνταῦθα γράφοιμι, δὶς
<span class="lb" data-page="11.266" data-line="17" id="l11.266.17"></span>περὶ τῶν αὐτῶν ἀναγκασθήσομαι διέρχεσθαι, καὶ διὰ ταῦτα
<span class="lb" data-page="11.266" data-line="18" id="l11.266.18"></span>μακρὸν ἀποτείνειν τὸν λόγον. εἰ δὲ ἐπὶ τὸ συντομώτερον
<span class="lb" data-page="11.266" data-line="19" id="l11.266.19"></span>ἄγοιμι τὸν λόγον τόνδε, κινδυνεύσω παθεῖν δυοῖν θάτερον,
<span class="pb" data-page="11.267" id="p11.267"></span>
<span class="lb" data-page="11.267" data-line="1" id="l11.267.1"></span>ἢ ἀσαφῶς τι διὰ τὴν βραχυλογίαν εἰπεῖν, ἢ διορισμόν τινα
<span class="lb" data-page="11.267" data-line="2" id="l11.267.2"></span>τῶν χρησίμων παραλιπεῖν. ἀλλ’ ἐπεὶ μὴ κατὰ τὴν ἐμαυτοῦ
<span class="lb" data-page="11.267" data-line="3" id="l11.267.3"></span>προαίρεσιν ἧκον ἐπὶ τὸν λόγον τοῦτον, εἴ τι γίγνοιτο τῶν
<span class="lb" data-page="11.267" data-line="4" id="l11.267.4"></span>εἰρημένων τούτων ἐν αὐτῷ σφάλμα, τὴν αἰτίαν οἱ ἀξιώσαντες
<span class="lb" data-page="11.267" data-line="5" id="l11.267.5"></span>ἕξουσιν, ὥσπερ γε καὶ εἰ κατορθωθείη καὶ φανείη χρήσιμος,
<span class="lb" data-page="11.267" data-line="6" id="l11.267.6"></span>ἀποστήσομαι τῶν ἐπαίνων ἐκείνοις.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg070.1st1K-grc1:8">
<span class="pb page1" data-page="11.273" id="p11.273"></span>
<span class="milestone ed1page page1" data-n="4.20" data-unit="ed1page" id="ed1page.4.20"></span>
<span class="milestone ed2page page1" data-n="10.436" data-unit="ed2page" id="ed2page.10.436"></span>
          <p>
<span class="lb" data-page="11.273" data-line="3" id="l11.273.3"></span>Οὐ μόνον δὲ πλήθους ὄντος, ἢ τοῦ πρὸς
<span class="lb" data-page="11.273" data-line="4" id="l11.273.4"></span>τὴν δύναμιν ἢ τοῦ κατὰ τὸ καλούμενον ἔγχυμα, φλεβοτομία
<span class="lb" data-page="11.273" data-line="5" id="l11.273.5"></span>μεγάλως ὀνίνησιν, ἀλλὰ καὶ χωρὶς πλήθους ἀρχομένην φλεγμονὴν,
<span class="lb" data-page="11.273" data-line="6" id="l11.273.6"></span>ἤτοι διὰ πληγὴν ἢ ὀδύνην ἢ ἀτονίαν μορίων. ἥ τε
<span class="lb" data-page="11.273" data-line="7" id="l11.273.7"></span>γὰρ ὀδύνη πρὸς αὐτὴν ἐπισπᾶται τὸ αἷμα καὶ πολλάκις ἀτονία
<span class="lb" data-page="11.273" data-line="8" id="l11.273.8"></span>μορίων ἐργάζεται φλεγμονὴν ἄνευ τοῦ καθ’ ὅλον τὸ σῶμα
<span class="lb" data-page="11.273" data-line="9" id="l11.273.9"></span>πλήθους. ἐδείχθη γὰρ ἐν τοῖς τῶν φυσικῶν δυνάμεων ὑπομνήμασιν,
<span class="lb" data-page="11.273" data-line="10" id="l11.273.10"></span>ὅταν ἀσθενὲς ᾖ φύσει μόριον, ἑτοίμως βαρυνόμενον,
<span class="lb" data-page="11.273" data-line="11" id="l11.273.11"></span>εἰ καὶ βραχὺ πλεῖον ἀθροισθείη ποτὲ ἐν αὐτῷ περίττωμα. καὶ
<span class="lb" data-page="11.273" data-line="12" id="l11.273.12"></span>μέντοι καὶ ὅτι δύναμιν ἔχει πᾶν μόριον ὥσπερ ἑλκτικὴν
<span class="lb" data-page="11.273" data-line="13" id="l11.273.13"></span>τῶν οἰκείων, οὕτω καὶ τῶν ἀλλοτρίων ἀποκριτικὴν, ὅτι τε
<span class="lb" data-page="11.273" data-line="14" id="l11.273.14"></span>διττὸν εἴη τὸ ἀλλότριον, ἕτερον μὲν τῷ ποιῷ, τῷ ποιῷ δ’
<span class="lb" data-page="11.273" data-line="15" id="l11.273.15"></span>ἄλλο. διὸ κἂν μὴ βαρύνοιτό τι μόριον ὑπὸ τῶν καθ’ ἑαυτὸ
<span class="lb" data-page="11.273" data-line="16" id="l11.273.16"></span>χυμῶν, ἴσχει δέ τινα περιττώματα κατὰ τὴν ποιότητα παρὰ
<span class="lb" data-page="11.273" data-line="17" id="l11.273.17"></span>φύσιν, ἐπὶ τὴν ἀπόκρισιν αὐτῶν ὁρμᾶν διὰ τῶν ἐν αὐτῷ
<span class="lb" data-page="11.273" data-line="18" id="l11.273.18"></span>φλεβῶν ὥσπερ δι’ ὀχετῶν, ἀλλ’ εἴθ’ αἷμα μοχθηρὸν εἴη τὸ
<span class="pb" data-page="11.274" id="p11.274"></span>
<span class="lb" data-page="11.274" data-line="1" id="l11.274.1"></span>ὠθούμενον, εἴτ’ ἄλλος χυμὸς, ἀνάγκη μὲν εἴς τι τῶν πλησίον
<span class="lb" data-page="11.274" data-line="2" id="l11.274.2"></span>ἀφικέσθαι μορίων αὐτόν. ἐν ἐκείνῳ δὲ δυοῖν θάτερον, ἢ
<span class="lb" data-page="11.274" data-line="3" id="l11.274.3"></span>πεφθέντα ἢ καὶ διαφθαρέντα, μηκέτ’ εἰς ἄλλο μεταρυῆναι
<span class="lb" data-page="11.274" data-line="4" id="l11.274.4"></span>τρίτον, ἢ μηδετέρου τῶν εἰρημένων τυχόντα πάλιν ἐκ τοῦ
<span class="lb" data-page="11.274" data-line="5" id="l11.274.5"></span>δευτέρου μορίου μεταρεῖν εἰς ἕτερον, εἶτ’ ἐξ ἐκείνου πάλιν εἰς
<span class="lb" data-page="11.274" data-line="6" id="l11.274.6"></span>ἄλλο. καὶ τοῦτο μὴ παύεσθαι γιγνόμενον, ἄχρις ἂν εἴς τι
<span class="lb" data-page="11.274" data-line="7" id="l11.274.7"></span>κατασκήψῃ τοιοῦτον, ὃ μηκέτ’ εἰς ἄλλο διώσασθαι δύναται
<span class="lb" data-page="11.274" data-line="8" id="l11.274.8"></span>τὸ <span class="milestone ed2page" data-n="10.437" data-unit="ed2page" id="ed2page.10.437"></span>πλεονάζον ἐν ἑαυτῷ. συμβαίνει δὲ τοῦτο τῶν μορίων
<span class="lb" data-page="11.274" data-line="9" id="l11.274.9"></span>ἐκείνοις ὅσα τὴν ἀποκριτικὴν δύναμιν ἀσθενεστέραν ἔχει
<span class="lb" data-page="11.274" data-line="10" id="l11.274.10"></span>τῶν πλησιαζόντων ἁπάντων. οὐκέτι γὰρ ἀπώσασθαι τὸ
<span class="lb" data-page="11.274" data-line="11" id="l11.274.11"></span>λυποῦν εἰς ἐκεῖνα δύναται τὰ μὴ παραδεχόμενα, διὰ τὴν ἐν
<span class="lb" data-page="11.274" data-line="12" id="l11.274.12"></span>αὐτοῖς ἰσχύν. ἐδείχθη γοῦν καὶ τοῦτο ἡμῖν δι’ ἐκείνων τῶν
<span class="lb" data-page="11.274" data-line="13" id="l11.274.13"></span>ὑπομνημάτων, ὡς οὐ μόνον ὠθεῖ τὸ περιττὸν ἕκαστον τῶν
<span class="lb" data-page="11.274" data-line="14" id="l11.274.14"></span>μορίων εἰς τὸ πλησιάζον, ἀλλὰ <span class="milestone ed1page" data-n="4.21" data-unit="ed1page" id="ed1page.4.21"></span>καὶ ὅτι δέχεται μὲν,
<span class="lb" data-page="11.274" data-line="15" id="l11.274.15"></span>πολλάκις δ’ ἀντιπέμπει καὶ ἀντωθεῖ μὴ παραδεχόμενον εἰς
<span class="lb" data-page="11.274" data-line="16" id="l11.274.16"></span>ἑαυτὰ, κᾀν τούτῳ τὸ ἰσχυρότερον ἐκράτησε. διὸ καὶ τὰ πάντων
<span class="lb" data-page="11.274" data-line="17" id="l11.274.17"></span>ἀσθενέστερα μόρια πρῶτα τοῖς περιττωματικοῖς ἁλίσκεται
<span class="lb" data-page="11.274" data-line="18" id="l11.274.18"></span>νοσήμασιν. ἐκ τοιούτου δέ τινος τρόπου καὶ τὰς καλουμένας ﻿
<span class="pb" data-page="11.275" id="p11.275"></span>
<span class="lb" data-page="11.275" data-line="1" id="l11.275.1"></span>ῥευματικὰς διαθέσεις ἴσθι γιγνομένας, ἀσθενοῦς μὲν
<span class="lb" data-page="11.275" data-line="2" id="l11.275.2"></span>ὅλου τοῦ σώματος ὄντος, ὅπερ ἕν τι τῶν τῆς καχεξίας εἶδός
<span class="lb" data-page="11.275" data-line="3" id="l11.275.3"></span>ἐστιν, εἰωθότων τῶν κυρίων αὐτοῦ μορίων βαρύνεσθαι, κᾂν
<span class="lb" data-page="11.275" data-line="4" id="l11.275.4"></span>ὀλίγον ἐν αὐτοῖς ἐστὶ τὸ αἷμα, διωθούμενόν τε τοῦτο πρὸς
<span class="lb" data-page="11.275" data-line="5" id="l11.275.5"></span>τὰ κατὰ τὸ δέρμα μέρη τὰ σαρκώδη, καὶ μᾶλλόν γε εἰς τοὺς
<span class="lb" data-page="11.275" data-line="6" id="l11.275.6"></span>ἀδένας ἐπιτηδείους ὄντας ὑποδέχεσθαι τὸ περιττὸν, διά τε
<span class="lb" data-page="11.275" data-line="7" id="l11.275.7"></span>τὸ χαῦνον τῆς οὐσίας καὶ ὅτι τῶν ἄλλων μορίων ἀσθενεστάτας
<span class="lb" data-page="11.275" data-line="8" id="l11.275.8"></span>ἔχουσι τὰς φυσικὰς δυνάμεις, ὥσπερ γε καὶ ἡ πιμελή.
<span class="lb" data-page="11.275" data-line="9" id="l11.275.9"></span>τεττάρων γὰρ αὐτῶν οὐσῶν, ὡς ἐδείχθη, πρώτης μὲν τῆς
<span class="lb" data-page="11.275" data-line="10" id="l11.275.10"></span>ἑλκτικῆς, δευτέρας δὲ καθεκτικῆς καὶ τρίτης τῆς ἀποκριτικῆς,
<span class="lb" data-page="11.275" data-line="11" id="l11.275.11"></span>καὶ τετάρτης τῆς ἀλλοιωτικῆς, τὰς μὲν ἄλλας τρεῖς ἀσθενεστάτας
<span class="lb" data-page="11.275" data-line="12" id="l11.275.12"></span>ἔχουσιν οἱ ἀδένες καὶ αἱ σάρκες, τὴν ἀλλοιωτικὴν δὲ
<span class="lb" data-page="11.275" data-line="13" id="l11.275.13"></span>μόνην οὐ πολλῷ μείω τῶν ἄλλων μορίων. ἐφεξῆς δὲ τοῖς
<span class="lb" data-page="11.275" data-line="14" id="l11.275.14"></span>ἀδένεσιν ὁ πνεύμων ἐστὶν ἑτοιμότατος δέξασθαι ῥεῦμα. καὶ
<span class="lb" data-page="11.275" data-line="15" id="l11.275.15"></span>γὰρ οὗτος ἀσθενεῖς τε τὰς τρεῖς ἔχει δυνάμεις καὶ τὸ σῶμα
<span class="lb" data-page="11.275" data-line="16" id="l11.275.16"></span>χαῦνον. εἶθ’ ἑξῆς ὁ σπλήν. ὁ δ’ ἐγκέφαλος ὅμοιος μὲν τούτοις
<span class="lb" data-page="11.275" data-line="17" id="l11.275.17"></span>ἢ καὶ μᾶλλον ἐπιτήδειος δέξασθαι ῥεῦμα. πλεονεκτεῖ
<span class="lb" data-page="11.275" data-line="18" id="l11.275.18"></span>δ’ αὐτῶν ἐκ τῆς κατασκευῆς εἰς ἀπόκρισιν ἑτοίμης οὔσης ὧν
<span class="pb" data-page="11.276" id="p11.276"></span>
<span class="lb" data-page="11.276" data-line="1" id="l11.276.1"></span>ὑπεδέξατο. κοιλίας μὲν γὰρ ἔχει μεγάλας κατάντεσι πόροις
<span class="lb" data-page="11.276" data-line="2" id="l11.276.2"></span>ἐκκενουμένας. οἷς ἂν οὖν φύσει ῥωμαλεώτερος ᾖ τοῦ σαρκώδους
<span class="lb" data-page="11.276" data-line="3" id="l11.276.3"></span>γένους ὁ πνεύμων τε καὶ ὁ σπλὴν καὶ ὁ ἐγκέφαλος,
<span class="lb" data-page="11.276" data-line="4" id="l11.276.4"></span>ἐπὶ τούτων εἰς τοὺς ἀδένας καὶ τὰς σάρκας ἀφικνεῖται τὰ
<span class="lb" data-page="11.276" data-line="5" id="l11.276.5"></span>ῥεύματα καὶ τοῦ σώματος ἕξεως ὅλης ἀσθενούσης, ὡς ἐπὶ
<span class="lb" data-page="11.276" data-line="6" id="l11.276.6"></span>τῶν ῥευματικῶν ἐστι διαθέσεων. εἰκότως τοιγαροῦν ἡ θεραπεία
<span class="lb" data-page="11.276" data-line="7" id="l11.276.7"></span>τούτων οὐ κένωσιν ἔχει τὸν σκοπὸν, ἀλλὰ τοῦ
<span class="lb" data-page="11.276" data-line="8" id="l11.276.8"></span>παντὸς σώματος τὴν ῥῶσιν. ἥ γε μὴν ἀρχὴ τῆς θεραπείας
<span class="lb" data-page="11.276" data-line="9" id="l11.276.9"></span>ἀπὸ φλεβοτομίας αὐτοῖς γίγνεται. μοχθηρῶν δὲ τῇ ποιότητι
<span class="lb" data-page="11.276" data-line="10" id="l11.276.10"></span>τῶν περιττωμάτων ὄντων καὶ κάθαρσιν παραλαμβάνομεν
<span class="lb" data-page="11.276" data-line="11" id="l11.276.11"></span>ἐφ’ ὧν μάλιστα σωμάτων οὐδετέρου πλήθους ἀναμένειν
<span class="lb" data-page="11.276" data-line="12" id="l11.276.12"></span>χρὴ τὸ οἰκεῖον σύμπτωμα, βάρος μὲν τοῦ πρὸς τὴν δύναμιν,
<span class="lb" data-page="11.276" data-line="13" id="l11.276.13"></span>τάσιν δὲ τοῦ κατὰ τὸ ἔγχυμα. κατὰ δὲ τὸν αὐτὸν
<span class="lb" data-page="11.276" data-line="14" id="l11.276.14"></span>λόγον ἐπὶ τῶν πληγέντων τι μορίων ἀξιολόγως, ἤτε ἄλλως
<span class="lb" data-page="11.276" data-line="15" id="l11.276.15"></span>ὁπωσοῦν ἀρχομένην ἐχόντων φλεγμονὴν, ἐπειδὰν μεγάλην
<span class="lb" data-page="11.276" data-line="16" id="l11.276.16"></span>αὐτὴν ἔσεσθαι προσδοκήσωμεν, ἀπὸ κενώσεως ἀρχόμεθα τῆς
<span class="lb" data-page="11.276" data-line="17" id="l11.276.17"></span>θεραπείας ἢ καθαίροντες ἢ φλεβοτομοῦντες ὁποτέραν
<span class="lb" data-page="11.276" data-line="18" id="l11.276.18"></span>κρίνομεν ἀμείνω κένωσιν ἔσεσθαι.
</p>
        </article>

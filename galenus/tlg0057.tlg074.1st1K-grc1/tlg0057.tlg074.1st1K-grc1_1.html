<article xmlns="http://www.w3.org/1999/xhtml" id="urn:cts:greekLit:tlg0057.tlg074.1st1K-grc1:1">
<span class="pb page1" data-page="11.357" id="p11.357"></span>
<span class="milestone ed1page page1" data-n="3.29" data-unit="ed1page" id="ed1page.4.29"></span>
<span class="milestone ed2page page1" data-n="9.488" data-unit="ed2page" id="ed2page.10.488"></span>
          <h1>ΓΑΛΗΝΟΥ ΤΩΙ ΕΠΙΛΗΠΤΩΙ ΠΑΙΔΙ
<br></br>ΥΠΟΘΗΚΗ.
</h1>
          <p>
<span class="lb" data-page="11.357" data-line="1" id="l11.357.1"></span>Ἐγὼ μὲν ὤμην, ὦ Καικιλιανὲ, μηδὲν δεήσεσθαί
<span class="lb" data-page="11.357" data-line="2" id="l11.357.2"></span>σε τῶν ἡμετέρων ὑποθηκῶν εἰς τὴν τοῦ παιδὸς
<span class="lb" data-page="11.357" data-line="3" id="l11.357.3"></span>νόσον. ὁ γὰρ τεθεαμένος αὐτὸν ἤδη καὶ μέλλων ἅμα σοι
<span class="lb" data-page="11.357" data-line="4" id="l11.357.4"></span>πλευσεῖσθαι πάλιν ἐς Ἀθήνας, Διονύσιος, ἱκανός ἐστι καὶ
<span class="lb" data-page="11.357" data-line="5" id="l11.357.5"></span>πρᾶξαι παρὼν τὰ δέοντα καὶ χωριζόμενος, αὖθις ὑποθήκας
<span class="lb" data-page="11.357" data-line="6" id="l11.357.6"></span>διδόναι τῇ τοῦ νοσήματος ἕξει προσηκούσας. ἐγὼ δὲ μηδέπω
<span class="lb" data-page="11.357" data-line="7" id="l11.357.7"></span>ποτὲ τεθεαμένος τὸν παῖδα τάχ’ ἂν πολὺ καὶ σφαλείην, οὔθ’
<span class="lb" data-page="11.357" data-line="8" id="l11.357.8"></span>ὅπως ἐξ ἀρχῆς ἡ φύσις αὐτῷ πρὸ τοῦ νοσήματος οὔθ’ ὅπως
<span class="lb" data-page="11.357" data-line="9" id="l11.357.9"></span>νῦν ὑπὸ τοῦ νοσήματος γινώσκων, ἀλλ’ ἢ μόνον αὐτὸ παρ’
<span class="pb" data-page="11.358" id="p11.358"></span>
<span class="lb" data-page="11.358" data-line="1" id="l11.358.1"></span>ὑμῶν ἀκούων, ἐπιληπτικοὺς αὐτῷ γίνεσθαι παροξυσμούς.
<span class="lb" data-page="11.358" data-line="2" id="l11.358.2"></span>ἐπεὶ δὲ ὀλιγωροῦντά με μᾶλλον ἢ ἀληθεύοντα νομίζεις ἀποδιδράσκειν
<span class="lb" data-page="11.358" data-line="3" id="l11.358.3"></span>τὴν γραφὴν, ὃ μηδέποτε πρότερον ἔπραξα, τοῦτο
<span class="lb" data-page="11.358" data-line="4" id="l11.358.4"></span>νῦν ὑπομένω πρᾶξαι σοὶ χαριζόμενος, ὑποθήκας τινὰς γράψαι
<span class="lb" data-page="11.358" data-line="5" id="l11.358.5"></span>θεραπείας ἐπιλήπτου παιδός. ἐν αἷς ἀνάγκη τι καὶ
<span class="lb" data-page="11.358" data-line="6" id="l11.358.6"></span>παρακοῦσαι τὸν ἰδιώτην καὶ σφαλῆναι περὶ τὸ μέτρον ἢ
<span class="lb" data-page="11.358" data-line="7" id="l11.358.7"></span><span class="milestone ed2page" data-n="10.488" data-unit="ed2page" id="ed2page.10.488"></span>τὸν καιρὸν τῆς χρήσεως. ἀποδέδεικται γὰρ ἡμῖν ἐν
<span class="lb" data-page="11.358" data-line="8" id="l11.358.8"></span>ἑτέροις ὡς οὐκ ἐνδέχεται χωρὶς τοῦ μέθοδόν τινα ἐκμαθεῖν
<span class="lb" data-page="11.358" data-line="9" id="l11.358.9"></span>θεραπευτικὴν ἰάσασθαί τι καλῶς οὐδὲ τῶν σμικροτάτων νοσημάτων,
<span class="lb" data-page="11.358" data-line="10" id="l11.358.10"></span>μή τί γε τῶν οὕτω μεγάλων ἡλίκον καὶ τὸ τῆς ἐπιληψίας
<span class="lb" data-page="11.358" data-line="11" id="l11.358.11"></span>ἐστί. καὶ ὅ γε Διονύσιος ἔφθανεν ἤδη κεκοινῶσθαί τε
<span class="lb" data-page="11.358" data-line="12" id="l11.358.12"></span>ἐμοὶ καὶ συνδιεσκέφθαι περὶ τῆς ὅλης θεραπείας τοῦ παιδὸς,
<span class="lb" data-page="11.358" data-line="13" id="l11.358.13"></span>πρὶν καί σε κελεῦσαι γράψαι τὰς ὑποθήκας τάσδε. ἀλλ’
<span class="lb" data-page="11.358" data-line="14" id="l11.358.14"></span>ἐκείνῳ μὲν ῥᾳδίως τὴν ἐμαυτοῦ γνώμην ἐδήλωσα, συνιέναι τε
<span class="lb" data-page="11.358" data-line="15" id="l11.358.15"></span>τῶν λεγομένων δυναμένῳ καὶ παρακοῦσαι μηδενὸς, ὡς ἱκανῶς
<span class="lb" data-page="11.358" data-line="16" id="l11.358.16"></span>ἠσκημένῳ περὶ τὴν θεραπευτικὴν μέθοδον. σοὶ δὲ οὐδ’
<span class="lb" data-page="11.358" data-line="17" id="l11.358.17"></span>ὅπως διέλθω τὸν λόγον οἶδα. τὸ μὲν γὰρ ἀκριβὲς ὲν αὐτῷ
<span class="lb" data-page="11.358" data-line="18" id="l11.358.18"></span>διορισμῶν τε δεῖται πολλῶν καὶ ἀσαφέστερον ἢ κατὰ ἰδιώτην
<span class="pb" data-page="11.359" id="p11.359"></span>
<span class="lb" data-page="11.359" data-line="1" id="l11.359.1"></span>ἐστὶ, τὸ δ’ αὖ σύντομόν τε καὶ σαφὲς οὐκ ἀκριβὲς ὑπάρχει.
<span class="lb" data-page="11.359" data-line="2" id="l11.359.2"></span>ταῦτά τοι καὶ γράφειν ὤκνουν τὰς ὑποθήκας, καίτοι πάνυ
<span class="lb" data-page="11.359" data-line="3" id="l11.359.3"></span>χαρίζεσθαί σοι προῃρημένος, ὅμοιόν τι πείσεσθαι προσδοκῶν,
<span class="lb" data-page="11.359" data-line="4" id="l11.359.4"></span>οἷον ἂν ἔπαθε καὶ Φειδίας, εἰ μετὰ τὸ τῆς Ἀθηνᾶς ἄγαλμα
<span class="lb" data-page="11.359" data-line="5" id="l11.359.5"></span>πλάττειν ἠναγκάζετο δάκτυλον μὲν ἰδίᾳ, ἰδίᾳ δὲ αὖ βραχίονα
<span class="lb" data-page="11.359" data-line="6" id="l11.359.6"></span>καὶ πόδα καὶ ῥῖνα καὶ οὖς, ἕκαστόν τε τῶν ἄλλων μορίων.
<span class="lb" data-page="11.359" data-line="7" id="l11.359.7"></span>ἐμοὶ γὰρ οἷον ἄγαλμά τι γεγράφθαι νομίζω τὴν θεραπευτικὴν
<span class="lb" data-page="11.359" data-line="8" id="l11.359.8"></span>μέθοδον, ἐν ὑπομνήμασι πλείοσιν οὐχ ὅπως ἰδιώτας
<span class="lb" data-page="11.359" data-line="9" id="l11.359.9"></span>ὠφελεῖν δυναμένην, ἀλλ’ οὐδὲ τοὺς ἐπιτυχόντας τῶν ἰατρῶν.
<span class="lb" data-page="11.359" data-line="10" id="l11.359.10"></span>ἐπεὶ δὲ σὺ βιάζεις με περὶ μορίου ἑνὸς τῆς τέχνης ποιήσασθαι
<span class="lb" data-page="11.359" data-line="11" id="l11.359.11"></span>τὸν λόγον, ἄνευ τῆς ἄλλης ἁρμονίας, εἴκω τῇ βίᾳ καὶ
<span class="lb" data-page="11.359" data-line="12" id="l11.359.12"></span><span class="milestone ed1page" data-n="4.29" data-unit="ed1page" id="ed1page.4.29"></span>πείθομαι, καὶ γράφω σοὶ μὲν αὐτάρκεις ὑποθήκας, ἱκανὸν
<span class="lb" data-page="11.359" data-line="13" id="l11.359.13"></span>γὰρ ἰδιώτῃ μὴ μέγα τι καὶ ἀνήκεστον ἐξαμαρτεῖν ἐν ταῖς τῶν
<span class="lb" data-page="11.359" data-line="14" id="l11.359.14"></span>ἰατρῶν καὶ μάλιστα τῷ νομίμως μεμαθηκότι τοιούτοις ὁμιλεῖν
<span class="lb" data-page="11.359" data-line="15" id="l11.359.15"></span>ὑπομνήμασιν. ἐκείνοις μὲν οὖν ἡ τῆς θεραπευτικῆς μεθόδου
<span class="lb" data-page="11.359" data-line="16" id="l11.359.16"></span>πραγματεία γέγραπται, σοὶ δὲ καὶ τοῖς ἄλλοις ὅσοι τεχνῶν
<span class="pb" data-page="11.360" id="p11.360"></span>
<span class="lb" data-page="11.360" data-line="1" id="l11.360.1"></span>μὲν τινῶν ἐστὲ λογικῶν ἐπιστήμονες, ἰδιῶται δὲ τῆς ἰατρικῆς,
<span class="lb" data-page="11.360" data-line="2" id="l11.360.2"></span>γένοιτ’ ἂν ἴσως, οἶμαι, καὶ παρὰ τοῦδε τοῦ γράμματος ὠφέλεια.
</p>
        </article>

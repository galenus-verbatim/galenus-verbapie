<article xmlns="http://www.w3.org/1999/xhtml" id="urn:cts:greekLit:tlg0057.tlg074.1st1K-grc1:5">
<span class="pb page1" data-page="11.372" id="p11.372"></span>
<span class="milestone ed1page page1" data-n="4.30" data-unit="ed1page" id="ed1page.4.30"></span>
<span class="milestone ed2page page1" data-n="10.492" data-unit="ed2page" id="ed2page.10.492"></span>
          <p>
<span class="lb" data-page="11.372" data-line="6" id="l11.372.6"></span><span class="milestone ed2page" data-n="10.493" data-unit="ed2page" id="ed2page.10.493"></span>Μετὰ δὲ ταῦτα διαλιπόντα χρόνον
<span class="lb" data-page="11.372" data-line="7" id="l11.372.7"></span>ὀλίγον ἀτρέμα περιπατῆσαι κελεύω πρὶν ἐπὶ τὰ μαθήματα
<span class="lb" data-page="11.372" data-line="8" id="l11.372.8"></span>παραγίνεσθαι. καὶ μὲν δὴ καὶ ἀπαλλαγέντα τῶν μαθημάτων,
<span class="lb" data-page="11.372" data-line="9" id="l11.372.9"></span>αὖθις ἀξιῶ περιπατῆσαι πρὸ τοῦ δείπνου, κἄπειθ’ οὕτως
<span class="lb" data-page="11.372" data-line="10" id="l11.372.10"></span>τοῦ μὲν ἄρτου τὰς ὑπολοίπους δύο μοίρας προσφέρεσθαι,
<span class="lb" data-page="11.372" data-line="11" id="l11.372.11"></span>τῶν δ’ ἄλλων <span class="milestone ed1page" data-n="4.31" data-unit="ed1page" id="ed1page.4.31"></span>ἕκαστον ὡς εἴρηται, κρέας μὲν ἁπάντων
<span class="lb" data-page="11.372" data-line="12" id="l11.372.12"></span>σχεδὸν τῶν πτηνῶν, πλὴν ὅσα λιμναῖαι. τῶν τετραπόδων
<span class="lb" data-page="11.372" data-line="13" id="l11.372.13"></span>δὲ μάλιστα μὲν ἁπάντων ἀπέχεσθαι· εἰ δ’ ἄρα ποτὲ καὶ δεήσει
<span class="lb" data-page="11.372" data-line="14" id="l11.372.14"></span>χρήσασθαι, τοῦ μὲν ἡμέρου συὸς τοῖς ἀκρέοις τε καὶ τῇ
<span class="lb" data-page="11.372" data-line="15" id="l11.372.15"></span>γαστρὶ, τοῦ δὲ ἀγρίου καὶ ταῖς σαρξὶ χρῆσθαι, γεύεσθαι δὲ
<span class="lb" data-page="11.372" data-line="16" id="l11.372.16"></span>καὶ τῶν ἐρίφων, ἔστι δ’ ὅτε καὶ τῶν λαγωῶν, ἁπάντων
<span class="lb" data-page="11.372" data-line="17" id="l11.372.17"></span>ἠρτυμένων ἁπλῶς ἢ ὠπτημένων ἄνευ κνίσης. τὸ δ’ ἁπλῶς ﻿
<span class="pb" data-page="11.373" id="p11.373"></span>
<span class="lb" data-page="11.373" data-line="1" id="l11.373.1"></span>ἐστὶ δι’ ὕδατος ἄνηθον ἔχοντος ἥδυσμα καὶ πράσον, ἔλαιόν
<span class="lb" data-page="11.373" data-line="2" id="l11.373.2"></span>τε καὶ ἅλας. ὡς δ’ ἄνευ κνίσης ὀπτηθείη κρέας καλῶς,
<span class="lb" data-page="11.373" data-line="3" id="l11.373.3"></span>τὸν παρ’ ἡμῖν ἐθεάσω κλίβανον. ὅσα δὲ θαλάττια, τὰ μὲν
<span class="lb" data-page="11.373" data-line="4" id="l11.373.4"></span>ὄστρεια σύμπαντα μοχθηρὰ, τῶν δ’ ἰχθύων οἱ πετραῖοι
<span class="lb" data-page="11.373" data-line="5" id="l11.373.5"></span>μὲν ἄριστοι πάντων, ἅπτεσθαι δὲ δεήσει καὶ τῶν πελαγίων.
<span class="lb" data-page="11.373" data-line="6" id="l11.373.6"></span>ἡ νάρκη δὲ μόνη σχεδόν τι τῶν μαλακίων ἐπιτήδειος.
<span class="lb" data-page="11.373" data-line="7" id="l11.373.7"></span>ὀσπρίων δὲ πτισάνη μὲν πρώτη, φακῆ δὲ καὶ χόνδρος καὶ
<span class="lb" data-page="11.373" data-line="8" id="l11.373.8"></span>πίσον ἐφεξῆς τῇδε, τὰ δ’ ἄλλα μοχθηρά. καθόλου δ’
<span class="lb" data-page="11.373" data-line="9" id="l11.373.9"></span>εἰπεῖν ὅσα γλίσχρα καὶ παχύχυμα καὶ φυσώδη καὶ περιττωματικὰ
<span class="lb" data-page="11.373" data-line="10" id="l11.373.10"></span>καὶ δύσπεπτα, καθότι καὶ πρόσθεν ἐλέγετο φυλάττεσθαι
<span class="lb" data-page="11.373" data-line="11" id="l11.373.11"></span>πάντα. τὰ μὲν ὄστρεα καὶ τὰ σελάχη καὶ οἱ
<span class="lb" data-page="11.373" data-line="12" id="l11.373.12"></span>βολβοὶ καὶ κοχλίαι καὶ τυροὶ καὶ μύκητες καὶ τὰ βόεια
<span class="lb" data-page="11.373" data-line="13" id="l11.373.13"></span>κρέα καὶ τῶν ὠῶν τὰ κατεψηθέντα δύσπεπτα μέν ἐστι, ἀλλὰ
<span class="lb" data-page="11.373" data-line="14" id="l11.373.14"></span>καὶ παχεῖς ἐργάζεται τῶν ἐσθιόντων ταῦτα τοὺς χυμούς.
<span class="lb" data-page="11.373" data-line="15" id="l11.373.15"></span>ὁ χόνδρος δὲ καὶ τὰ χοίρεια κρέα χρηστοῦ μὲν αἵματός
<span class="lb" data-page="11.373" data-line="16" id="l11.373.16"></span>ἐστι γεννητικὰ, ἀλλὰ γλίσχρου. τὰ δὲ λιμναῖα πάντα περιττωματικὰ,
<span class="lb" data-page="11.373" data-line="17" id="l11.373.17"></span>φυσώδη τε τὰ ὄσπρια, καὶ μάλιστα κύαμοί τε
<span class="pb" data-page="11.374" id="p11.374"></span>
<span class="lb" data-page="11.374" data-line="1" id="l11.374.1"></span>καὶ ἐρέβινθοι, καὶ ἡ πτισάνη δὲ μὴ ἀκριβῶς καθεψηθεῖσα
<span class="lb" data-page="11.374" data-line="2" id="l11.374.2"></span>φυσώδης ἐστὶν, ὥστε καὶ ταύτην ἑψεῖν ἢ μὴ χρῆσθαι. καὶ
<span class="lb" data-page="11.374" data-line="3" id="l11.374.3"></span>ἡ φακῆ δὲ καλῶς ἑψηθεῖσα πᾶν ἀποτίθεται τὸ φυσῶδες.
<span class="lb" data-page="11.374" data-line="4" id="l11.374.4"></span>ἀλλ’ οὐ χρὴ πλεονάζειν ἐν αὐτῇ, παχὺν ὑποτρεφούση χυμόν.
<span class="lb" data-page="11.374" data-line="5" id="l11.374.5"></span>εἰς μὲν δὴ τὴν ἐφήμερον δίαιταν ἱκανὰ καὶ ταῦτ’
<span class="lb" data-page="11.374" data-line="6" id="l11.374.6"></span>ἐστὶ παραγγέλματα.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg074.1st1K-grc1:6">
<span class="pb page1" data-page="11.374" id="p11.374"></span>
<span class="milestone ed1page page1" data-n="4.31" data-unit="ed1page" id="ed1page.4.31"></span>
<span class="milestone ed2page page1" data-n="10.493" data-unit="ed2page" id="ed2page.10.493"></span>
          <p>
<span class="lb" data-page="11.374" data-line="7" id="l11.374.7"></span>Τῷ δὲ διὰ τῆς σκίλλης φαρμάκῳ τῷ
<span class="lb" data-page="11.374" data-line="8" id="l11.374.8"></span>πρὸς ἡμῶν σοι δεδομένῳ μετὰ τὴν κάθαρσιν, ἣν εἰσβάλλοντος
<span class="lb" data-page="11.374" data-line="9" id="l11.374.9"></span>τοῦ ἦρος ἠξίωσα γενέσθαι, χρήσεται καθ’ ἑκάστην
<span class="lb" data-page="11.374" data-line="10" id="l11.374.10"></span>ἡμέραν ὁ υἱός σου, πρὶν εἰς τὴν παλαίστραν ἀπιέναι, καὶ
<span class="lb" data-page="11.374" data-line="11" id="l11.374.11"></span>εἰ μὴ μεγάλη τις εἴη πάνυ καὶ <span class="milestone ed2page" data-n="10.494" data-unit="ed2page" id="ed2page.10.494"></span>σκιῤῥώδης ἡ νόσος
<span class="lb" data-page="11.374" data-line="12" id="l11.374.12"></span>ἐν τεσσαράκοντα ταῖς πάσαις ἡμέραις ἐλπίζειν ἐπὶ τῷδε
<span class="lb" data-page="11.374" data-line="13" id="l11.374.13"></span>τῷ φαρμάκῳ τελέως αὐτὴν καταστήσασθαι, ὡς ἔγωγε
<span class="lb" data-page="11.374" data-line="14" id="l11.374.14"></span>μυρίους ἤδη παῖδας ἰασάμην οὕτως, μηδὲν δεηθεὶς ἑλλεβόρου.
<span class="lb" data-page="11.374" data-line="15" id="l11.374.15"></span>χρὴ δὲ μετὰ τὴν κάθαρσιν πρὸ τοῦ χρῆσθαι τῷ φαρμάκῳ
<span class="lb" data-page="11.374" data-line="16" id="l11.374.16"></span>πιεῖν ἀψίνθιον καὶ ἅπαξ που καὶ δίς. ὀξύμελι δὲ
<span class="lb" data-page="11.374" data-line="17" id="l11.374.17"></span>τὸ μὲν ὀξύτατον τέταρτον ἔχει μέρος τοῦ ὄξους ὡς πρὸς
<span class="lb" data-page="11.374" data-line="18" id="l11.374.18"></span>τὸ μέλι. παραλαμβάνει δὲ τὸ γλυκύτατον ὄγδοον. τὰ δ’ ἄλλα
<span class="pb" data-page="11.375" id="p11.375"></span>
<span class="lb" data-page="11.375" data-line="1" id="l11.375.1"></span>τὰ μεταξὺ μέτρα καθ’ ὅσον ἂν ἑκατέρῳ τῶν ἄκρων προσκεχώρηκε,
<span class="lb" data-page="11.375" data-line="2" id="l11.375.2"></span>κατὰ τοσοῦτον ὀξύτητος ἢ γλυκύτητος μετέχει.
<span class="lb" data-page="11.375" data-line="3" id="l11.375.3"></span>χρὴ δὲ καὶ ἑψεῖσθαι πάντως αὐτό· καὶ γὰρ ἑνωθείη οὕτως
<span class="lb" data-page="11.375" data-line="4" id="l11.375.4"></span>ἂν ἀκριβῶς ἄμφω τὰ μιχθέντα, καὶ τὸ σφοδρὸν τῆς τοῦ
<span class="lb" data-page="11.375" data-line="5" id="l11.375.5"></span>ὄξους δυνάμεως καθαιρεθείη καὶ τὸ φυσῶδες ἐν τῷ μέλιτι
<span class="lb" data-page="11.375" data-line="6" id="l11.375.6"></span>κολασθείη. καὶ γὰρ δὴ καὶ τὸν ἀφρὸν αὐτοῦ πάντως ὁ
<span class="lb" data-page="11.375" data-line="7" id="l11.375.7"></span>ἕψων ἀφαιρήσει. κατὰ δὲ τὴν Ἑλλάδα καὶ τὰς πλείστας
<span class="lb" data-page="11.375" data-line="8" id="l11.375.8"></span>τῶν νήσων οἶδα καὶ τὸ ἐκ τῶν κηρίων σκευαζομένων ὀξύμελι.
<span class="lb" data-page="11.375" data-line="9" id="l11.375.9"></span>καί σοι καὶ τούτῳ χρῆσθαι πάρεστιν ἀδεῶς καὶ μάλιστα
<span class="lb" data-page="11.375" data-line="10" id="l11.375.10"></span>θέρους, Ἀθήνῃσί γε διατρίβοντος τοῦ παιδός.
<span class="lb" data-page="11.375" data-line="11" id="l11.375.11"></span>ὁπηνίκα δὲ χρὴ γλυκύτερον ἢ ὀξύτερον αὐτὸ διδόναι καὶ
<span class="lb" data-page="11.375" data-line="12" id="l11.375.12"></span>ὑδαρέστερον καὶ ἀκρατέστερον, οὐκ ἐμὸν ἔτι τοῦτο διελεῖν,
<span class="lb" data-page="11.375" data-line="13" id="l11.375.13"></span>ὥσπερ οὐδὲ ἄλλα πολλὰ τῶν κατὰ μέρος, ἀλλὰ τοῦ παρόντος
<span class="lb" data-page="11.375" data-line="14" id="l11.375.14"></span>τε καὶ θεωμένου τὸ θεραπευόμενον σῶμα καὶ δυναμένου
<span class="lb" data-page="11.375" data-line="15" id="l11.375.15"></span>τεκμήρασθαι περὶ τῆς τῶν χυμῶν διαθέσεως. ἐπὶ μὲν
<span class="lb" data-page="11.375" data-line="16" id="l11.375.16"></span>γὰρ τοῖς παχέσι καὶ γλίσχροις ὀξυτέρῳ τε καὶ ἀκρατεστέρῳ
<span class="lb" data-page="11.375" data-line="17" id="l11.375.17"></span>χρηστέον, ἐπὶ δὲ τοῖς μὴ τοιούτοις ὑδαρεστέρῳ καὶ γλυκυτέρῳ.
<span class="lb" data-page="11.375" data-line="18" id="l11.375.18"></span>κατὰ δὲ τὸν αὐτὸν τρόπον καὶ τἄλλα σύμπαντα τὰ
<span class="pb" data-page="11.376" id="p11.376"></span>
<span class="lb" data-page="11.376" data-line="1" id="l11.376.1"></span>εἰρημένα ταῖς ἐφημέροις τοῦ σώματος καταστάσεσι, συμμεταβάλλεσθαί
<span class="lb" data-page="11.376" data-line="2" id="l11.376.2"></span>τε καὶ ποικίλλεσθαι προσήκει, καθάπερ καὶ τοῖς
<span class="lb" data-page="11.376" data-line="3" id="l11.376.3"></span>ἄλλοις ἅπασι νοσήμασιν. ὅθεν οὐδ’ εἰ μυρίας τις ὑποθήκας
<span class="lb" data-page="11.376" data-line="4" id="l11.376.4"></span>γράφοι μή πω κατὰ τὴν θεραπευτικὴν μέθοδον ἠσκημένῳ,
<span class="lb" data-page="11.376" data-line="5" id="l11.376.5"></span>κἀκεῖθεν τετεχνημένῳ τὴν ψυχὴν, ἱκανὸν ἂν ἐργάσαιτο θεραπευτικὴν
<span class="lb" data-page="11.376" data-line="6" id="l11.376.6"></span>τὸν τοιοῦτον οὐχ ὅπως οὐ μεγίστων νοσημάτων,
<span class="lb" data-page="11.376" data-line="7" id="l11.376.7"></span>ἀλλ’ οὐδὲ τῶν σμικροτάτων οὐδενός. ἔδειξα δ’ ἐναργῶς αὐτὸ
<span class="lb" data-page="11.376" data-line="8" id="l11.376.8"></span>πολλάκις ἐγὼ καὶ ἕλκη χρόνια καὶ ὀφθαλμῶν διαθέσεις, διὰ
<span class="lb" data-page="11.376" data-line="9" id="l11.376.9"></span>τῶν αὐτῶν ἰασάμενος φαρμάκων, οἷς οἱ πρόσθεν ἰατροὶ χρώμενοι
<span class="lb" data-page="11.376" data-line="10" id="l11.376.10"></span>μηδὲν ἤνυον. ὁ γάρ τοι καιρὸς τῆς χρήσεως ἑκάστου,
<span class="lb" data-page="11.376" data-line="11" id="l11.376.11"></span>καθάπερ Ἱπποκράτης ἔλεγε, μέγα τὸ ποσὸν εἰς δύναμιν
<span class="lb" data-page="11.376" data-line="12" id="l11.376.12"></span>εὐστόχως συναρμοσθὲν, τὰ λοιπὰ τῆς ὠφελείης ἐστί. τὰ δὲ
<span class="lb" data-page="11.376" data-line="13" id="l11.376.13"></span>φάρμακα μᾶλλον βοηθημάτων ὗλαί εἰσιν ἢ βοηθήματα, καθάπερ
<span class="lb" data-page="11.376" data-line="14" id="l11.376.14"></span>καὶ τοῦτο τοῖς ἀρίστοις ἰατροῖς ἅπασιν ὡμολόγηται. καί μοι
<span class="lb" data-page="11.376" data-line="15" id="l11.376.15"></span>τετελεύτηκεν ὁ λόγος εἰς ταὐτὸν ὅθεν περ καὶ ἤρξατο, μηδὲ
<span class="lb" data-page="11.376" data-line="16" id="l11.376.16"></span>τοὐλάχιστον ἐπιδείξασθαι δύνασθαι καλῶς τὸν ἰδιώτην μεταχειρίζεσθαι,
<span class="lb" data-page="11.376" data-line="17" id="l11.376.17"></span>ἀλλὰ χρῄζειν ἐπιστατοῦντος τοῦ τεχνίτου. ἐπειδὴ δὲ
<span class="pb" data-page="11.377" id="p11.377"></span>
<span class="lb" data-page="11.377" data-line="1" id="l11.377.1"></span>οἱ πολλοὶ φαύλως τὸν χυλὸν τῆς σκίλλης ἐκλαμβάνουσιν, ἀξιώσαντί
<span class="lb" data-page="11.377" data-line="2" id="l11.377.2"></span>σοι μαθεῖν ὅπως ἐγὼ τοῦτο πράττω, προσθήσω τῷ
<span class="lb" data-page="11.377" data-line="3" id="l11.377.3"></span>λόγῳ τὴν σκευασίαν αὐτοῦ. τῶν μελιτηρῶν ἀγγείων, οὕτως δὲ
<span class="lb" data-page="11.377" data-line="4" id="l11.377.4"></span>ὀνομάζουσιν οἱ Ἕλληνες ἐξ ὧν ἐκενώθη μέλι, παρασκευάσας
<span class="lb" data-page="11.377" data-line="5" id="l11.377.5"></span>ἐμβάλλω σκίλλαν, εἰς λεπτὰ διατρίψας ταῖς χερσὶν, εἶτα πωμάσας
<span class="lb" data-page="11.377" data-line="6" id="l11.377.6"></span>στεγανῷ πώματι καὶ περιθεὶς ἔξωθεν ὅλῳ τῷ σώματι
<span class="lb" data-page="11.377" data-line="7" id="l11.377.7"></span>τοῦ ἀγγείου δέρμα καὶ δήσας ἀκριβῶς, ἐν χωρίῳ κατατίθημι
<span class="lb" data-page="11.377" data-line="8" id="l11.377.8"></span>πρὸς μεσημβρίαν μὲν ἐστραμμένῳ, σκεπτομένῳ δὲ ὑπὸ τῶν
<span class="lb" data-page="11.377" data-line="9" id="l11.377.9"></span>βορείων πνευμάτων, ὡς μηδὲ ὅλως ὑπ’ αὐτῶν καταπνεῖσθαι.
<span class="lb" data-page="11.377" data-line="10" id="l11.377.10"></span>ποιῶ δὲ τοῦτο κατ’ ἐκείνην τοῦ ἔτους τὴν ὥραν, ἐν ᾗ τὴν
<span class="lb" data-page="11.377" data-line="11" id="l11.377.11"></span>τοῦ κυνὸς ἐπιτολὴν ἅπαντες Ἕλληνες πεπιστεύκασιν. αὗται
<span class="lb" data-page="11.377" data-line="12" id="l11.377.12"></span>δέ εἰσιν ἡμέραι τεσσαράκοντα, πρὸ μὲν αὐτῆς τῆς ἐπιτολῆς
<span class="lb" data-page="11.377" data-line="13" id="l11.377.13"></span>εἴκοσι, ἴσαι δὲ αὐταῖς τὸν ἀριθμὸν αἱ μετ’ αὐτὴν, ἀτρέμα
<span class="lb" data-page="11.377" data-line="14" id="l11.377.14"></span>δέ πως ἔν τισι αὐτῶν ὑπαλλάττων τὴν θέσιν <span class="milestone ed2page" data-n="10.495" data-unit="ed2page" id="ed2page.10.495"></span>τοῦ κεραμίου,
<span class="lb" data-page="11.377" data-line="15" id="l11.377.15"></span>θερμαίνεσθαι κατὰ πᾶν μέρος ὁμοίως αὐτὸ βουλόμενος,
<span class="lb" data-page="11.377" data-line="16" id="l11.377.16"></span>εἶτα μετὰ τὸν χρόνον τοῦτον λύσας, εὑρίσκω τὸ ἀγγεῖον
<span class="lb" data-page="11.377" data-line="17" id="l11.377.17"></span>ἑψημένῳ παραπλήσιον τὸ σῶμα τῆς σκίλλης ἔχον, ἐξεῤῥυηκότα
<span class="lb" data-page="11.377" data-line="18" id="l11.377.18"></span>δέ τινα καὶ χυλὸν αὐτῆς, ὃν ἀνελόμενος ἡδύνω μέλιτι
<span class="pb" data-page="11.378" id="p11.378"></span>
<span class="lb" data-page="11.378" data-line="1" id="l11.378.1"></span>καλλίστῳ καὶ δίδωμι τούτῳ καθ’ ἑκάστην ἡμέραν ἓν κοχλιάριον
<span class="lb" data-page="11.378" data-line="2" id="l11.378.2"></span>μεστὸν, τοῖς μὲν παιδίοις μικρὸν, τοῖς τελείοις δὲ μέγα.
<span class="lb" data-page="11.378" data-line="3" id="l11.378.3"></span>καὶ μέντοι καὶ τὸ σωματῶδες ὅλης τῆς σκίλλης κόψας ἀκριβῶς
<span class="lb" data-page="11.378" data-line="4" id="l11.378.4"></span>καὶ λειώσας μετὰ μέλιτος, δίδωμι κᾀκ τούτου κοχλιάριον
<span class="lb" data-page="11.378" data-line="5" id="l11.378.5"></span>ἓν, ὡς προείρηται. δεύτερον τῇ δυνάμει τοῦτο γίνωσκε τοῦ
<span class="lb" data-page="11.378" data-line="6" id="l11.378.6"></span>πρόσθεν εἰρημένου. ὅσοι δὲ ἑψήσαντες ἐν ὕδατι τὴν σκίλλαν
<span class="lb" data-page="11.378" data-line="7" id="l11.378.7"></span>λειοῦσιν, ἐκλύουσι τὴν δύναμιν αὐτῆς, ὥσπερ ὅσοι δι’ ὄξους,
<span class="lb" data-page="11.378" data-line="8" id="l11.378.8"></span>ἰσχυρὸν μὲν σφοδρῶς ἐργάζονται τὸ φάρμακον, οὐκ ἀβλαβὲς
<span class="lb" data-page="11.378" data-line="9" id="l11.378.9"></span>δὲ τῶν νεύρων.
</p>
        </article>

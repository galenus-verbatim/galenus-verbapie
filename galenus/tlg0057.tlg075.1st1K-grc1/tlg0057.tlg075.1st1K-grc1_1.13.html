<article xmlns="http://www.w3.org/1999/xhtml" id="urn:cts:greekLit:tlg0057.tlg075.1st1K-grc1:1.13">
<span class="pb page1" data-page="11.401" id="p11.401"></span>
<span class="milestone ed1page page1" data-n="2.8" data-unit="ed1page" id="ed1page.2.8"></span>
<span class="milestone ed2page page1" data-n="13.9" data-unit="ed2page" id="ed2page.13.9"></span>
            <p>
<span class="lb" data-page="11.401" data-line="12" id="l11.401.12"></span><span class="milestone ed2page" data-n="13.10" data-unit="ed2page" id="ed2page.13.10"></span>Ἀλλὰ μὴν ὅτι γε τὸ μὲν ἐκτὸς πέρας
<span class="lb" data-page="11.401" data-line="13" id="l11.401.13"></span>τοῦ δέρματος καὶ τυλῶδές ἐστι καὶ σκληρὸν καὶ ψυχρὸν, τὸ
<span class="lb" data-page="11.401" data-line="14" id="l11.401.14"></span>δ’ ὑπ’ αὐτὸ βάθος ἅπαν, ὅσῳπερ ἂν εἴσω προερχώμεθα,
<span class="lb" data-page="11.401" data-line="15" id="l11.401.15"></span>τοσούτῳ θερμότερον, οὐδεὶς ἀμφισβητεῖ. προσθεὶς δὴ τούτῳ
<span class="lb" data-page="11.401" data-line="16" id="l11.401.16"></span>τῷ λόγῳ δύο ἑτέρας ἀρχὰς, ἐν ἄλλαις ἡμῖν πραγματείαις
<span class="lb" data-page="11.401" data-line="17" id="l11.401.17"></span>ἀποδεδειγμένας, οὕτως ἤδη συλλογίζεσθαι δυνήσῃ τὸ πᾶν.
<span class="lb" data-page="11.401" data-line="18" id="l11.401.18"></span>ἡ μὲν ἑτέρα τῶν εἰς τὴν ἀπόδειξιν ἀρχῶν, ἢ λημμάτων, ἢ
<span class="pb" data-page="11.402" id="p11.402"></span>
<span class="lb" data-page="11.402" data-line="1" id="l11.402.1"></span>ἀξιωμάτων, ἢ προτάσεων, ἢ ὅπως ἂν ἐθελήσῃς ὀνομάζειν,
<span class="lb" data-page="11.402" data-line="2" id="l11.402.2"></span>ἐν τοῖς περὶ κράσεων ὑπομνήμασιν ἀποδέδεικται, συνεχὲς μὲν
<span class="lb" data-page="11.402" data-line="3" id="l11.402.3"></span>ἑαυτῷ τὸ πᾶν εἶναι δέρμα κατὰ τὴν ἐξ ἀρχῆς γένεσιν, ἐν
<span class="lb" data-page="11.402" data-line="4" id="l11.402.4"></span>χρόνῳ δὲ κατατιτρᾶσθαί τε καὶ πόρους ἔχειν παμπόλλους
<span class="lb" data-page="11.402" data-line="5" id="l11.402.5"></span>ὁμοίως τοῖς κοσκίνοις. ἡ δ’ ἑτέρα τῶν εἰς τὸν συλλογισμὸν
<span class="lb" data-page="11.402" data-line="6" id="l11.402.6"></span>χρησίμων προτάσεων ἐστὶ τὸ ἔκπνουν εἶναι καὶ εἴσπνουν τὸ
<span class="lb" data-page="11.402" data-line="7" id="l11.402.7"></span>σῶμα πᾶν, ὡς Ἱπποκράτης ἔλεγεν. εἴρηται δὲ καὶ περὶ ταύτης
<span class="lb" data-page="11.402" data-line="8" id="l11.402.8"></span>ἐπιπλέον ἐν τῷ περὶ χρείας σφυγμῶν, ἐπιδεικνύντων
<span class="lb" data-page="11.402" data-line="9" id="l11.402.9"></span>ἡμῶν ὡς, ἐπειδὰν εἰς ἑαυτὰς ἕλκωσιν αἱ ἀρτηρίαι διαστελλόμεναι
<span class="lb" data-page="11.402" data-line="10" id="l11.402.10"></span>πανταχόθεν καὶ διὰ πάντων ἐπισπώμεναι τῶν πόρων,
<span class="lb" data-page="11.402" data-line="11" id="l11.402.11"></span>οὐκ ἀέρα μόνον ἢ ἀτμὸν ἕλκουσιν, ἀλλὰ καὶ πᾶν ὅ τι ἂν
<span class="lb" data-page="11.402" data-line="12" id="l11.402.12"></span>εὔελκτόν τε καὶ λεπτομερὲς ὑπάρχον τῇ ῥύμῃ τῆς πνευματικῆς
<span class="lb" data-page="11.402" data-line="13" id="l11.402.13"></span>οὐσίας ἑτοίμως ἕπεται. τούτων οὕτως ἐχόντων πολλαὶ
<span class="lb" data-page="11.402" data-line="14" id="l11.402.14"></span>φλέβες καὶ ἀρτηρίαι ἀναστομοῦνται εἴς τε τοὺς πόρους τοῦ
<span class="lb" data-page="11.402" data-line="15" id="l11.402.15"></span>δέρματος καὶ εἰς τὴν ἐντὸς αὐτοῦ ἐπιφάνειαν, εἴς τε τὰς τῶν
<span class="lb" data-page="11.402" data-line="16" id="l11.402.16"></span>πόρων κατατρήσεις οὐκ ὀλίγα στόματα διήκειν ἀρτηριῶν τε
<span class="lb" data-page="11.402" data-line="17" id="l11.402.17"></span>καὶ φλεβῶν ὑποληπτέον. οὐχ ἧττόν τε πρὸς τὴν ἐκτὸς ἐπιφάνειαν
<span class="lb" data-page="11.402" data-line="18" id="l11.402.18"></span>ὡς περαίνειν τοῖς στόμασιν. ὅσον δὲ ἀκριβῶς χνοῦς
<span class="pb" data-page="11.403" id="p11.403"></span>
<span class="lb" data-page="11.403" data-line="1" id="l11.403.1"></span>ἐγένετο τοῦ πεπέρεως, ἐπισπᾶσθαι τὰς ἀρτηρίας ἅμα τῷ
<span class="lb" data-page="11.403" data-line="2" id="l11.403.2"></span>πέριξ ἀέρι, εὐθὺς δὲ καὶ τοῦτο καὶ μεταβάλλεσθαι ὑπὸ τῆς
<span class="lb" data-page="11.403" data-line="3" id="l11.403.3"></span>ἐμφύτου θερμότητος, διά τε σμικρότητα καὶ σύμφυτον ἐπιτηδειότητα,
<span class="lb" data-page="11.403" data-line="4" id="l11.403.4"></span>πρὸς τὴν ὑπὸ τῆς θερμασίας ἀλλοίωσιν. οὐ
<span class="lb" data-page="11.403" data-line="5" id="l11.403.5"></span>γὰρ ἄλλο γέ τι ἦν αὐτῷ τῷ θερμῷ κατὰ δύναμιν ὑπάρχειν,
<span class="lb" data-page="11.403" data-line="6" id="l11.403.6"></span>ἔξω τοῦ πεφυκέναι θερμαίνεσθαι ῥᾳδίως. εἰ δ’ ἅπαξ ὑπάρξει
<span class="lb" data-page="11.403" data-line="7" id="l11.403.7"></span>τοῦτο αὐτῷ, θαυμαστὸν οὐδὲν ἐστι πάντη τοῦ σώματος
<span class="lb" data-page="11.403" data-line="8" id="l11.403.8"></span>ἐν τῷ χρόνῳ φερόμενον ἀντιθερμαίνειν αὐτὸ, καὶ διὰ τοῦτο
<span class="lb" data-page="11.403" data-line="9" id="l11.403.9"></span>πρῶτα μὲν καὶ μάλιστα πρὸς τῶν τοιούτων φαρμάκων θερμαίνεσθαι
<span class="lb" data-page="11.403" data-line="10" id="l11.403.10"></span>τὰ πρώτως ψαύσαντα μόρια, δεύτερα δὲ τὰ τούτοις
<span class="lb" data-page="11.403" data-line="11" id="l11.403.11"></span>συνεχῆ καὶ οὕτως ἐφεξῆς ἤδη τρίτα τε καὶ τέταρτα
<span class="lb" data-page="11.403" data-line="12" id="l11.403.12"></span>κατὰ τὴν τῆς θέσεως ἐγγύτητα συνεκθερμαίνεσθαι τῷ πρώτως
<span class="lb" data-page="11.403" data-line="13" id="l11.403.13"></span>θερμανθέντι. ταῦτα ἐπιστημονικὴν μὲν ἔχει τὴν ἀπόδειξιν,
<span class="lb" data-page="11.403" data-line="14" id="l11.403.14"></span>οὐ μὴν πιστήν γε τοῖς ἀγυμνάστοις περὶ τὰ πρῶτα.
<span class="lb" data-page="11.403" data-line="15" id="l11.403.15"></span>χρὴ γὰρ κᾀν τοῖς περὶ στοιχείων λογισμοῖς γεγυμνάσθαι, κᾀν
<span class="lb" data-page="11.403" data-line="16" id="l11.403.16"></span>τοῖς περὶ κράσεων τε καὶ περὶ χρείας σφυγμῶν ὑπομνήμασιν
<span class="lb" data-page="11.403" data-line="17" id="l11.403.17"></span>καὶ πρὸ τούτων ἁπάντων ἐν ταῖς ἀποδεικτικαῖς ἠσκῆσθαι
<span class="lb" data-page="11.403" data-line="18" id="l11.403.18"></span>μεθόδοις. ὀλίγοι μέν εἰσιν οἱ διὰ πάντων ἰέναι δυνάμενοι.
<span class="pb" data-page="11.404" id="p11.404"></span>
<span class="lb" data-page="11.404" data-line="1" id="l11.404.1"></span>πλὴν καὶ τούτοις ἀρκέσει, κατὰ γε τὴν ἐμὴν γνώμην, ἐν
<span class="lb" data-page="11.404" data-line="2" id="l11.404.2"></span>αὐτοῖς τοῖς ἐναργέσιν ἀναστρέφεσθαι, βραχέων ἐπιλογισμῶν
<span class="lb" data-page="11.404" data-line="3" id="l11.404.3"></span>ἁπτομένοις, ὥστε τὴν μὲν αἰτίαν δι’ ἣν οὐ θερμαίνει τὰ
<span class="lb" data-page="11.404" data-line="4" id="l11.404.4"></span>τῶν ἀνθρώπων σώματα τὰ παχυμερῆ προσαγόμενα, κᾂν
<span class="lb" data-page="11.404" data-line="5" id="l11.404.5"></span>θερμὰ τὴν φύσιν ὑπάρχη, μόνοις τοῖς ἕπεσθαι δυναμένοις
<span class="lb" data-page="11.404" data-line="6" id="l11.404.6"></span>εἰρῆσθαι νομιζέτωσαν, αὐτοὶ δὲ διαρκείσθωσαν τῷ φαινομένῳ
<span class="lb" data-page="11.404" data-line="7" id="l11.404.7"></span>διὰ τῶν αἰσθήσεων ἐναργῶς. φαίνεται δὲ ἐναργῶς
<span class="lb" data-page="11.404" data-line="8" id="l11.404.8"></span>μηδὲν τῶν παχυμερῶν, πρὶν ἀκριβῶς <span class="milestone ed2page" data-n="13.11" data-unit="ed2page" id="ed2page.13.11"></span>καταθραυσθῆναί
<span class="lb" data-page="11.404" data-line="9" id="l11.404.9"></span>τε καὶ λεπτυνθῆναι, μήτ’ αὐτὸ πάσχειν ὑπὸ τοῦ σώματος
<span class="lb" data-page="11.404" data-line="10" id="l11.404.10"></span>ἡμῶν μήτ’ ἀντιδρᾶσαί τι δυναμένου. οὐ γὰρ μόνον ἐπὶ
<span class="lb" data-page="11.404" data-line="11" id="l11.404.11"></span>πεπέρεως, ἢ νάπυος, ἢ κάγχρυος, ἢ τῶν ἄλλων ἁπάντων
<span class="lb" data-page="11.404" data-line="12" id="l11.404.12"></span>τῶν θερμαινόντων ἡμᾶς, ἀλλὰ καὶ ἐπὶ τῶν ψυχρῶν ταῖς
<span class="lb" data-page="11.404" data-line="13" id="l11.404.13"></span>δυνάμεσιν ὡσαύτως ἔχει. μανδραγόρου γοῦν ῥίζης φλοιὸν,
<span class="lb" data-page="11.404" data-line="14" id="l11.404.14"></span>εἴ τις εἰς μεγάλα καταθραύσας ἐπιθείη κατὰ τοῦ δέρματος, ἢ
<span class="lb" data-page="11.404" data-line="15" id="l11.404.15"></span>καταπλάττοι ἢ καταπίοι παντελῶς, οὐδὲν <span class="milestone ed1page" data-n="2.9" data-unit="ed1page" id="ed1page.2.9"></span>ἀνύσει, λεπτουργηθεὶς
<span class="lb" data-page="11.404" data-line="16" id="l11.404.16"></span>δ’ ἱκανῶς ψύχειν πέφυκε. οὕτω δὲ καὶ τὸ τῆς μήκωνος
<span class="lb" data-page="11.404" data-line="17" id="l11.404.17"></span>σπέρμα καὶ τὸ τοῦ κωνείου, καίτοι τοῦτό γε σφοδρότατον
<span class="lb" data-page="11.404" data-line="18" id="l11.404.18"></span>ὑπάρχει τῶν ψυγόντων πρὶν ἀκριβῶς καταθραυσθῆναι, πλησιάζον
<span class="pb" data-page="11.405" id="p11.405"></span>
<span class="lb" data-page="11.405" data-line="1" id="l11.405.1"></span>ἡμῶν τῷ δέρματι, παντάπασιν ἀσθενὲς ὑπάρχει. μὴ
<span class="lb" data-page="11.405" data-line="2" id="l11.405.2"></span>τοίνυν θαυμάσῃς, εἰ κάλαμοι ξηροὶ καὶ τρίχες εὐέκκαυτα μὲν
<span class="lb" data-page="11.405" data-line="3" id="l11.405.3"></span>οὐ μὴν ἡμᾶς γε θερμαίνει πλησιάζοντα. τὴν ἀρχὴν γὰρ, οὐδὲ
<span class="lb" data-page="11.405" data-line="4" id="l11.405.4"></span>μεταβάλλεται πρὸς τῆς ἐν ἡμῖν θερμασίας, ἵνα ἀντιθερμάνῃ
<span class="lb" data-page="11.405" data-line="5" id="l11.405.5"></span>διὰ τὸ μὴ δύνασθαι καταθραυσθῆναι χνοωδῶς· ἐπεὶ ὅ γε
<span class="lb" data-page="11.405" data-line="6" id="l11.405.6"></span>κάλαμος ὁ ἐξ Ἰνδίας, ὃν καὶ ἀρωματίτην ὀνομάζουσιν, τῷ
<span class="lb" data-page="11.405" data-line="7" id="l11.405.7"></span>κόπτεσθαί τε καὶ διασσᾶσθαι καὶ ὅλως τῷ καταθραύεσθαι,
<span class="lb" data-page="11.405" data-line="8" id="l11.405.8"></span>μᾶλλον τοῦ παρ’ ἡμῖν ἐναργῶς φαίνεται θερμαίνων, ὡς καὶ
<span class="lb" data-page="11.405" data-line="9" id="l11.405.9"></span>τοῖς πρεσβυτέροις ἡμῶν ἰατροῖς ὡμολόγηται πᾶσιν.
</p>
          </article>

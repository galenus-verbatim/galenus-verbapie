<article xmlns="http://www.w3.org/1999/xhtml" id="urn:cts:greekLit:tlg0057.tlg075.1st1K-grc1:1.22">
<span class="pb page1" data-page="11.419" id="p11.419"></span>
<span class="milestone ed1page page1" data-n="2.11" data-unit="ed1page" id="ed1page.2.11"></span>
<span class="milestone ed2page page1" data-n="13.16" data-unit="ed2page" id="ed2page.13.16"></span>
            <p>
<span class="lb" data-page="11.419" data-line="14" id="l11.419.14"></span>Καίτοι τινὲς αὐτὸ δὴ τοῦτο μέγιστον γνώρισμα
<span class="lb" data-page="11.419" data-line="15" id="l11.419.15"></span>τίθενται τῆς θερμότητος αὐτοῦ. μὴ γὰρ ἄν φασιν μήτε
<span class="lb" data-page="11.419" data-line="16" id="l11.419.16"></span>δριμὺ μήτε δακνῶδες εἶναι μήτε διαβρωτικὸν μήτε τραχυντικὸν,
<span class="lb" data-page="11.419" data-line="17" id="l11.419.17"></span>εἰ μή γε θερμότητος αὐτῷ μέτεστι δαψιλοῦς. ὡς γὰρ
<span class="lb" data-page="11.419" data-line="18" id="l11.419.18"></span>τοῦ ψυχροῦ τὸ συνάγειν τε καὶ πυκνοῦν, οὕτω τοῦ θερμοῦ
<span class="pb" data-page="11.420" id="p11.420"></span>
<span class="lb" data-page="11.420" data-line="1" id="l11.420.1"></span>τὸ τέμνειν τε καὶ διαιρεῖν ὑπάρχον ἴδιον, ὅπερ οὐχ ἥκιστα
<span class="lb" data-page="11.420" data-line="2" id="l11.420.2"></span>προσεῖναι τῷ ὄξει. τέμνειν γὰρ αὐτὸ καὶ διαβιβρώσκειν οὐ
<span class="lb" data-page="11.420" data-line="3" id="l11.420.3"></span>τὰ τῶν ζώων σώματα μόνον, ἀλλὰ καὶ θρόμβους καὶ πώρους
<span class="lb" data-page="11.420" data-line="4" id="l11.420.4"></span>καὶ λίθους καὶ κέραμον καὶ χαλκὸν καὶ σίδηρον καὶ μόλυβδον
<span class="lb" data-page="11.420" data-line="5" id="l11.420.5"></span>καὶ σχεδὸν ὥσπερ τῷ πυρὶ καὶ τούτῳ πάντ’ εἶναι βάσιμά τε
<span class="lb" data-page="11.420" data-line="6" id="l11.420.6"></span>καὶ πόριμα, μηδεμίας οὐσίας ὑπομενούσης αὐτὸ μηδ’ ἀντιστῆναι,
<span class="lb" data-page="11.420" data-line="7" id="l11.420.7"></span>ἢ ἀντισχεῖν τῷ βιαίῳ τῆς διεξόδου δυναμένης. εἶναι
<span class="lb" data-page="11.420" data-line="8" id="l11.420.8"></span>γὰρ δὴ καὶ λεπτομερὲς αὐτὸ, παραπλησίως τῷ πυρὶ, καὶ τούτου
<span class="lb" data-page="11.420" data-line="9" id="l11.420.9"></span>μαρτύριον οὐ σμικρὸν μὲν οὐδὲ τὴν ἁφὴν ὑπάρχειν, ἀλλὰ
<span class="lb" data-page="11.420" data-line="10" id="l11.420.10"></span>γευομένοις τοιοῦτον φαίνεσθαι καὶ διηθεῖσθαι τῶν λεπτοτάτων
<span class="lb" data-page="11.420" data-line="11" id="l11.420.11"></span>ὑφασμάτων, ἑτοιμότερον ὕδατος καὶ πάντα διαβιβρώσκειν,
<span class="lb" data-page="11.420" data-line="12" id="l11.420.12"></span>ὡς ὀλίγῳ πρόσθεν εἴρηται. καὶ τί γὰρ ἄλλο ἢ πῦρ
<span class="lb" data-page="11.420" data-line="13" id="l11.420.13"></span>τῷ λόγῳ τὸ ὄξος ἀποφαίνουσιν; ὥσπερ ἀμέλει καὶ οἱ τῇ
<span class="lb" data-page="11.420" data-line="14" id="l11.420.14"></span>ψύξει φάσκοντες αὐτὸ διαλύειν τοὺς θρόμβους, ἐκ τοῦ θλίβειν
<span class="lb" data-page="11.420" data-line="15" id="l11.420.15"></span>τε καὶ πιλεῖν καὶ σφίγγειν, ἅπαντα πανταχόθεν ὥσπερ
<span class="lb" data-page="11.420" data-line="16" id="l11.420.16"></span>ἂν εἰ καὶ τοῖς δακτύλοις τις τοῖς ἑαυτοῦ ἔθλασε λαμβάνων.
<span class="lb" data-page="11.420" data-line="17" id="l11.420.17"></span><span class="milestone ed2page" data-n="13.17" data-unit="ed2page" id="ed2page.13.17"></span>ὑπερεκπίπτουσι δὲ καὶ αὐτοὶ πάλιν εἰς τοσοῦτον, ὡς
<span class="lb" data-page="11.420" data-line="18" id="l11.420.18"></span>καὶ τῆς χιόνος ἀποφαίνειν αὐτὸ ψυχρότερον. ἀλλὰ τῆς μὲν
<span class="pb" data-page="11.421" id="p11.421"></span>
<span class="lb" data-page="11.421" data-line="1" id="l11.421.1"></span>ἀμετρίας ἑκατέροις ἐπιτιμῆσαι δίκαιον. οὔτε γὰρ εἰ ψυχρὸν,
<span class="lb" data-page="11.421" data-line="2" id="l11.421.2"></span>ἤδη καὶ χιόνος ἀποφαίνειν αὐτὸ ψυχρότερον· οὔτε εἰ θερμὸν,
<span class="lb" data-page="11.421" data-line="3" id="l11.421.3"></span>θερμότατον. οὐδὲ γὰρ οὐδ’ ἂν ἠμφισβητεῖτο περὶ τῆς δυνάμεως
<span class="lb" data-page="11.421" data-line="4" id="l11.421.4"></span>αὐτοῦ, μὴ παρὰ τὸ μέσον πως τεταγμένου καὶ πολὺ
<span class="lb" data-page="11.421" data-line="5" id="l11.421.5"></span>τῶν ἄκρων ἑκατέρων ἀποκεχωρηκότος. οὔτε γὰρ περὶ κωνείου
<span class="lb" data-page="11.421" data-line="6" id="l11.421.6"></span>τις ἢ μανδραγόρου τῆς δυνάμεως ἠμφισβήτησεν οὔθ’ ὑπὲρ
<span class="lb" data-page="11.421" data-line="7" id="l11.421.7"></span>καρδαμώμου καὶ κάγχρυος, ἀλλὰ τὰ μὲν ἅπασι τοῖς ἰατροῖς
<span class="lb" data-page="11.421" data-line="8" id="l11.421.8"></span>ὡμολόγηται ψυχρὰ, τὰ δὲ θερμά. κατὰ δὲ τὸν αὐτὸν τρόπον
<span class="lb" data-page="11.421" data-line="9" id="l11.421.9"></span>ὑοσκύαμος μὲν καὶ μηκώνιον ψυχρὰ, πέπερι δὲ καὶ νᾶπυ
<span class="lb" data-page="11.421" data-line="10" id="l11.421.10"></span>θερμά. καὶ πρὸς τούτοις ἕτερα μυρία τὰ μὲν δυνάμει θερμὰ,
<span class="lb" data-page="11.421" data-line="11" id="l11.421.11"></span>τὰ δὲ ψυχρὰ, πᾶσι τοῖς ἰατροῖς συμπεφώνηται.
</p>
          </article>

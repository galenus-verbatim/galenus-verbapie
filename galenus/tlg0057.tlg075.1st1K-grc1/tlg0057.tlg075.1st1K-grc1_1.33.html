<article xmlns="http://www.w3.org/1999/xhtml" id="urn:cts:greekLit:tlg0057.tlg075.1st1K-grc1:1.33">
<span class="pb page1" data-page="11.438" id="p11.438"></span>
<span class="milestone ed1page page1" data-n="2.14" data-unit="ed1page" id="ed1page.2.14"></span>
<span class="milestone ed2page page1" data-n="13.23" data-unit="ed2page" id="ed2page.13.23"></span>
            <p>
<span class="lb" data-page="11.438" data-line="6" id="l11.438.6"></span>Ὥσπερ οὖν οὐκ ἀσφαλής ἐστιν ὁ πόῤῥω
<span class="lb" data-page="11.438" data-line="7" id="l11.438.7"></span>τῆς αἰσθήσεως τοῦ δοκιμαζομένου φαρμάκου συλλογισμὸς,
<span class="lb" data-page="11.438" data-line="8" id="l11.438.8"></span>οὕτως οὐδ’ ἡ τοῦ μιχθέντος ἑτέρῳ χρῆσις. αὐτὸ γὰρ χρὴ
<span class="lb" data-page="11.438" data-line="9" id="l11.438.9"></span>καθ’ αὑτὸ μόνον ἐξετάζεσθαι τὸ κρινόμενον ἐπὶ τε τῶν
<span class="lb" data-page="11.438" data-line="10" id="l11.438.10"></span>ὑγιαινόντων σωμάτων εὐκράτων τε καὶ δυσκράτων ἐπί τε
<span class="lb" data-page="11.438" data-line="11" id="l11.438.11"></span>τῶν νοσούντων. εὐκράτων μὲν οὖν, ὥσπερ καὶ πρόσθεν
<span class="lb" data-page="11.438" data-line="12" id="l11.438.12"></span>εἴρηται· δυσκράτων δὲ, ὥσπερ Ἱπποκράτης ἔλεγε, πικροχόλοις
<span class="lb" data-page="11.438" data-line="13" id="l11.438.13"></span>μὲν φύσεσιν χρηστότατον ὑπάρχει ὄξος, ἐναντιώτατον
<span class="lb" data-page="11.438" data-line="14" id="l11.438.14"></span>δ’ εἶναι μελαγχολικοῖς τὴν κρᾶσιν. ἐπὶ δ’ αὖ τῶν νοσούντων,
<span class="lb" data-page="11.438" data-line="15" id="l11.438.15"></span>εἰ ἁπλοῦν ἐξ ἁπλῆς ἐξετάζοιτο διαθέσεως. εἰ δὲ καὶ
<span class="lb" data-page="11.438" data-line="16" id="l11.438.16"></span>μίγνυτό ποτε μετ’ ἄλλου, χρὴ τὸ μιγνύμενον αὐτῷ μέσον
<span class="lb" data-page="11.438" data-line="17" id="l11.438.17"></span>εἶναι τὴν κρᾶσιν, ὡς ἐφ’ ὕδατός τε καὶ κηρωτῆς ὁ πρόσθεν
<span class="pb" data-page="11.439" id="p11.439"></span>
<span class="lb" data-page="11.439" data-line="1" id="l11.439.1"></span>λόγος ἀπέδειξεν. εὐλόγως γὰρ, οἶμαι, τὸ τῷ μηδετέρῳ
<span class="lb" data-page="11.439" data-line="2" id="l11.439.2"></span>τῶν ἄκρων κατὰ τὴν κρᾶσιν, ἀλλ’ ὡς οἷόν τε μέσῳ
<span class="lb" data-page="11.439" data-line="3" id="l11.439.3"></span>συμπεπλεγμένον αὐτὸ, τῶν ἀποτελουμένων αἴτιον γίγνεσθαι.
<span class="lb" data-page="11.439" data-line="4" id="l11.439.4"></span>τῇ γοῦν ἁπλῇ κηρωτῇ μήτε θερμαινούσῃ μήτε ψυχούσῃ
<span class="lb" data-page="11.439" data-line="5" id="l11.439.5"></span>τὸ ψυχρὸν ὕδωρ μιχθὲν ἔψυξεν ὅτι ψυχρὸν ἦν τῇ
<span class="lb" data-page="11.439" data-line="6" id="l11.439.6"></span>κράσει. εἰ δέ γε τῶν θερμαινόντων ἔμιξάς τι τῇ τοιαύτῃ
<span class="lb" data-page="11.439" data-line="7" id="l11.439.7"></span>κηρωτῇ, θερμαῖνον ἄν σοι τὸ φάρμακον ἐγένετο, καθάπερ
<span class="lb" data-page="11.439" data-line="8" id="l11.439.8"></span>πολλάκις εὐφόρβιον, ἢ καστόριον ἐπεμίξαμεν ἐπὶ πολλῶν
<span class="lb" data-page="11.439" data-line="9" id="l11.439.9"></span>διαθέσεων. οὕτως οὖν, εἴπερ ὄξος ἀναμίξαις ἀκριβῶς ἁπλῇ
<span class="lb" data-page="11.439" data-line="10" id="l11.439.10"></span>κηρωτῇ, ψυχρότερον ἐργάσῃ πολλῷ τῆς κηρωτῆς τὸ φάρμακον,
<span class="lb" data-page="11.439" data-line="11" id="l11.439.11"></span>ὡς ἂν ψυχροῦ τοῦ μιχθέντος ὑπάρχοντος. καί σοι
<span class="lb" data-page="11.439" data-line="12" id="l11.439.12"></span>τοῦτο πρὸς ἐρυσιπέλατα καὶ φλεγμονὰς ἕρπητάς τε καὶ
<span class="lb" data-page="11.439" data-line="13" id="l11.439.13"></span>ἄνθρακας ἀγαθὸν ἔσται φάρμακον· εἰ δέ γε τὸ μικτὸν ὡς
<span class="lb" data-page="11.439" data-line="14" id="l11.439.14"></span>ἁπλοῦν ἐξετάζοις, καὶ γὰρ αὖ καὶ τοῦτο ποιοῦσιν, ἁμαρτήσεις
<span class="lb" data-page="11.439" data-line="15" id="l11.439.15"></span>τὰ μέγιστα. κολλητικὸν γὰρ ἑλκῶν οὐκ ὄξος χρὴ
<span class="lb" data-page="11.439" data-line="16" id="l11.439.16"></span>λέγειν, ἀλλ’ ὀξύκρατον, ἕτερόν τι παρὰ πολὺ τὴν φύσιν
<span class="pb" data-page="11.440" id="p11.440"></span>
<span class="lb" data-page="11.440" data-line="1" id="l11.440.1"></span>ὄξους ὑπάρχον. ὥσπερ γὰρ οὐδὲ σαρκωτικὸν ἑλκῶν ἰὸς,
<span class="lb" data-page="11.440" data-line="2" id="l11.440.2"></span>ἀλλ’ ἡ κηρωτὴ προσλαβοῦσα βραχὺ μόριον ἰοῦ, κατὰ τὸν
<span class="lb" data-page="11.440" data-line="3" id="l11.440.3"></span>αὐτὸν τρόπον οὐδ’ ὄξος κολλητικὸν, ἀλλ’ ὕδωρ ὄξους ἐλάχιστον
<span class="lb" data-page="11.440" data-line="4" id="l11.440.4"></span>προσλαβὸν, αὐτὸ δὲ καθ’ ἑαυτὸ μόνον καὶ ψιλὸν
<span class="lb" data-page="11.440" data-line="5" id="l11.440.5"></span>ὄξος ἱκανῶς παροξύνει τὰ κολλήσεως δεόμενα τῶν ἑλκῶν,
<span class="lb" data-page="11.440" data-line="6" id="l11.440.6"></span>ὡς ἂν τῇ λεπτομερείᾳ διαβρωτικόν τε καὶ ὀδυνηρὸν ὑπάρχον.
<span class="lb" data-page="11.440" data-line="7" id="l11.440.7"></span>οὔτ’ οὖν τὰ τοιαῦτα δεόντως λέγουσιν οὔθ’ ὅταν
<span class="lb" data-page="11.440" data-line="8" id="l11.440.8"></span>ἀγνώστοις ἄγνωστα συνάπτωσιν.
</p>
          </article>

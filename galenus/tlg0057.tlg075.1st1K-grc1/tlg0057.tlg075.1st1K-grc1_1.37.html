<article xmlns="http://www.w3.org/1999/xhtml" id="urn:cts:greekLit:tlg0057.tlg075.1st1K-grc1:1.37">
<span class="pb page1" data-page="11.445" id="p11.445"></span>
<span class="milestone ed1page page1" data-n="2.15" data-unit="ed1page" id="ed1page.2.15"></span>
<span class="milestone ed2page page1" data-n="13.24" data-unit="ed2page" id="ed2page.13.24"></span>
            <p>
<span class="lb" data-page="11.445" data-line="5" id="l11.445.5"></span>Ἑκάστη τις φύσις τῶν αἰσθητῶν ἰδίᾳ
<span class="lb" data-page="11.445" data-line="6" id="l11.445.6"></span>ὑποβέβληται· θερμότης μὲν καὶ ψυχρότης καὶ σκληρότης καὶ
<span class="lb" data-page="11.445" data-line="7" id="l11.445.7"></span>μαλακότης ἁφῇ, λευκότης δὲ καὶ μελανότης καὶ ξανθότης,
<span class="lb" data-page="11.445" data-line="8" id="l11.445.8"></span>ἐρυθρότης τε καὶ συλλήβδην εἰπεῖν ἅπαν τὸ τῶν χρωμάτων
<span class="lb" data-page="11.445" data-line="9" id="l11.445.9"></span>γένος ὄψει, πικρότης τε καὶ γλυκύτης, αὐστηρότης τε καὶ
<span class="lb" data-page="11.445" data-line="10" id="l11.445.10"></span>στρυφνότης, ὀξύτης τε καὶ ἁλυκότης καὶ δριμύτης, γεύσει καὶ
<span class="lb" data-page="11.445" data-line="11" id="l11.445.11"></span>μαίνεσθαι δόξει σαφῶς, εἴ τις ἤ τὰς χροιὰς τῇ γεύσει κρίνειν
<span class="lb" data-page="11.445" data-line="12" id="l11.445.12"></span>ἐπιχειρήσειεν, ἢ τοὺς χυμοὺς τῇ ὄψει. κατὰ ταὐτὰ δὲ καὶ
<span class="lb" data-page="11.445" data-line="13" id="l11.445.13"></span>περὶ τῆς ἁφῆς χρὴ γινώσκειν καὶ περὶ τῶν ἄλλων αἰσθήσεων,
<span class="lb" data-page="11.445" data-line="14" id="l11.445.14"></span>ὡς τὰς μὲν ἁπτὰς διαφορὰς ἁφῇ κριτέον ἐστὶ, τὰς δ’ ἀκουστὰς
<span class="lb" data-page="11.445" data-line="15" id="l11.445.15"></span>ἀκοῇ, τὰς δ’ ἐν ἀτμοῖς ὀσφρήσει. τούτων οὖν οὕτως
<span class="lb" data-page="11.445" data-line="16" id="l11.445.16"></span>ἐχόντων ἀκούσωμεν εἰ βούλεσθε καὶ Πλάτωνος ὑπὲρ τῶν
<span class="lb" data-page="11.445" data-line="17" id="l11.445.17"></span>γευστῶν διαφορῶν ἐξηγουμένου. χρὴ δὲ οὐ τῇ φυσιολογίᾳ
<span class="lb" data-page="11.445" data-line="18" id="l11.445.18"></span>προσέχειν αὐτοῦ τὸν νοῦν. οὐ γὰρ ἂν ἐν καιρῷ μοι νῦν εἴη
<span class="pb" data-page="11.446" id="p11.446"></span>
<span class="lb" data-page="11.446" data-line="1" id="l11.446.1"></span>μνημονεύειν αὐτῆς, <span class="milestone ed2page" data-n="13.26" data-unit="ed2page" id="ed2page.13.26"></span>οὐδ’ εἰς τοῦτο καλῶ μάρτυρα τὸν
<span class="lb" data-page="11.446" data-line="2" id="l11.446.2"></span>ἄνδρα, μόνον δ’ ὑπὲρ τοῦ δεῖξαι κατὰ τίνος πράγματος ἕκαστον
<span class="lb" data-page="11.446" data-line="3" id="l11.446.3"></span>τῶν ὀνομάτων ἔθος ἐστὶν ἐπιφέρειν τοῖς Ἕλλησιν. ἄκουε
<span class="lb" data-page="11.446" data-line="4" id="l11.446.4"></span>τοίνυν τοῦ Πλάτωνος λέγοντος· ὅσα μὲν γὰρ εἰσιόντα περὶ
<span class="lb" data-page="11.446" data-line="5" id="l11.446.5"></span>τὰ φλεβία, οἷόν περ δοκίμια τῆς γλώττης, τεταμένα δ’ ἐπὶ
<span class="lb" data-page="11.446" data-line="6" id="l11.446.6"></span>τὴν καρδίαν εἰς τὰ νοτερὰ τῆς σαρκὸς καὶ ἁπαλὰ ἐμπίπτοντα
<span class="lb" data-page="11.446" data-line="7" id="l11.446.7"></span>γήϊνά τινα μέρη κατατηκόμενα ξυνάγει τὰ φλεβία καὶ ἀποξηραίνει,
<span class="lb" data-page="11.446" data-line="8" id="l11.446.8"></span>τραχύτερα μὲν ὄντα στρυφνὰ, ἧττον δὲ τραχύνοντα
<span class="lb" data-page="11.446" data-line="9" id="l11.446.9"></span>αὐστηρὰ λέγεται. τὰ δὲ τούτων ῥυπτικὰ καὶ πᾶν τὸ
<span class="lb" data-page="11.446" data-line="10" id="l11.446.10"></span>περὶ τὴν γλῶτταν ἀποπλύνοντα πέραν μὲν τοῦ μετρίου
<span class="lb" data-page="11.446" data-line="11" id="l11.446.11"></span>τοῦτο δρῶντα καὶ προσεπιλαμβανόμενα, ὥστε ἀποτήκειν
<span class="lb" data-page="11.446" data-line="12" id="l11.446.12"></span>αὐτῆς τι τῆς φύσεως, οἷον ἡ τῶν νίτρων δύναμις, πικρὰ πάνθ’
<span class="lb" data-page="11.446" data-line="13" id="l11.446.13"></span>οὕτως ὠνόμασται. τὰ δὲ ὑποδεέστερα τῆς νιτρώδους ἕξεως,
<span class="lb" data-page="11.446" data-line="14" id="l11.446.14"></span>ἐπὶ τὸ μέτριόν τε τῇ ῥύψει χρώμενα, ἁλυκὰ ἄνευ πικρότητος
<span class="lb" data-page="11.446" data-line="15" id="l11.446.15"></span>τραχείας καὶ φίλα μᾶλλον ἡμῖν φαντάζεται. τὰ δὲ τῇ τοῦ
<span class="lb" data-page="11.446" data-line="16" id="l11.446.16"></span>στόματος θερμότητι κοινωνήσαντα καὶ λεαινόμενα ὑπ’ αὐτοῦ
<span class="lb" data-page="11.446" data-line="17" id="l11.446.17"></span>συνεκπυρούμενα καὶ πάλιν αὐτὰ ἀντικάοντα τὸ διαθερμῆναν,
<span class="lb" data-page="11.446" data-line="18" id="l11.446.18"></span>φερόμενά τε καὶ ὑπὸ κουφότητος ἄνω πρὸς τὰς τῆς κεφαλῆς
<span class="pb" data-page="11.447" id="p11.447"></span>
<span class="lb" data-page="11.447" data-line="1" id="l11.447.1"></span>αἰσθήσεις, τέμνοντά τε πάνθ’ ὁπόσα ἂν προσπίπτῃ διὰ ταύτας
<span class="lb" data-page="11.447" data-line="2" id="l11.447.2"></span>τὰς δυνάμεις, δριμέα πάντα τὰ τοιαῦτα ἐλέχθη. τῶν δὲ
<span class="lb" data-page="11.447" data-line="3" id="l11.447.3"></span>αὐτῶν προλελεπτυσμένων μὲν ὑπὸ σηπεδόνος, εἰς δὲ τὰς
<span class="lb" data-page="11.447" data-line="4" id="l11.447.4"></span>στενὰς φλέβας ἐνδυομένων καὶ ἐνοῦσιν αὐτόθι μέρεσι γεώδεσιν
<span class="lb" data-page="11.447" data-line="5" id="l11.447.5"></span>καὶ ὅσα ἀέρος συμμετρίαν ἔχοντα, ὥστε κινήσαντα περὶ
<span class="lb" data-page="11.447" data-line="6" id="l11.447.6"></span>ἄλληλα ποιεῖν κυκᾶσθαι, κυκώμενα δὲ περιπίπτειν τε καὶ εἰς
<span class="lb" data-page="11.447" data-line="7" id="l11.447.7"></span>ἕτερα ἐνδυόμενα ἕτερα κοῖλα ἀπεργάζεσθαι περιτεινόμενα
<span class="lb" data-page="11.447" data-line="8" id="l11.447.8"></span>τοῖς εἰσιοῦσιν, ἃ δὴ νοτίδος περὶ ἀέρα κοίλης περιταθείσης
<span class="lb" data-page="11.447" data-line="9" id="l11.447.9"></span>ποτὲ μὲν γεώδους, ποτὲ δὲ καὶ καθαρᾶς, νοτερὰ ἀγγεῖα ἀέρος
<span class="lb" data-page="11.447" data-line="10" id="l11.447.10"></span>ὕδατα κοῖλα περιφερῆ τε γενέσθαι καὶ τὰ μὲν τῆς καθαρᾶς
<span class="lb" data-page="11.447" data-line="11" id="l11.447.11"></span>εἰς διαφανεῖς περιστῆναι, κληθείσας ὄνομα πομφόλυγας, τὰ
<span class="lb" data-page="11.447" data-line="12" id="l11.447.12"></span>δὲ τῆς γεώδους, ὁμοῦ κινουμένης τε καὶ αἰρομένης, ζέσιν τε
<span class="lb" data-page="11.447" data-line="13" id="l11.447.13"></span>καὶ ζύμωσιν ἐπίκλην λεχθῆναι. τὸ τούτων αἴτιον τῶν παθημάτων
<span class="lb" data-page="11.447" data-line="14" id="l11.447.14"></span>ὀξὺ προσρηθῆναι. ξύμπασι δὲ τοῖς περὶ ταῦτα εἰρημένοις
<span class="lb" data-page="11.447" data-line="15" id="l11.447.15"></span>πάθος ἐναντίον ἀπ’ ἐναντίας ἐστὶ προφάσεως, ὁπόταν
<span class="lb" data-page="11.447" data-line="16" id="l11.447.16"></span>ἡ τῶν εἰσιόντων ξύστασις ἐν ὑγροῖς, οἰκεία τῇ τῆς
<span class="lb" data-page="11.447" data-line="17" id="l11.447.17"></span>γλώττης ἕξει πεφυκυῖα, λεαίνῃ μὲν ἐπαλείφουσα τὰ τραχυνθέντα,
<span class="lb" data-page="11.447" data-line="18" id="l11.447.18"></span>τὰ δὲ παρὰ φύσιν συνεστῶτα ἢ κεχυμένα, τὰ μὲν
<span class="pb" data-page="11.448" id="p11.448"></span>
<span class="lb" data-page="11.448" data-line="1" id="l11.448.1"></span>συνάγῃ, τὰ δὲ χαλῇ καὶ πάνθ’ ὅτι μάλιστα ἱδρύῃ κατὰ φύσιν,
<span class="lb" data-page="11.448" data-line="2" id="l11.448.2"></span>ἡδὺ καὶ προσφιλὲς παντὶ πᾶν τὸ τοιοῦτον ἴαμα τῶν
<span class="lb" data-page="11.448" data-line="3" id="l11.448.3"></span>βιαίων παθημάτων γιγνόμενον, κέκληται γλυκύ. διὰ ταύτης
<span class="lb" data-page="11.448" data-line="4" id="l11.448.4"></span>ἁπάσης τῆς ῥήσεως ὁ Πλάτων ἐξηγήσατο τίνα μὲν ἔθος
<span class="lb" data-page="11.448" data-line="5" id="l11.448.5"></span>ἐστὶν ὀνομάζειν αὐστηρὰ, τίνα δὲ στρυφνὰ, καὶ τίνα μὲν
<span class="lb" data-page="11.448" data-line="6" id="l11.448.6"></span>ἁλυκὰ καὶ νιτρώδη, τίνα δὲ πικρὰ, καὶ τίνα μὲν δριμέα, τίνα
<span class="lb" data-page="11.448" data-line="7" id="l11.448.7"></span>δὲ ὀξέα, τίνα δὲ γλυκέα. τὸ δὲ πρὸς ἡμῶν στῦφον αὐστηρὸν
<span class="lb" data-page="11.448" data-line="8" id="l11.448.8"></span>δηλονότι προσαγορεύων, οὕτω γὰρ ὠνομάζετο παρὰ τοῖς
<span class="lb" data-page="11.448" data-line="9" id="l11.448.9"></span>παλαιοῖς Ἕλλησιν. οὐ μὴν εἰς ταὐτόν γε συγχεῖ πάντα, καθάπερ
<span class="lb" data-page="11.448" data-line="10" id="l11.448.10"></span>οὗτοι, καὶ τὸ πέπερι στύφειν φάσκοντες ἐκ τῆς τῶν δριμέων
<span class="lb" data-page="11.448" data-line="11" id="l11.448.11"></span>φύσεως ὑπάρχον καὶ τὸ ὄξος ἐκ τῆς τῶν ὀξέων, οὐκ
<span class="lb" data-page="11.448" data-line="12" id="l11.448.12"></span>αἰδούμενοι δὲ καὶ τῶν γλυκυτάτων ἔνια τοῖς στύφουσι προσνέμειν.
<span class="lb" data-page="11.448" data-line="13" id="l11.448.13"></span>ἅτ’ οὖν ἁπάντων αὐτοῖς συγκεχυμένων, εὐθὺς κατ’
<span class="lb" data-page="11.448" data-line="14" id="l11.448.14"></span>ἀρχὰς οὐδὲ δυνάμεις εὑρεθῆναι δύνανται. πάσης γὰρ εὑρέσεώς
<span class="lb" data-page="11.448" data-line="15" id="l11.448.15"></span>τε καὶ ἀποδείξεως ἀρχαὶ τὰ πρὸς αἴσθησίν τε καὶ
<span class="lb" data-page="11.448" data-line="16" id="l11.448.16"></span>νόησίν ἐστιν ἐναργῆ. ταράττουσι δὲ οὗτοι ταῦτα ἀμφότερα
<span class="lb" data-page="11.448" data-line="17" id="l11.448.17"></span>καὶ συγχέουσιν εἰς ταὐτὸν ἅπαντα, τά τε τῶν αἰσθήσεων
<span class="lb" data-page="11.448" data-line="18" id="l11.448.18"></span>ἔργα τε καὶ πάθη καὶ πολὺ δὴ μᾶλλον ἔτι τὰ τῆς νοήσεως,
<span class="pb" data-page="11.449" id="p11.449"></span>
<span class="lb" data-page="11.449" data-line="1" id="l11.449.1"></span>ἅτε μὴ γεγυμνασμένα κατὰ λογικὴν θεωρίαν, ὥστ’ ἔργον εἶναι
<span class="lb" data-page="11.449" data-line="2" id="l11.449.2"></span>φυλάξασθαι τὴν ἀδολεσχίαν αὐτῶν καὶ μὴ συναπολαῦσαί τι
<span class="lb" data-page="11.449" data-line="3" id="l11.449.3"></span>τῆς αὐτῶν οὕτω πολλῆς καὶ ματαίας φλυαρίας ἔργον δ’ οὐ
<span class="lb" data-page="11.449" data-line="4" id="l11.449.4"></span>σμικρὸν καὶ τὸ μεταδιδάξαι καὶ μεταλλάξαι τοὺς διεστραμμένους
<span class="lb" data-page="11.449" data-line="5" id="l11.449.5"></span>ὑπ’ αὐτῶν εἰς τοσοῦτον, ὡς καταφρονεῖν τε τῶν αἰσθήσεων,
<span class="lb" data-page="11.449" data-line="6" id="l11.449.6"></span>ἀγυμνάστους τε κατὰ λογικὴν εἶναι θεωρίαν, ἀνηκόους
<span class="lb" data-page="11.449" data-line="7" id="l11.449.7"></span>δὲ καὶ τῶν περὶ φύσεως λογισμῶν, οὓς οἱ φιλόσοφοι διασκέπτονται.
<span class="lb" data-page="11.449" data-line="8" id="l11.449.8"></span><span class="milestone ed2page" data-n="13.27" data-unit="ed2page" id="ed2page.13.27"></span>πάντως γὰρ ἄν που τό γε τοσοῦτον ἐπεγίνωσκον,
<span class="lb" data-page="11.449" data-line="9" id="l11.449.9"></span>ὧς δεδιέναι χρὴ καὶ φυλάττεσθαι τὰς ἐν αὐτοῖς ἀπορίας
<span class="lb" data-page="11.449" data-line="10" id="l11.449.10"></span>καὶ ταῖς αἰσθήσεσιν ἐπιτρέπειν μᾶλλον ἢ λόγοις κιβδήλοις
<span class="lb" data-page="11.449" data-line="11" id="l11.449.11"></span>ὑπὲρ τῆς τῶν ἁπλῶν φαρμάκων δυνάμεως.
</p>
          </article>

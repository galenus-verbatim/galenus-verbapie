<article xmlns="http://www.w3.org/1999/xhtml" id="urn:cts:greekLit:tlg0057.tlg075.1st1K-grc1:1.40">
<span class="pb page1" data-page="11.455" id="p11.455"></span>
<span class="milestone ed1page page1" data-n="2.16" data-unit="ed1page" id="ed1page.2.16"></span>
<span class="milestone ed2page page1" data-n="13.28" data-unit="ed2page" id="ed2page.13.28"></span>
            <p>
<span class="lb" data-page="11.455" data-line="8" id="l11.455.8"></span><span class="milestone ed2page" data-n="13.29" data-unit="ed2page" id="ed2page.13.29"></span>Ἀλλ’ ἡμεῖς μὲν ἐν τοῖς μετὰ ταῦτα πειρασόμεθα
<span class="lb" data-page="11.455" data-line="9" id="l11.455.9"></span>δεῖξαι τίνος ἕκαστος τῶν χυμῶν ἐστι κράσεως ἔγγονος.
<span class="lb" data-page="11.455" data-line="10" id="l11.455.10"></span>ἐν δὲ τῷ παρόντι τὸ χρήσιμον εἰς τὴν τέχνην αὐτὸ
<span class="lb" data-page="11.455" data-line="11" id="l11.455.11"></span>μόνον ἐθίσαι βούλομαι, πρότερον ἐκλέγειν τοὺς μανθάνοντας
<span class="lb" data-page="11.455" data-line="12" id="l11.455.12"></span>ἐπὶ τὴν πεῖραν ἐρχομένους, ἐπειδὰν κρῖναι βουληθῶσιν ὅπως
<span class="lb" data-page="11.455" data-line="13" id="l11.455.13"></span>ἡμᾶς ἕκαστον τῶν φαρμάκων διατίθησιν. οὐ γὰρ δὴ καθ’
<span class="lb" data-page="11.455" data-line="14" id="l11.455.14"></span>αὑτό γε καὶ πρὸς τὴν ὅλην φύσιν ὁποῖόν ἐστιν ἐπισκεπτόμεθα.
<span class="lb" data-page="11.455" data-line="15" id="l11.455.15"></span>δῆλον γὰρ ὡς οὕτω μὲν οὔτ’ ἂν ὄξος οὔτε θάλαττα
<span class="lb" data-page="11.455" data-line="16" id="l11.455.16"></span>λέγοιτο ξηραῖνον ἡμᾶς, ἢ ξηρὸν εἶναι τὴν δύναμιν. ἐνεργείᾳ
<span class="lb" data-page="11.455" data-line="17" id="l11.455.17"></span>γάρ ἐστιν ἑκάτερον αὐτῶν ὑγρὸν, ἀλλ’ ἐὰν ξηραίνειν ἡμᾶς
<span class="pb" data-page="11.456" id="p11.456"></span>
<span class="lb" data-page="11.456" data-line="1" id="l11.456.1"></span>φαίνηται, ξηρὰ λεχθήσεται πρὸς ἡμᾶς δηλονότι καὶ τὴν ἡμετέραν
<span class="lb" data-page="11.456" data-line="2" id="l11.456.2"></span>φύσιν, ἐν ἴσῳ τῷ ξηραντικά. καὶ δὴ καὶ θερμὰ καὶ
<span class="lb" data-page="11.456" data-line="3" id="l11.456.3"></span>ψυχρὰ καὶ ὑγρὰ κατὰ τὸν αὐτὸν τρόπον, ὅταν ἡμᾶς θερμαίνῃ
<span class="lb" data-page="11.456" data-line="4" id="l11.456.4"></span>καὶ ψύχῃ καὶ ὑγραίνῃ, λεχθήσεται πρὸς ἡμᾶς, οὐ πρὸς
<span class="lb" data-page="11.456" data-line="5" id="l11.456.5"></span>τὴν ὅλην οὐσίαν, οὐδὲ καθ’ ἑαυτά. καὶ μὴν εἴπερ τούτου
<span class="lb" data-page="11.456" data-line="6" id="l11.456.6"></span>μόνου μνημονεύοιμεν, ἡ πεῖρα μόνη κριτήριον ἁπάντων
<span class="lb" data-page="11.456" data-line="7" id="l11.456.7"></span>ἔσται βεβαιότατον, ὥσθ’ ὅσαι ταύτην καταλιπόντες ἑτέρωθεν
<span class="lb" data-page="11.456" data-line="8" id="l11.456.8"></span>ἐπιχειροῦσιν οὐ ψεύδονται μόνον, ἀλλὰ καὶ τὸ χρήσιμον
<span class="lb" data-page="11.456" data-line="9" id="l11.456.9"></span>ἀνατρέπουσι τῆς πραγματείας. ἡμῖν γὰρ οὐχ οἷόν τι κατὰ
<span class="lb" data-page="11.456" data-line="10" id="l11.456.10"></span>τὴν ἑαυτοῦ φύσιν ἕκαστον τῶν φαρμάκων ἐστὶ πρόκειται
<span class="lb" data-page="11.456" data-line="11" id="l11.456.11"></span>ζητεῖν, ἀλλ’ οἷόν τι δρᾷν πέφυκεν εἰς ἡμᾶς. ὁ μὲν δὴ πρῶτός
<span class="lb" data-page="11.456" data-line="12" id="l11.456.12"></span>μοι λόγος ἐνταυθοῖ τελευτάτω. κατὰ δὲ τὸν ἐφεξῆς ἔτι
<span class="lb" data-page="11.456" data-line="13" id="l11.456.13"></span>τὸν δεύτερον, ἔλαιόν τε καὶ ῥόδινον ἐν παραδείγματι τῷ
<span class="lb" data-page="11.456" data-line="14" id="l11.456.14"></span>λόγῳ προχειρισάμενος ἐπιδείξω κᾀνταῦθα τὰς μοχθηρὰς
<span class="lb" data-page="11.456" data-line="15" id="l11.456.15"></span>ὁδοὺς τῶν ἐπιχειρημάτων, αἷς οἱ πολλοὶ τῶν ἰατρῶν χρώμενοι
<span class="lb" data-page="11.456" data-line="16" id="l11.456.16"></span>παραλογίζονται σφᾶς μὲν αὑτοὺς πρῶτον, σὺν ἑαυτοῖς
<span class="lb" data-page="11.456" data-line="17" id="l11.456.17"></span>δ’ ἤδη καὶ ἄλλους πολλούς. ἐπειδὰν δὲ τοῦτο περανθῇ,
<span class="lb" data-page="11.456" data-line="18" id="l11.456.18"></span>μεταβὰς ἐπὶ τὸ τρίτον τῶνδε τῶν ὑπομνημάτων, ὅσα λογικὰ
<span class="pb" data-page="11.457" id="p11.457"></span>
<span class="lb" data-page="11.457" data-line="1" id="l11.457.1"></span>ζητήματα προηγεῖται τῆς περὶ τῶν ἁπλῶν φαρμάκων
<span class="lb" data-page="11.457" data-line="2" id="l11.457.2"></span>ἁπάσης διεξόδου, ταῦτα πειράσομαι διελθεῖν, ὥστε κατὰ τὸ
<span class="lb" data-page="11.457" data-line="3" id="l11.457.3"></span>τέταρτον αὐτὰς ἤδη <span class="milestone ed1page" data-n="2.17" data-unit="ed1page" id="ed1page.2.17"></span>τὰς δυνάμεις ἁπάντων διορίζειν, ὧν
<span class="lb" data-page="11.457" data-line="4" id="l11.457.4"></span>εὐθὺς ἂν ἀπ’ ἀρχῆς ἡψάμην, εἰ μὴ μεστὰ παραλογισμῶν ἦν
<span class="lb" data-page="11.457" data-line="5" id="l11.457.5"></span>σχεδὸν ἅπαντα τὰ τῶν νεωτέρων ἰατρῶν βιβλία. τούτους
<span class="lb" data-page="11.457" data-line="6" id="l11.457.6"></span>οὖν ἐκκαθᾶραί τε καὶ ἀποσκευάσασθαι χρὴ πρῶτον ἐκ τῆς
<span class="lb" data-page="11.457" data-line="7" id="l11.457.7"></span>τοῦ μανθάνοντος ψυχῆς, ὅπως μηδὲν ἐμποδίζοιεν τοῖς ἀληθέσιν.
<span class="lb" data-page="11.457" data-line="8" id="l11.457.8"></span>ὡς γὰρ Ἱπποκράτης φησὶν, οὕτω καὶ Πλάτων ἔλεγεν·
<span class="lb" data-page="11.457" data-line="9" id="l11.457.9"></span>οὐ μόνον τὰ μὴ καθαρὰ σώματα, ὁπόσῳ ἂν θρέψῃς μᾶλλον
<span class="lb" data-page="11.457" data-line="10" id="l11.457.10"></span>βλάψεις, ἀλλὰ καὶ ταῖς ἀκαθάρτοις ψυχαῖς, εἰ τροφίμους
<span class="lb" data-page="11.457" data-line="11" id="l11.457.11"></span>προσφέρεις λόγους, οὐ μόνον οὐδὲν ὠφελήσῃς ἂν, ἀλλὰ καὶ
<span class="lb" data-page="11.457" data-line="12" id="l11.457.12"></span>βλάψεις οὐ σμικρά. διὰ ταῦτα μὲν οὖν αὐτὰ καὶ ὅτι πολλοὶ
<span class="lb" data-page="11.457" data-line="13" id="l11.457.13"></span>τῶν ἑταίρων ἐξελεγχθῆναι τοὺς παραλογισμοὺς τῶν νεωτέρων
<span class="lb" data-page="11.457" data-line="14" id="l11.457.14"></span>ἰατρῶν ἠβουλήθησαν, οὐκ ἐν ταῖς συνουσίαις μόνον ἃς ἑκάστοτε
<span class="lb" data-page="11.457" data-line="15" id="l11.457.15"></span>ποιούμεθα συνδιατρίβοντες αὐτοῖς, ἀλλὰ καὶ διὰ τῶνδε
<span class="lb" data-page="11.457" data-line="16" id="l11.457.16"></span>τῶν ὑπομνημάτων, ἀνάγκην ἔσχον ἐπιπλέον ἐγχρονίσαι τοῖς
<span class="lb" data-page="11.457" data-line="17" id="l11.457.17"></span>πρώτοις δύο βιβλίοις, ἵνα ἐν τῷ τρίτῳ καθαρὸν ἤδη τῇ
<span class="lb" data-page="11.457" data-line="18" id="l11.457.18"></span>ψυχῇ τὸν ἀκροατὴν ἔχων καὶ δυνάμενον ἕπεσθαι τοῖς ἀληθέσι
<span class="lb" data-page="11.457" data-line="19" id="l11.457.19"></span>λόγοις, ὅσα τε χρὴ περὶ τῶν ἀρχῶν τῆς προκειμένης ἡμῖν
<span class="pb" data-page="11.458" id="p11.458"></span>
<span class="lb" data-page="11.458" data-line="1" id="l11.458.1"></span>θεωρίας ἐγνωκέναι διέλθω, μετὰ ταῦτά τε τῶν φαρμάκων
<span class="lb" data-page="11.458" data-line="2" id="l11.458.2"></span>ἑκάστου πάσας ἐπέλθω τὰς δυνάμεις. ἔσται δὲ τοῦτο διὰ βιβλίων,
<span class="lb" data-page="11.458" data-line="3" id="l11.458.3"></span>ὡς οἶμαι, τῶν πάντων ἕνδεκα τηλικούτων μάλιστα τὸ
<span class="lb" data-page="11.458" data-line="4" id="l11.458.4"></span>μέγεθος ἡλίκον καὶ τοῦτό ἐστι τὸ πάντων πρῶτον. ᾧ μέτρον
<span class="lb" data-page="11.458" data-line="5" id="l11.458.5"></span>ἤδη τὸ δέον ἔχοντι τελευτὴν ἐπιτίθημι ταύτην αὐτῷ
<span class="lb" data-page="11.458" data-line="6" id="l11.458.6"></span>τὴν ῥῆσιν.
</p>
          </article>

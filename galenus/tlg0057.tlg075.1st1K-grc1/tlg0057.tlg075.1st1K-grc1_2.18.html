<article xmlns="http://www.w3.org/1999/xhtml" id="urn:cts:greekLit:tlg0057.tlg075.1st1K-grc1:2.18">
<span class="pb page1" data-page="11.504" id="p11.504"></span>
<span class="milestone ed1page page1" data-n="2.24" data-unit="ed1page" id="ed1page.2.24"></span>
<span class="milestone ed2page page1" data-n="13.45" data-unit="ed2page" id="ed2page.13.45"></span>
            <p>
<span class="lb" data-page="11.504" data-line="9" id="l11.504.9"></span>Τὸ δ’ ὀῤῥῶδες τοῦτο πυῤῥὸν μὲν τὴν
<span class="lb" data-page="11.504" data-line="10" id="l11.504.10"></span>χρόαν ἐστὶ, τοῦ δ’ ὑφισταμένου καὶ παχέος καὶ γεώδους ἀπομέμακται
<span class="lb" data-page="11.504" data-line="11" id="l11.504.11"></span>τὴν ποιότητα. αὐτὸ δὲ τοὔλαιον ἄδηκτόν τε καὶ
<span class="lb" data-page="11.504" data-line="12" id="l11.504.12"></span>λευκόν ἐστι κατά γε τὴν ἑαυτοῦ φύσιν, ὅθεν ἐπειδὰν ἀποχωρισθῇ
<span class="lb" data-page="11.504" data-line="13" id="l11.504.13"></span>τὸ λεπτὸν τοῦτο περίττωμα, λευκότερόν τε καὶ γλυκύτερον
<span class="lb" data-page="11.504" data-line="14" id="l11.504.14"></span>ἑαυτοῦ γίγνεται. ἀποχωρίζεται δὲ τρόποις<span class="milestone ed2page" data-n="13.46" data-unit="ed2page" id="ed2page.13.46"></span> πολλοῖς.
<span class="lb" data-page="11.504" data-line="15" id="l11.504.15"></span>ἢ γὰρ ἐν ἡλίῳ θερμῷ θέντες ἀγγεῖον εὐρύστομον ἐλαίου
<span class="lb" data-page="11.504" data-line="16" id="l11.504.16"></span>μεστὸν, αἴροντες κόγχαις ἐξ αὐτοῦ πολλάκις ἄνωθεν καταράττουσιν,
<span class="lb" data-page="11.504" data-line="17" id="l11.504.17"></span>ἢ θερμὴν ὑποτιθέασιν τέφραν τοῖς περιέχουσιν
<span class="lb" data-page="11.504" data-line="18" id="l11.504.18"></span>ἀγγείοις τοὔλαιον, ἡλιοειδῆ θερμασίαν ὡς ἔνι μάλιστα μιμούμενοι.
<span class="pb" data-page="11.505" id="p11.505"></span>
<span class="lb" data-page="11.505" data-line="1" id="l11.505.1"></span>φυλάττονται γὰρ τὴν πλείονα, μεταβάλλουσαν αὐτὸ
<span class="lb" data-page="11.505" data-line="2" id="l11.505.2"></span>κατὰ ποιότητα καὶ κνισσοῦσαν ἑτοίμως, ἢ πυρῆνας ἐλαιῶν,
<span class="lb" data-page="11.505" data-line="3" id="l11.505.3"></span>ἢ σῖτον ἐν κύκλῳ περιτιθέασιν, ἢ ἐπεμβάλλουσί τινα φάρμακα
<span class="lb" data-page="11.505" data-line="4" id="l11.505.4"></span>τοῖς ἀγγείοις αὐτοῖς, ἑνὶ δὲ λόγῳ τὸ μὲν ὑδατῶδες
<span class="lb" data-page="11.505" data-line="5" id="l11.505.5"></span>ἐξάγουσι καὶ δαπανῶσι, τὸ λοιπὸν δὲ φυλάττουσιν. ἐὰν οὖν
<span class="lb" data-page="11.505" data-line="6" id="l11.505.6"></span>οὕτω γλυκὺ καὶ λευκὸν ἔλαιον λαβὼν, ᾧ μηδ’ ἀπ’ ἀρχῆς
<span class="lb" data-page="11.505" data-line="7" id="l11.505.7"></span>ὑπῆρχε μετέχειν ἁλῶν, ἔτι δὲ καὶ πλύνεις, ὡς εἴρηται πρόσθεν,
<span class="lb" data-page="11.505" data-line="8" id="l11.505.8"></span>ἀδηκτότατόν ἐστί σοι τοῦτο πάντων φαρμάκων. καὶ
<span class="lb" data-page="11.505" data-line="9" id="l11.505.9"></span>ἡμεῖς τοι πολλάκις τοιοῦτόν τισιν ἔλαιον ἐδώκαμεν πιεῖν καὶ
<span class="lb" data-page="11.505" data-line="10" id="l11.505.10"></span>αὐτοί τε προσηνεγκάμεθα πείρας ἕνεκα καὶ ἦν ἄδηκτόν τε κατ’
<span class="lb" data-page="11.505" data-line="11" id="l11.505.11"></span>ἔντερον ἀκριβῶς καὶ τῆς φάρυγγος ἥκιστα κερχνῶδες, ἐγχεόμενόν
<span class="lb" data-page="11.505" data-line="12" id="l11.505.12"></span>τε τοῖς ὀφθαλμοῖς βραχεῖαν αἴσθησιν ἔφερεν αὐτῷ
<span class="lb" data-page="11.505" data-line="13" id="l11.505.13"></span>μόνῳ τῷ ξένῳ καὶ ἀήθει μᾶλλον ἢ τῇ δριμύτητι διοχλοῦν.
<span class="lb" data-page="11.505" data-line="14" id="l11.505.14"></span>τὸ μὲν δὴ τοιοῦτον ἔλαιον, ἀκριβῶς ὑπάρχον ἔλαιον, ὑγραίνει
<span class="lb" data-page="11.505" data-line="15" id="l11.505.15"></span>τε πάντα καὶ μαλάττει, μήτε ψυχρὸν ἄκρως, ὡς εἴρηται,
<span class="lb" data-page="11.505" data-line="16" id="l11.505.16"></span>μήτε θερμὸν προσφερόμενον. ᾧ δὲ καὶ τῶν ἁλῶν μέτεστιν,
<span class="lb" data-page="11.505" data-line="17" id="l11.505.17"></span>ἔχει τι καὶ δήξεως ἐξ ἀνάγκης, ἀλλὰ θαυμάσαιμ’ ἂν εἴ τις
<span class="pb" data-page="11.506" id="p11.506"></span>
<span class="lb" data-page="11.506" data-line="1" id="l11.506.1"></span>οὕτω πολλοὺς ἐμβάλλει τοὺς ἅλας, ὡς ἰσχυρότερον γενέσθαι
<span class="lb" data-page="11.506" data-line="2" id="l11.506.2"></span>τῆς ἐλαιώδους τε καὶ λιπαρᾶς οὐσίας καὶ ἵνα τις
<span class="lb" data-page="11.506" data-line="3" id="l11.506.3"></span>ἀποδείξηται τὸν Ἀρχίδαμον, ἐπικαίεσθαι λέγοντα τὸ δέρμα
<span class="lb" data-page="11.506" data-line="4" id="l11.506.4"></span>τοῖς ἐν ἐλαίῳ τριβομένοις, ἐπεί τοι καὶ τοῦτο γιγνόμενον
<span class="lb" data-page="11.506" data-line="5" id="l11.506.5"></span>οἶδα πολλάκις, ἄλλων τέ τινων ἕνεκα καὶ ποδάγρας καὶ
<span class="lb" data-page="11.506" data-line="6" id="l11.506.6"></span>ἀρθρίτιδος. ἀνατρίβουσι γὰρ ἔνιοι τὰ πεπονθότα μόρια
<span class="lb" data-page="11.506" data-line="7" id="l11.506.7"></span>σὺν ἐλαίῳ βραχεῖ λείοις ἁλσὶν, ἐν τοῖς διαλείμμασι δηλονότι
<span class="lb" data-page="11.506" data-line="8" id="l11.506.8"></span>καὶ οὐκ ἐν τοῖς παροξυσμοῖς, ὑπὲρ τοῦ ξηρᾶναι
<span class="lb" data-page="11.506" data-line="9" id="l11.506.9"></span>καὶ διαφορῆσαι τὸ περιττὸν ἅπαν, εὐεξίαν τέ τινα καὶ
<span class="lb" data-page="11.506" data-line="10" id="l11.506.10"></span>ῥώμην ἐνθεῖναι τοῖς ἀσθενέσι μορίοις. ἀλλ’ ἐν τούτῳ μὲν
<span class="lb" data-page="11.506" data-line="11" id="l11.506.11"></span>οἱ ἅλες κρατοῦσιν, ἐν ἐλαίῳ δὲ κρατοῦνται. καὶ χρὴ τὸν
<span class="lb" data-page="11.506" data-line="12" id="l11.506.12"></span>ἐπαλειφόμενον καὶ ἀνατριβόμενον πρὸς τὰ βρεχόμενα μᾶλλον
<span class="lb" data-page="11.506" data-line="13" id="l11.506.13"></span>ἐν ἐλαίῳ παραβάλλειν ἤπερ τὰ ἑψόμενα, μὴ μέλλοντάς
<span class="lb" data-page="11.506" data-line="14" id="l11.506.14"></span>γε καθεψήσειν ἐν ἐλαίῳ ζέοντι τὸν ἄνθρωπον, ἀλλ’ ἐπαλείφειν
<span class="lb" data-page="11.506" data-line="15" id="l11.506.15"></span>εὐκράτω. κάλλιον γὰρ ἦν, ὡς πολλάκις εἴρηταί μοι
<span class="lb" data-page="11.506" data-line="16" id="l11.506.16"></span>καὶ πρόσθεν, αὐτὸ τὸ γιγνόμενον ὁρᾶν αἰσθητόν τε ὂν
<span class="lb" data-page="11.506" data-line="17" id="l11.506.17"></span>καὶ σαφὲς ἀκριβῶς. οὐ γὰρ δήπου δεῖ τῶν ἔξωθεν παραδειγμάτων
<span class="lb" data-page="11.506" data-line="18" id="l11.506.18"></span>ἐν τοῖς οὕτω γνωσθῆναι δυναμένοις. εἰ δ’ ἄρα
<span class="pb" data-page="11.507" id="p11.507"></span>
<span class="lb" data-page="11.507" data-line="1" id="l11.507.1"></span>ποτὲ καὶ ἄδηλον εἴη τὸ ζητούμενον, ὡς τῆς ἐξ ἑτέρων δεῖσθαι
<span class="lb" data-page="11.507" data-line="2" id="l11.507.2"></span>πίστεως, οὐδ’ οὖν οὐδ’ ἐνταῦθα ποῤῥώτατά τε καὶ ἀνομοιότατα
<span class="lb" data-page="11.507" data-line="3" id="l11.507.3"></span>τίθεσθαι μαρτύρια τῆς τοῦ ζητουμένου δυνάμεως, ὑπερβαίνοντας
<span class="lb" data-page="11.507" data-line="4" id="l11.507.4"></span>τὸ πλησιάζον. ἐναργὲς δήπου καὶ σαφὲς πᾶσίν
<span class="lb" data-page="11.507" data-line="5" id="l11.507.5"></span>ἐστιν ὡς ἡ μετ’ ἐλαίου τρίψις ἀκοπωτέρα γε πολὺ τῆς ξηρᾶς
<span class="lb" data-page="11.507" data-line="6" id="l11.507.6"></span>ἐστιν καὶ μαλάττει τὰ σώματα, συνέχουσα καὶ ἀποστέγουσα
<span class="lb" data-page="11.507" data-line="7" id="l11.507.7"></span>μᾶλλον, ὅσον ἀποῤῥεῖν πέφυκεν ἡμῶν ἐκτὸς οὐ διαφοροῦσα
<span class="lb" data-page="11.507" data-line="8" id="l11.507.8"></span>καὶ ξηραίνουσα. τοῦτο δὲ καὶ ὁ Διοκλῆς αὐτὸς ὡμολόγησεν,
<span class="lb" data-page="11.507" data-line="9" id="l11.507.9"></span>ἐμπλαστικόν τε τῶν πόρων τοὔλαιον ἀποφηνάμενος εἶναι καὶ
<span class="lb" data-page="11.507" data-line="10" id="l11.507.10"></span>τῶν ἀποῤῥεόντων ἐφεκτικὸν καὶ βυρσῶν μαλακτικόν. εἰ δ’
<span class="lb" data-page="11.507" data-line="11" id="l11.507.11"></span>οὐκ ἤρκει τὸ φαινόμενον αὐτῷ καὶ διὰ τοῦτο τῶν ἔξωθέν τι
<span class="lb" data-page="11.507" data-line="12" id="l11.507.12"></span>τεκμηρίων ἐπάγειν τῷ λόγῳ βέλτιον ἐνόμιζε, τῶν ἐν ἐλαίῳ
<span class="lb" data-page="11.507" data-line="13" id="l11.507.13"></span>ψυχρῷ διαβρεχομένων ἐχρῆν αὐτὸν μνημονεύειν, οὐ τῶν ἐν
<span class="lb" data-page="11.507" data-line="14" id="l11.507.14"></span>τῷ ζέοντι καθεψομένων.
</p>
          </article>

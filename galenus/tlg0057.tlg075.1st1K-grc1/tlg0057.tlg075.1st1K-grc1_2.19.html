<article xmlns="http://www.w3.org/1999/xhtml" id="urn:cts:greekLit:tlg0057.tlg075.1st1K-grc1:2.19">
<span class="pb page1" data-page="11.507" id="p11.507"></span>
<span class="milestone ed1page page1" data-n="2.24" data-unit="ed1page" id="ed1page.2.24"></span>
<span class="milestone ed2page page1" data-n="13.46" data-unit="ed2page" id="ed2page.13.46"></span>
            <p>
<span class="lb" data-page="11.507" data-line="15" id="l11.507.15"></span><span class="milestone ed2page" data-n="13.47" data-unit="ed2page" id="ed2page.13.47"></span>Ὥσπερ ἐν τοῖς τοιούτοις ὑπερβαίνει
<span class="lb" data-page="11.507" data-line="16" id="l11.507.16"></span>τὸ φαινόμενον, οὕτω κᾀν τῷ φάσκειν ἀνώμαλον γίγνεσθαι
<span class="lb" data-page="11.507" data-line="17" id="l11.507.17"></span>τὴν ἐν ἐλαίῳ τρίψιν, ὀλισθανουσῶν τῶν χειρῶν. αὐτὸ γὰρ
<span class="lb" data-page="11.507" data-line="18" id="l11.507.18"></span>δὴ τοὐναντίον ἅπαντες ἐναργῶς αἰσθανόμεθα, τῆς μὲν δι’
<span class="pb" data-page="11.508" id="p11.508"></span>
<span class="lb" data-page="11.508" data-line="1" id="l11.508.1"></span>ἐλαίου τρίψεως ὁμαλοῦς γιγνομένης, ἀνωμάλου δὲ τῆς ξηρᾶς.
<span class="lb" data-page="11.508" data-line="2" id="l11.508.2"></span>συνεπάγονται γὰρ ἐν ταῖς ξηραῖς τρίψεσιν αἱ χεῖρες τὸ δέρμα
<span class="lb" data-page="11.508" data-line="3" id="l11.508.3"></span>καὶ οἷον διπλοῦσί τε καὶ ἐπιπτύσσουσιν ἐν αὐτῷ βεβαίως τε
<span class="lb" data-page="11.508" data-line="4" id="l11.508.4"></span>καὶ παρὰ φύσιν. εἶθ’ ὅταν μηκέτι τὸ πρότερον οἷον ἐνδίπλωμα
<span class="lb" data-page="11.508" data-line="5" id="l11.508.5"></span>παραπτομέναις ταῖς χερσὶν ἕπεσθαι δύνηται, τουτὶ
<span class="lb" data-page="11.508" data-line="6" id="l11.508.6"></span>μὲν ἀνατρέχει καὶ ἀνασπᾶται πρὸς τὸ συνεχὲς, αἱ χεῖρες δ’
<span class="lb" data-page="11.508" data-line="7" id="l11.508.7"></span>ἀθρόως ἐφ’ ἕτερον τοῦ δέρματος μετέρχονται μόριον, ὑπερβαίνουσαι
<span class="lb" data-page="11.508" data-line="8" id="l11.508.8"></span>τὸ κάτωθεν μέρος τῆς ἐνδιπλώσεως καὶ διὰ τοῦτο
<span class="lb" data-page="11.508" data-line="9" id="l11.508.9"></span>καὶ σκληρᾶς καὶ ἀνωμάλου καὶ κοπώδους τῆς τοιαύτης τρίψεως
<span class="lb" data-page="11.508" data-line="10" id="l11.508.10"></span>αἰσθανόμεθα· σκηρᾶς μὲν, ὅτι τε τείνεται βιαίως καὶ θλᾶται
<span class="lb" data-page="11.508" data-line="11" id="l11.508.11"></span>τὸ δέρμα, διὰ δὲ τὰ αὐτὰ καὶ κοπώδους, ἀνωμάλου μὲν
<span class="lb" data-page="11.508" data-line="12" id="l11.508.12"></span>διότι μὴ παντὶ μορίῳ τοῦ δέρματος αἱ τρίβουσαι χεῖρες ἐπιπίπτουσιν,
<span class="lb" data-page="11.508" data-line="13" id="l11.508.13"></span>ἀλλ’ ὑπερβαίνουσιν ἀεὶ τὸ κάτωθεν μέρος τῆς
<span class="lb" data-page="11.508" data-line="14" id="l11.508.14"></span>ἐνδιπλώσεως. καὶ γίνεται τοῦτο διά τε τὰς φυσικὰς τοῦ δέρματος
<span class="lb" data-page="11.508" data-line="15" id="l11.508.15"></span>τραχύτητας, καὶ μάλιστα ἐν τοῖς παρηβῶσι σώμασιν, καὶ
<span class="lb" data-page="11.508" data-line="16" id="l11.508.16"></span>ὅτι χαλαρόν ἐστι τοῖς ἄλλοις σχεδὸν ἅπασι, τοῖς τε ἰσχνοῖς
<span class="lb" data-page="11.508" data-line="17" id="l11.508.17"></span>καὶ πρεσβύταις μάλιστα. λεῖον μὲν γὰρ, εἴπερ ἦν ὅλον ὁμαλῶς
<span class="lb" data-page="11.508" data-line="18" id="l11.508.18"></span>τὸ δέρμα καὶ τεταμένον ἀκριβῶς, οὐκ ἂν ἐπεπτύσσετο ﻿
<span class="pb" data-page="11.509" id="p11.509"></span>
<span class="lb" data-page="11.509" data-line="1" id="l11.509.1"></span>ῥᾳδίως οὔτ’ ἀνωμάλους εἰργάζετο τὰς τῶν χειρῶν ἐπ’ αὐτοῦ
<span class="lb" data-page="11.509" data-line="2" id="l11.509.2"></span>φορὰς, ἀλλ’ ἔθεον ἂν, οἶμαι, ῥᾳδίως εἰς τὸ πρόσθεν ἀπὸ τῶν
<span class="lb" data-page="11.509" data-line="3" id="l11.509.3"></span>πρώτων ἑτοίμως ὀλισθάνουσαι πρὸς ἕτερα, τῷ μηδὲν ἅμ’
<span class="lb" data-page="11.509" data-line="4" id="l11.509.4"></span>ἑαυταῖς συνεπάγεσθαι τοῦ δέρματος μόριον. ἐπεὶ δὲ χαλαρόν
<span class="lb" data-page="11.509" data-line="5" id="l11.509.5"></span>τέ ἐστιν καὶ τραχὺ, δεῖταί τινος ἔξωθεν φαρμάκου τάς τε
<span class="lb" data-page="11.509" data-line="6" id="l11.509.6"></span>ῥυτίδας ἀναπληρώσοντος αὐτοῦ καὶ τὸν ὄλισθον ταῖς τριβούσαις
<span class="lb" data-page="11.509" data-line="7" id="l11.509.7"></span>χερσὶν παρέξοντος, εἰς ταῦτα δὲ οὐδὲν ἂν εὕροις
<span class="lb" data-page="11.509" data-line="8" id="l11.509.8"></span>ἐπιτηδειότερον ἐλαίου. καὶ θαυμάσειεν<span class="milestone ed1page" data-n="2.25" data-unit="ed1page" id="ed1page.2.25"></span> ἄν τις Ἀρχιδάμου,
<span class="lb" data-page="11.509" data-line="9" id="l11.509.9"></span>μήτε τὸ φαινόμενον ἐναργῶς αἰδεσθέντος μήτε τὸν ἐπ’ αὐτῷ
<span class="lb" data-page="11.509" data-line="10" id="l11.509.10"></span>λόγον ἐξευρόντος, ἀλλ’ ἐν ἀμφοτέροις ἀποφηναμένου τἀναντία.
<span class="lb" data-page="11.509" data-line="11" id="l11.509.11"></span>φαίνεται γὰρ ἀνώμαλος μὲν ἡ ξηρὰ τρίψις, ὁμαλὴ δὲ ἡ
<span class="lb" data-page="11.509" data-line="12" id="l11.509.12"></span>σὺν τῷ ἐλαίῳ, μαρτυρεῖ τε τούτοις ὁ λόγος οὐχ ἥκιστα τὴν
<span class="lb" data-page="11.509" data-line="13" id="l11.509.13"></span>αἰτίαν ἐξηγούμενος.
</p>
          </article>

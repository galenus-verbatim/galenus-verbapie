<article xmlns="http://www.w3.org/1999/xhtml" id="urn:cts:greekLit:tlg0057.tlg075.1st1K-grc1:2.20">
<span class="pb page1" data-page="11.509" id="p11.509"></span>
<span class="milestone ed1page page1" data-n="2.25" data-unit="ed1page" id="ed1page.2.25"></span>
<span class="milestone ed2page page1" data-n="13.47" data-unit="ed2page" id="ed2page.13.47"></span>
            <p>
<span class="lb" data-page="11.509" data-line="14" id="l11.509.14"></span>Ἀλλὰ περὶ μὲν Ἀρχιδάμου τε καὶ Διοκλέους
<span class="lb" data-page="11.509" data-line="15" id="l11.509.15"></span>ἅλις εἴς γε τὰ παρόντα. βούλομαι γὰρ, ἐπειδή περ ἅπαξ ἐπὶ
<span class="lb" data-page="11.509" data-line="16" id="l11.509.16"></span>τὸ δεικνύναι τὴν μοχθηρὰν ὁδὸν τῆς τῶν δυνάμεων εὑρέσεως
<span class="lb" data-page="11.509" data-line="17" id="l11.509.17"></span>ἧκον ἐλαίῳ παραδείγματι χρώμενος ἐπεξελθεῖν τάχιστα τὸν
<span class="lb" data-page="11.509" data-line="18" id="l11.509.18"></span>λόγον ἅπαντα. λεγόντων οὑν τῶν φιλοσόφων θερμὸν εἶναι
<span class="pb" data-page="11.510" id="p11.510"></span>
<span class="lb" data-page="11.510" data-line="1" id="l11.510.1"></span>τοὔλαιον καὶ τεκμήριον τούτου τιθεμένων οὐ σμικρὸν, ὡς
<span class="lb" data-page="11.510" data-line="2" id="l11.510.2"></span>οἴονται, τὸ τάχος τῆς εἰς τὴν φλόγα μεταβολῆς ἀντιλέγοντες
<span class="lb" data-page="11.510" data-line="3" id="l11.510.3"></span>ἔνιοι τουτὶ μὲν ὑπάρχειν αὐτῷ φασιν, ὅτι λεπτόν τ’ ἐστὶ καὶ
<span class="lb" data-page="11.510" data-line="4" id="l11.510.4"></span>ἀερῶδες. ἐκ δὲ τοῦ πήγνυσθαι ταχέως ἐν τῷ χειμῶνι σαφῶς
<span class="lb" data-page="11.510" data-line="5" id="l11.510.5"></span>ἐνδείκνυσθαι τὴν ψύξιν. οὐ μόνον γὰρ οἴνου καὶ ὄξους, ἀλλὰ
<span class="lb" data-page="11.510" data-line="6" id="l11.510.6"></span>καὶ αὐτοῦ τοῦ ὕδατος ἑτοιμότερον ὑπὸ τοῦ ψυχροῦ νικᾶσθαι.
<span class="lb" data-page="11.510" data-line="7" id="l11.510.7"></span>πρὸς ταῦτα δὲ ἀντιλέγοντες ἕτεροι, τὸ μὲν ἀερῶδες
<span class="lb" data-page="11.510" data-line="8" id="l11.510.8"></span>ὑπάρχειν αὐτὸ συγχωροῦσιν καὶ φαίνεσθαί γε σαφῶς τοῦτό
<span class="lb" data-page="11.510" data-line="9" id="l11.510.9"></span>φασιν ἐκ τῆς κουφότητος, οὐ μὴν καὶ ψυχρόν γε εἶναι τὴν
<span class="lb" data-page="11.510" data-line="10" id="l11.510.10"></span>δύναμιν ὁμολογοῦσιν. <span class="milestone ed2page" data-n="13.48" data-unit="ed2page" id="ed2page.13.48"></span>ἀέρα γὰρ ἅπαντα θερμὸν ὑπάρχειν
<span class="lb" data-page="11.510" data-line="11" id="l11.510.11"></span>τὴν φύσιν, ὡς δηλοῖ καὶ ἡ γένεσις αὐτοῦ. λεπτυνθὲν
<span class="lb" data-page="11.510" data-line="12" id="l11.510.12"></span>οὖν καὶ λυθὲν ὑπὸ θερμότητος ὕδωρ, ἀέρα γίγνεσθαι. καὶ
<span class="lb" data-page="11.510" data-line="13" id="l11.510.13"></span>δῆλον ὡς ἐντεῦθεν αὐτοὺς διαδέχεται μέγιστον ζήτημα, τὸ
<span class="lb" data-page="11.510" data-line="14" id="l11.510.14"></span>καὶ τοῖς ἐνδοξοτάτοις φιλοσόφοις ἠμφισβητημένον, Ἀριστοτέλους
<span class="lb" data-page="11.510" data-line="15" id="l11.510.15"></span>μὲν καὶ τῶν ὑπ’ αὐτοῦ θερμὸν ὑπολαμβανόντων εἶναι
<span class="lb" data-page="11.510" data-line="16" id="l11.510.16"></span>τὸν ἀέρα, τῶν δ’ ἀπὸ τῆς στοᾶς ψυχρόν. ἀλλὰ καὶ περὶ τοῦ
<span class="lb" data-page="11.510" data-line="17" id="l11.510.17"></span>πήγνυσθαι ταχὺ τὸ ἔλαιον, ὅπερ ἐδόκει τοῖς ψυχρὸν ἀποφαίνουσιν
<span class="lb" data-page="11.510" data-line="18" id="l11.510.18"></span>αὐτὸ τὸ μὴ σφοδρῶς πήγνυσθαι, καθάπερ τὸ ὕδωρ,
<span class="pb" data-page="11.511" id="p11.511"></span>
<span class="lb" data-page="11.511" data-line="1" id="l11.511.1"></span>ἀντιπροτείνουσιν οἱ θερμὸν ὑπάρχειν αὐτὸ φάσκοντες. οὐδὲ
<span class="lb" data-page="11.511" data-line="2" id="l11.511.2"></span>γὰρ οὐδὲ πῆξιν εἶναι τὸ γινόμενον ἐπ’ αὐτοῦ φασιν, ἂν ἀκριβῶς
<span class="lb" data-page="11.511" data-line="3" id="l11.511.3"></span>ἐξετάζωμεν, ἀλλ’ οἷον σύστασίν τινα καὶ πάχυνσιν, καὶ
<span class="lb" data-page="11.511" data-line="4" id="l11.511.4"></span>γίγνεσθαι τοῦτο λέγουσιν, ὅτι παχὺ καὶ γλίσχρον ἐστὶν, οὐχ
<span class="lb" data-page="11.511" data-line="5" id="l11.511.5"></span>ὅτι ψυχρὸν, ὥστε κᾀνταῦθα πάλιν ὁ λόγος ἑκατέρωθεν εἰς
<span class="lb" data-page="11.511" data-line="6" id="l11.511.6"></span>ἀπορίαν ἀφικνεῖται, τῶν μὲν ἐκ τοῦ θᾶττον ὕδατος ὑπὸ τῆς
<span class="lb" data-page="11.511" data-line="7" id="l11.511.7"></span>ψύξεως νικᾶσθαι τοὔλαιον, τῶν δ’ ἐκ τοῦ μᾶλλον ὕδωρ
<span class="lb" data-page="11.511" data-line="8" id="l11.511.8"></span>ἐλαίου πήγνυσθαι κατασκευαζόντων τἀναντία· πρὸς τῷ
<span class="lb" data-page="11.511" data-line="9" id="l11.511.9"></span>τοίνυν ἐν τούτοις ἀμφισβητεῖν οὐδ’ ὡς ἀερῶδές ἐστιν ὁμολογοῦσιν
<span class="lb" data-page="11.511" data-line="10" id="l11.511.10"></span>ἅπαντες. ἡ μὲν γὰρ κουφότης τούτου, φασὶ, σύμβολον,
<span class="lb" data-page="11.511" data-line="11" id="l11.511.11"></span>ἡ μέντοι παχύτης οὐ σμικρὸν τεκμήριον τοῦ γεῶδες
<span class="lb" data-page="11.511" data-line="12" id="l11.511.12"></span>ὑπάρχειν αὐτό. συνθέντες δ’ ἄμφω τινὲς ἀερῶδές τε ἅμα καὶ
<span class="lb" data-page="11.511" data-line="13" id="l11.511.13"></span>γεῶδες εἶναί φασιν. εἰσὶ δ’ οἳ καταγελῶσι τούτων, ὡς τὸ
<span class="lb" data-page="11.511" data-line="14" id="l11.511.14"></span>μάλιστα ὑπάρχον ἐλαίῳ, τὴν ὑγρότητα τελέως ἀφαιρουμένων
<span class="lb" data-page="11.511" data-line="15" id="l11.511.15"></span>τῷ λόγῳ. πρὸς τοίνυν τούτοις ἐκ τοῦ γλίσχρον ὑπάρχειν αὐτὸ
<span class="lb" data-page="11.511" data-line="16" id="l11.511.16"></span>τινὲς μὲν ψυχρὸν ἐπιδεικνύουσιν, τινὲς δὲ θερμὸν, καὶ τινὲς
<span class="lb" data-page="11.511" data-line="17" id="l11.511.17"></span>μὲν ξηρὸν, ἔνιοι δ’ ὑγρόν. εἰ μὴ γὰρ συνῆκτο καὶ πεπύκνωτο
<span class="lb" data-page="11.511" data-line="18" id="l11.511.18"></span>τὰ μόρια καὶ ἀλλήλων ἀκριβῶς εἴχετο, μὴ ἂν γενέσθαι γλίσχρον,
<span class="pb" data-page="11.512" id="p11.512"></span>
<span class="lb" data-page="11.512" data-line="1" id="l11.512.1"></span>ἔργα δ’ εἶναι ταῦτα σύμπαντα ψυχροῦ. διαχεῖν γὰρ
<span class="lb" data-page="11.512" data-line="2" id="l11.512.2"></span>καὶ λύειν καὶ λεπτύνειν καὶ ἀπ’ ἀλλήλων χωρίζειν τὰ μόρια
<span class="lb" data-page="11.512" data-line="3" id="l11.512.3"></span>τὴν τοῦ θερμοῦ φύσιν. οἱ δ’ αὖ τοὐναντίον οὐδ’ ἂν γενέσθαι
<span class="lb" data-page="11.512" data-line="4" id="l11.512.4"></span>τι γλίσχρον φασὶν ἄνευ θερμότητος κρατούσης, ὡς κᾀν ταῖς
<span class="lb" data-page="11.512" data-line="5" id="l11.512.5"></span>ἑψήσεσι δηλοῦσθαι τῶν χυλῶν ἁπάντων, ὅσοι τε βοτανῶν ἐκθλίβονται
<span class="lb" data-page="11.512" data-line="6" id="l11.512.6"></span>καὶ ὅσοι καρπῶν. ὑδατώδεις γὰρ ὄντας τὰ πρώτα καὶ
<span class="lb" data-page="11.512" data-line="7" id="l11.512.7"></span>λεπτοὺς ταῖς συστάσεσιν καὶ διαῤῥέοντας, ἐπειδὰν ἑψηθῶσιν,
<span class="lb" data-page="11.512" data-line="8" id="l11.512.8"></span>παχεῖς καὶ γλίσχρους γίνεσθαι. καὶ μὲν δὴ κᾀκ τῶν κατὰ
<span class="lb" data-page="11.512" data-line="9" id="l11.512.9"></span>μέρος παραδειγμάτων ἑκάτεροι τἀναντία πιθανῶς κατασκευάζουσιν,
<span class="lb" data-page="11.512" data-line="10" id="l11.512.10"></span>οἱ μὲν ἰξὸν καὶ μέλι καὶ πίτταν ὑγρὰν καὶ ῥητίνην,
<span class="lb" data-page="11.512" data-line="11" id="l11.512.11"></span>ἕτερά τε τοιαῦτα τῶν ὁμολογουμένων γλίσχρων τε ἅμα καὶ
<span class="lb" data-page="11.512" data-line="12" id="l11.512.12"></span>θερμῶν προτείνοντες. οἱ δὲ κωνείου καὶ ψυλλίου καὶ ἀνδραφάξυος
<span class="lb" data-page="11.512" data-line="13" id="l11.512.13"></span>καὶ βλίτου χυλοῦ μνημονεύοντες, ἔτι δὲ πρὸς τούτοις
<span class="lb" data-page="11.512" data-line="14" id="l11.512.14"></span>οἷον κολοφῶνά τινα τῷ λόγῳ τὸ φλέγμα προχειριζόμενοι·
<span class="lb" data-page="11.512" data-line="15" id="l11.512.15"></span>σαφῶς γὰρ αὐτοῖς τοῦτο καὶ γλίσχρον εἶναι δοκεῖ καὶ ψυχρόν.
<span class="lb" data-page="11.512" data-line="16" id="l11.512.16"></span>ἀλλὰ κᾀκ τοῦ τοῖς φλεβοτομουμένοις ἐπισταζόμενον ἔλαιον
<span class="lb" data-page="11.512" data-line="17" id="l11.512.17"></span>εὔρουν ἐργάζεσθαι τὸ αἷμα τἀναντία κατασκευάζοντάς ἐστιν
<span class="lb" data-page="11.512" data-line="18" id="l11.512.18"></span>ἰδεῖν ἑκατέρους. οἱ μὲν γὰρ ὡς τῇ θερμότητι χέον, οἱ δ’ ὡς
<span class="pb" data-page="11.513" id="p11.513"></span>
<span class="lb" data-page="11.513" data-line="1" id="l11.513.1"></span>τῇ ψυχρότητι τὸν ὄλισθον παρέχον, ὁμοίως κρυστάλλῳ τὴν
<span class="lb" data-page="11.513" data-line="2" id="l11.513.2"></span>εὔροιαν ἐργάζεσθαί φασιν αὐτό. κᾄπειτ’ ἐντεῦθεν ἐκτραπόμενοι
<span class="lb" data-page="11.513" data-line="3" id="l11.513.3"></span>περὶ τῆς τῶν ὀλισθηρῶν ἁπάντων φύσεως διαλέγονται,
<span class="lb" data-page="11.513" data-line="4" id="l11.513.4"></span>μέχρι τῆς ἐσχάτης φιλολογίας ἀνιόντες τῷ λόγῳ. καταγινώσκοντες
<span class="lb" data-page="11.513" data-line="5" id="l11.513.5"></span>δὲ τῆς τούτων ἄλης, ὥς φασιν, ἕτεροι τὴν πιμελὴν
<span class="lb" data-page="11.513" data-line="6" id="l11.513.6"></span>τῷ λόγῳ προχειρίζονται, πλησιαίτατα μὲν ἐλαίῳ τὴν φύσιν
<span class="lb" data-page="11.513" data-line="7" id="l11.513.7"></span>ὑπάρχουσαν, ἐναργῶς δ’ εὑρεθῆναι δυναμένην ὁποία τίς
<span class="lb" data-page="11.513" data-line="8" id="l11.513.8"></span>ἐστι τὴν κρᾶσιν, ἐν αὐτοῖς γὰρ ἡμῖν συνισταμένην οὐκ ἂν
<span class="lb" data-page="11.513" data-line="9" id="l11.513.9"></span>δύνασθαι λαθεῖν. αὐτίκα γέ τοί φασιν ἐν τοῖς ὑγιεινοῖς καὶ
<span class="lb" data-page="11.513" data-line="10" id="l11.513.10"></span>εὐτραφέσι σώμασιν γεννᾶσθαι πιμελὴν πολλὴν, ἃ μηδὲ μανέντα
<span class="lb" data-page="11.513" data-line="11" id="l11.513.11"></span>τινὰ φάναι ψυχρά. γίνεσθαι γὰρ τοιαῦτα τῆς φύσεως
<span class="lb" data-page="11.513" data-line="12" id="l11.513.12"></span>ἐῤῥωμένης, ἣν δὴ θερμόν τι χρῆμα πάντες ὡμολογήκασιν οἱ
<span class="lb" data-page="11.513" data-line="13" id="l11.513.13"></span>φυσικοὶ φιλόσοφοι. τούτοις δ’ ἀντιλέγοντές τινες ἐν ψυχροτέραις
<span class="lb" data-page="11.513" data-line="14" id="l11.513.14"></span>κράσεσι γεννᾶσθαι πιμελήν φασιν, ὡς δηλοῦν τάς τε
<span class="lb" data-page="11.513" data-line="15" id="l11.513.15"></span>γυναῖκας καὶ τοὺς ἀργῶς διαιτωμένους. <span class="milestone ed2page" data-n="13.49" data-unit="ed2page" id="ed2page.13.49"></span>ἤδη δὲ καὶ τῶν
<span class="lb" data-page="11.513" data-line="16" id="l11.513.16"></span>ἐθνῶν, ἔνθα μὲν τὸ ψυχρὸν κρατεῖ, πιμελώδεις, ἔνθα δὲ τὸ
<span class="lb" data-page="11.513" data-line="17" id="l11.513.17"></span>θερμὸν, ἰσχνούς φασι γίνεσθαι τοὺς ἀνθρώπους καὶ προχειρίζονται
<span class="lb" data-page="11.513" data-line="18" id="l11.513.18"></span>παράδειγμα τῷ λόγῳ, Κελτοὺς μὲν καὶ Θρᾷκας καὶ ﻿
<span class="pb" data-page="11.514" id="p11.514"></span>
<span class="lb" data-page="11.514" data-line="1" id="l11.514.1"></span>Βιθυνοὺς καὶ Ποντικοὺς καὶ Γαλάτας, ἅμα μὲν ψυχρᾶς
<span class="lb" data-page="11.514" data-line="2" id="l11.514.2"></span>χώρας οἰκήτορας, εὐθὺς δὲ καὶ πιμελώδεις τοὐπίπαν·
<span class="lb" data-page="11.514" data-line="3" id="l11.514.3"></span>Ἄραβας δὲ καὶ Λίβυας Αἰγυπτίους τε καὶ Αἰθίοπας,
<span class="lb" data-page="11.514" data-line="4" id="l11.514.4"></span>ὅσοι τ’ ἄλλοι θερμὴν ἐποικοῦσι γῆν ἰσχνοὺς καὶ ξηροὺς
<span class="lb" data-page="11.514" data-line="5" id="l11.514.5"></span>ἅπαντας. εἰσὶ δ’ οἳ καὶ χωρὶς κατὰ μέρος παραδειγμάτων
<span class="lb" data-page="11.514" data-line="6" id="l11.514.6"></span>αὐτῷ τῷ καθόλου λόγῳ πρὸς ἀλλήλους ἀμφισβητοῦσιν, οἱ
<span class="lb" data-page="11.514" data-line="7" id="l11.514.7"></span>μὲν μηδ’ ἂν γενέσθαι τὸν λιπαρὸν ἐν ἡμῖν χυμὸν, εἰ μὴ
<span class="lb" data-page="11.514" data-line="8" id="l11.514.8"></span>καλῶς ὑπὸ τῆς φύσεως αἱ τροφαὶ κατεργασθεῖεν, οἱ δὲ τοῦτον
<span class="lb" data-page="11.514" data-line="9" id="l11.514.9"></span>μὲν ἐν ταῖς τροφαῖς περιέχεσθαι, καταναλίσκεσθαι δ’ ὑπὸ
<span class="lb" data-page="11.514" data-line="10" id="l11.514.10"></span>τῆς ἐν ἡμῖν θερμασίας, ὥσπερ τοὔλαιον ὑπὸ τῆς φλογὸς, ἧς
<span class="lb" data-page="11.514" data-line="11" id="l11.514.11"></span>ἀῤῥώστου γινομένης ἀθροίζεσθαι κατὰ τὸ σῶμα. τινὲς δὲ
<span class="lb" data-page="11.514" data-line="12" id="l11.514.12"></span>αὐτῶν καὶ τὰ ζῶα παρατίθενται τῷ λόγῳ, τὰ μὲν φύσει ψυχρότερα
<span class="lb" data-page="11.514" data-line="13" id="l11.514.13"></span>πιμελωδέστερα πάντα ὑπάρχοντα, καθάπερ ἄρκτοι
<span class="lb" data-page="11.514" data-line="14" id="l11.514.14"></span>καὶ ὄϊες καὶ σύες, τὰ δ’ αὖ θερμότερα ξηρότερα καὶ ἀπίμελα,
<span class="lb" data-page="11.514" data-line="15" id="l11.514.15"></span>καθάπερ λέοντές τε καὶ παρδάλεις καὶ κύνες. ἔτι τοίνυν ἀπὸ
<span class="lb" data-page="11.514" data-line="16" id="l11.514.16"></span>τοῦ διαφθείρεσθαι βρεχομένας ἐλαίῳ μελίττας τε καὶ μυίας
<span class="lb" data-page="11.514" data-line="17" id="l11.514.17"></span>καὶ σφῆκας καὶ μύρμηκας, οἱ μὲν ψυχρὸν, οἱ δὲ θερμὸν ἐπιδεικνύναι
<span class="lb" data-page="11.514" data-line="18" id="l11.514.18"></span>πειρῶνται τοὔλαιον, καὶ τινὲς μὲν ὑγρὸν, τινὲς δὲ
<span class="lb" data-page="11.514" data-line="19" id="l11.514.19"></span>ξηρόν. ἄναιμα γὰρ ὄντα τὰ εἰρημένα ζῶα καὶ διὰ τοῦτο ψυχρὰ,
<span class="pb" data-page="11.515" id="p11.515"></span>
<span class="lb" data-page="11.515" data-line="1" id="l11.515.1"></span>τινὲς μὲν ἑτοίμως ὑπὸ ἐλαίου καταψύχεσθαί φασιν καὶ
<span class="lb" data-page="11.515" data-line="2" id="l11.515.2"></span>διὰ ταῦτ’ ἀποθνήσκειν· ἔνιοι δ’ ἐκθερμαινόμενα μὴ φέρειν
<span class="lb" data-page="11.515" data-line="3" id="l11.515.3"></span>τὴν εἰς τοὐναντίον μεταβολήν. καὶ δὴ καὶ ξηραινόμενα ἀμέτρως
<span class="lb" data-page="11.515" data-line="4" id="l11.515.4"></span>ἕτεροι διὰ τὸ φύσει προεξηράνθαι τῷ τῆς ἀμετρίας
<span class="lb" data-page="11.515" data-line="5" id="l11.515.5"></span>βλάπτεσθαι λόγῳ. ὑγραινόμενα δ’ ἕτεροι τῇ πρὸς τὴν φύσιν
<span class="lb" data-page="11.515" data-line="6" id="l11.515.6"></span>αὐτῶν ἐναντιότητι. τὸ μὲν οὖν ἐπὶ τῶν ἐντόμων ζώων εἰς
<span class="lb" data-page="11.515" data-line="7" id="l11.515.7"></span>τοὐναντίον ἀλλήλοις ἐπιχειρεῖν αὐτοὺς, οὐδὲν ἂν ἴσως εἶναι
<span class="lb" data-page="11.515" data-line="8" id="l11.515.8"></span>θαυμαστόν· ὅτι δὲ κᾀκ τῶν ἡμῖν αὐτοῖς συμβαινόντων εἰς
<span class="lb" data-page="11.515" data-line="9" id="l11.515.9"></span>ἑκάτερον <span class="milestone ed1page" data-n="2.26" data-unit="ed1page" id="ed1page.2.26"></span>ἐπιχειροῦσιν, ἄξιον ἤδη θαυμάζειν. οἱ μὲν γὰρ
<span class="lb" data-page="11.515" data-line="10" id="l11.515.10"></span>μᾶλλον, οἱ δ’ ἧττον ἱδροῦν φάσκοντες, εἴ τις ἀλείψαιτο
<span class="lb" data-page="11.515" data-line="11" id="l11.515.11"></span>λουόμενος, οὔθ’ οἱ μᾶλλον εἰπόντες ὁμολογοῦσιν ἀλλήλοις
<span class="lb" data-page="11.515" data-line="12" id="l11.515.12"></span>ὑπὲρ τῆς καθόλου δυνάμεως οὔθ’ οἱ ἧττον. ἀλλὰ τῶν μὲν
<span class="lb" data-page="11.515" data-line="13" id="l11.515.13"></span>μᾶλλον ἱδροῦν φασκόντων ἡμᾶς ἔνιοι μὲν εἰς θερμότητα τὴν
<span class="lb" data-page="11.515" data-line="14" id="l11.515.14"></span>αἰτίαν ἀναφέρουσιν, ἔνιοι δ’ εἰς γλισχρότητα, τὸ μὲν θερμὸν
<span class="lb" data-page="11.515" data-line="15" id="l11.515.15"></span>τῇ φύσει προκλητικὸν ἱδρώτων φάσκοντες ὑπάρχειν οἱ πρότεροι,
<span class="lb" data-page="11.515" data-line="16" id="l11.515.16"></span>τὸ δὲ γλίσχρον οἱ δεύτεροι, θηρατικόν τε καὶ ἀθροιστικὸν
<span class="lb" data-page="11.515" data-line="17" id="l11.515.17"></span>γιγνόμενον τῶν τέως ἀποῤῥεόντων ἐν τάχει καὶ διὰ τοῦτο
<span class="lb" data-page="11.515" data-line="18" id="l11.515.18"></span>λανθανόντων τὴν αἴσθησιν, ἐπίδηλον οὕτως ἐργάζεσθαι τὸ
<span class="pb" data-page="11.516" id="p11.516"></span>
<span class="lb" data-page="11.516" data-line="1" id="l11.516.1"></span>πλῆθος τῶν ἱδρώτων. οἱ δ’ ἧττον ἱδροῦν φάσκοντες τοὺς
<span class="lb" data-page="11.516" data-line="2" id="l11.516.2"></span>ἀλειψαμένους ἐν λουτροῖς καὶ γυμνασίοις οἱ μὲν ἐμπλαστικὴν,
<span class="lb" data-page="11.516" data-line="3" id="l11.516.3"></span>οἱ δὲ ψυκτικὴν αὐτῷ δύναμιν ἀνατιθέασιν. καὶ μὲν δὴ κᾀκ
<span class="lb" data-page="11.516" data-line="4" id="l11.516.4"></span>τῶν φαινομένων οἱ μὲν ξηραίνειν, οἱ δ’ ὑγραίνειν αὐτό φασιν·
<span class="lb" data-page="11.516" data-line="5" id="l11.516.5"></span>ὑγραίνειν μὲν ὅσοι πλέον ἱδροῦν ὑπολαμβάνουσι τοὺς ἠλειμμένους,
<span class="lb" data-page="11.516" data-line="6" id="l11.516.6"></span>ξηραίνειν δὲ καὶ ἕτεροι. καὶ δὴ καὶ ἀπεριψύκτους διαφυλάττειν
<span class="lb" data-page="11.516" data-line="7" id="l11.516.7"></span>τοὺς ἀλειψαμένους, οἱ μὲν τῷ πάχει τε καὶ τῇ
<span class="lb" data-page="11.516" data-line="8" id="l11.516.8"></span>γλισχρότητι δίκην ἀμφιέσματός τινος ἢ προβλήματος εἶργον
<span class="lb" data-page="11.516" data-line="9" id="l11.516.9"></span>τὸ κρύος, οἱ δὲ τῇ φυσικῇ θερμότητι καὶ τὰ πλησιάζοντα
<span class="lb" data-page="11.516" data-line="10" id="l11.516.10"></span>συνεκθερμαῖνον. ἔτι τοίνυν ἐκ τοῦ μὴ βλάπτειν μηδ’ ἐξαλείφειν
<span class="lb" data-page="11.516" data-line="11" id="l11.516.11"></span>αὐτὸ τὰ διὰ τοῦ μέλανος ἐν τοῖς βιβλίοις γραφόμενα,
<span class="lb" data-page="11.516" data-line="12" id="l11.516.12"></span>καίτοι τῶν γε ἄλλων ὑγρῶν ἁπάντων ἐξαλειφόντων, οἱ μὲν
<span class="lb" data-page="11.516" data-line="13" id="l11.516.13"></span>ξηράν τε καὶ οἷον ἄνικμον αὐτοῦ τὴν φύσιν εἶναί φασιν, ὁμοίως
<span class="lb" data-page="11.516" data-line="14" id="l11.516.14"></span>ψάμμῳ τε καὶ σποδιᾷ, τινὲς δὲ καὶ παχυμερέστερον καὶ ἀκατέργαστον.
<span class="lb" data-page="11.516" data-line="15" id="l11.516.15"></span>οὕτω δὲ καὶ τὸ μὴ μίγνυσθαι τοῖς ἄλλοις οἱ μὲν
<span class="lb" data-page="11.516" data-line="16" id="l11.516.16"></span>εἰς κουφότητα καὶ λεπτομέρειαν, οἱ δὲ εἰς γλισχρότητα καὶ
<span class="lb" data-page="11.516" data-line="17" id="l11.516.17"></span>πάχος ἀναφέρουσιν, ἐπεὶ τοῖς γε ὁμοίως χυλοῖς μίγνυσθαι,
<span class="lb" data-page="11.516" data-line="18" id="l11.516.18"></span>καθάπερ καὶ τῷ τῆς μαλάχης ἀφεψήματι. <span class="milestone ed2page" data-n="13.50" data-unit="ed2page" id="ed2page.13.50"></span>τὰ δ’ αὐτὰ καὶ
<span class="pb" data-page="11.517" id="p11.517"></span>
<span class="lb" data-page="11.517" data-line="1" id="l11.517.1"></span>περὶ τοῦ μὴ καλῶς ἐλαίῳ δεύεσθαι τὴν γῆν, καίτοι τοῖς ἄλλοις
<span class="lb" data-page="11.517" data-line="2" id="l11.517.2"></span>ὑγροῖς βρεχομένην, οἷον ὕδατι καὶ οἴνῳ καὶ ὄξει. τινὲς μὲν
<span class="lb" data-page="11.517" data-line="3" id="l11.517.3"></span>κᾀνταῦθα τὸ ξηρὸν τῆς οὐσίας, ἔνιοι δὲ τὸ λεπτομερὲς,
<span class="lb" data-page="11.517" data-line="4" id="l11.517.4"></span>εἰσὶ δ’ οἳ τὸ παχυμερὲς αἰτιῶνται, διεξέρχεσθαι μὲν τοὺς
<span class="lb" data-page="11.517" data-line="5" id="l11.517.5"></span>πόρους τῆς γῆς ἀψαυστὶ φάσκοντες οἱ τὴν λεπτομέρειαν
<span class="lb" data-page="11.517" data-line="6" id="l11.517.6"></span>αἰτιώμενοι, τὴν ἀρχὴν δὲ μηδ’ ἐμπίπτειν εἰς αὐτοὺς οἱ
<span class="lb" data-page="11.517" data-line="7" id="l11.517.7"></span>τὴν παχυμέρειαν. ἔστι δ’ οὐδετέρους ἐλέγξαι, κατ’ ἀμφοτέρας
<span class="lb" data-page="11.517" data-line="8" id="l11.517.8"></span>τὰς αἰτίας δυναμένων τινῶν καὶ μὴ μίγνυσθαι τοῖς
<span class="lb" data-page="11.517" data-line="9" id="l11.517.9"></span>πέλας, εἴ γε καὶ τῶν φυσικῶν ἐνίοις ἡ συμμετρία τῶν πόρων
<span class="lb" data-page="11.517" data-line="10" id="l11.517.10"></span>αἰτία τῆς μίξεως εἶναι δοκεῖ. κᾀγὼ μὲν νῦν ἐπὶ κεφαλαίων
<span class="lb" data-page="11.517" data-line="11" id="l11.517.11"></span>αὐτὰ διέρχομαι, τὰς ἀφορμὰς τῶν ἐπιχειρημάτων
<span class="lb" data-page="11.517" data-line="12" id="l11.517.12"></span>ἀναμιμνήσκων μόνας. εἰ δέ τις ἐκτείνειν ἕκαστον ἐθέλοι καὶ
<span class="lb" data-page="11.517" data-line="13" id="l11.517.13"></span>κατασκευάζειν ἑκατέρωθεν, οὐ μίαν οὕτω γε βίβλον, ἀλλὰ
<span class="lb" data-page="11.517" data-line="14" id="l11.517.14"></span>παμπόλλας ἂν οἶμαι πληρώσειν αὐτόν. πάρεστι δὲ ἤδη
<span class="lb" data-page="11.517" data-line="15" id="l11.517.15"></span>σκοπεῖν ὡς οὐ μακρὰ μόνον ἡ τοιαύτη πλάνη τῶν λόγων,
<span class="lb" data-page="11.517" data-line="16" id="l11.517.16"></span>ἀνεκτὸν γὰρ ἂν ἦν, ἀλλὰ καὶ μέχρι τῆς ἄκρας ἀνερχομένη
<span class="lb" data-page="11.517" data-line="17" id="l11.517.17"></span>φυσιολογίας, ἐνίοτε δὲ καὶ δύσκριτον. εἰ δ’ ἅτι καὶ παντάπασιν
<span class="pb" data-page="11.518" id="p11.518"></span>
<span class="lb" data-page="11.518" data-line="1" id="l11.518.1"></span>ἄχρηστος ἰατροῖς εἰδείη τις, ἔτι καὶ μᾶλλον, οἶμαι,
<span class="lb" data-page="11.518" data-line="2" id="l11.518.2"></span>φεύξεται τὴν τοιαύτην ὁδὸν τῶν λόγων. οὔτε γὰρ ἁπλῶς
<span class="lb" data-page="11.518" data-line="3" id="l11.518.3"></span>εἰ θερμὸν, ἢ ψυχρὸν, ἢ ξηρὸν, ἢ ὑγρόν ἐστιν ἕκαστον τῶν
<span class="lb" data-page="11.518" data-line="4" id="l11.518.4"></span>φαρμάκων ζητοῦμεν οὔτ’ εἰ μυρμήκων, ἢ σφηκῶν, ἢ μελιττῶν,
<span class="lb" data-page="11.518" data-line="5" id="l11.518.5"></span>ἤ τινος ἄλλου τῶν ζώων ὑγραντικὸν, ἢ ξηραντικὸν,
<span class="lb" data-page="11.518" data-line="6" id="l11.518.6"></span>ἢ θερμαντικὸν, ἢ ψυκτικόν ἐστιν, ἀλλ’ ὅπως ἔχει
<span class="lb" data-page="11.518" data-line="7" id="l11.518.7"></span>πρὸς ἀνθρώπινον σῶμα. παρὸν οὖν ἐπ’ ἀνθρώπων ποιεῖσθαι
<span class="lb" data-page="11.518" data-line="8" id="l11.518.8"></span>τὴν βάσανον, οὐ καλῶς ἐκτρέπονται πρὸς ἕτερα.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg075.1st1K-grc1:2.27">
<span class="pb page1" data-page="11.537" id="p11.537"></span>
<span class="milestone ed1page page1" data-n="2.29" data-unit="ed1page" id="ed1page.2.29"></span>
<span class="milestone ed2page page1" data-n="13.56" data-unit="ed2page" id="ed2page.13.56"></span>
            <p>
<span class="lb" data-page="11.537" data-line="5" id="l11.537.5"></span><span class="milestone ed2page" data-n="13.57" data-unit="ed2page" id="ed2page.13.57"></span>Νυνὶ δὲ περὶ ῥοδίνου βραχέα προσθεὶς
<span class="lb" data-page="11.537" data-line="6" id="l11.537.6"></span>ἐπὶ τοῖς κατ’ ἀρχὰς εἰρημένοις ἐν τῷδε καταπαύσω
<span class="lb" data-page="11.537" data-line="7" id="l11.537.7"></span>τὸν λόγον. εἴρηται μὲν οὖν ὡς οὔτ’ ὀσμαῖς οὔτε χρόαις
<span class="lb" data-page="11.537" data-line="8" id="l11.537.8"></span>οὔτ’ ἄλλῳ τινὶ τῶν συμβεβηκότων εὔλογόν ἐστι προσέχειν
<span class="lb" data-page="11.537" data-line="9" id="l11.537.9"></span>τὸν νοῦν ἐν ταῖς τῶν δυνάμεων ἐξετάσεσιν, ἀλλὰ τοῖς
<span class="lb" data-page="11.537" data-line="10" id="l11.537.10"></span>ἐναργῶς φαινομένοις ἐπί τε τῶν ὑγιαινόντων καὶ νοσούντων
<span class="lb" data-page="11.537" data-line="11" id="l11.537.11"></span>σωμάτων. ἀποδέδεικται δὲ καὶ ὡς τοὔλαιον, ὅταν ἄναλον
<span class="lb" data-page="11.537" data-line="12" id="l11.537.12"></span>ᾖ καὶ καθαρὸν ἀκριβῶς, ἐκ τῆς μέσης ὕλης ἐστίν.
<span class="lb" data-page="11.537" data-line="13" id="l11.537.13"></span>ὥστε καὶ τὸ ῥόδινον χρὴ τὸ ἀκριβὲς καὶ ἁπλοῦν καὶ ὄντως
<span class="lb" data-page="11.537" data-line="14" id="l11.537.14"></span>ῥόδινον ἐξ ἐλαίου τε τούτου κατεσκευάσθαι καὶ μηδὲν ἐν
<span class="lb" data-page="11.537" data-line="15" id="l11.537.15"></span>ἑαυτῷ φαρμακωδέστερον ἔχειν, ὥσπερ εἰώθασιν οἱ μυρεψοὶ
<span class="lb" data-page="11.537" data-line="16" id="l11.537.16"></span>σκευάζειν, ὑπὲρ τοῦ μόνιμόν τε καὶ εὐωδέστερον γενέσθαι
<span class="lb" data-page="11.537" data-line="17" id="l11.537.17"></span>προστύφοντες ἀρώμασι τοὔλαιον πρὶν ἐμβαλεῖν τὰ ῥόδα.
<span class="lb" data-page="11.537" data-line="18" id="l11.537.18"></span>κάλλιον δὲ ἴσως ἐστὶ καὶ τοῖς ὀνόμασιν διαστέλλειν αὐτὰ,
<span class="pb" data-page="11.538" id="p11.538"></span>
<span class="lb" data-page="11.538" data-line="1" id="l11.538.1"></span>καθότι καὶ τοὺς παλαιοὺς οἶδα ποιοῦντας. ἔλαιον μὲν
<span class="lb" data-page="11.538" data-line="2" id="l11.538.2"></span>γὰρ ῥόδινον ὀνομάζουσιν τὸ χωρὶς τῶν ἀρωμάτων σκευασθέν.
<span class="lb" data-page="11.538" data-line="3" id="l11.538.3"></span>ὅτῳ δ’ ἐπεμβέβληταί τι καὶ τούτων, οὐκ ἔλαιον
<span class="lb" data-page="11.538" data-line="4" id="l11.538.4"></span>ἔτι τὸ τοιοῦτον, ἀλλὰ μύρον ἤδη προσαγορεύουσιν. ὥστε
<span class="lb" data-page="11.538" data-line="5" id="l11.538.5"></span>ἐπειδὴ τὸ μὲν ἔλαιον οἷον ὕλη τίς ἐστιν τῶν θερμαινόντων
<span class="lb" data-page="11.538" data-line="6" id="l11.538.6"></span>τε καὶ ψυχόντων φαρμάκων ἐκ τῆς μέσης κράσεως
<span class="lb" data-page="11.538" data-line="7" id="l11.538.7"></span>ὑπάρχον, ἐξ ἐλαίου δὲ καὶ ῥόδων χυλῶν σύγκειται τὸ ῥόδινον,
<span class="lb" data-page="11.538" data-line="8" id="l11.538.8"></span>ἔστι δήπου καὶ αὐτὸ τοιοῦτον τὴν κρᾶσιν οἷός περ
<span class="lb" data-page="11.538" data-line="9" id="l11.538.9"></span>καὶ ὁ τῶν ῥόδων χυλός. ἔστι δὲ δήπου ῥᾷστον οὐ ῥόδων
<span class="lb" data-page="11.538" data-line="10" id="l11.538.10"></span>χυλοῦ μόνον αὐτοῦ καθ’ ἑαυτὸν, ἀλλὰ καὶ συνθέντας ἔλαιον
<span class="lb" data-page="11.538" data-line="11" id="l11.538.11"></span>ῥόδινον ἐπί τε τῶν ὑγιαινόντων καὶ νοσούντων, ὡς ἤδη
<span class="lb" data-page="11.538" data-line="12" id="l11.538.12"></span>πολλάκις εἴρηται, τὴν βάσανον αὐτοῦ ποιήσασθαι τῆς δυνάμεως.
<span class="lb" data-page="11.538" data-line="13" id="l11.538.13"></span>εὑρήσεις οὖν ἐμψυχομένους μὲν ὑπ’ αὐτοῦ τοὺς
<span class="lb" data-page="11.538" data-line="14" id="l11.538.14"></span>ἔτι κεκαυμένους καὶ παραχρῆμά τινος ὠφελείας αἰσθανομένους,
<span class="lb" data-page="11.538" data-line="15" id="l11.538.15"></span>βλαπτομένους δ’ ἐναργῶς ἅπαντας τοὺς ἐψυγμένους,
<span class="lb" data-page="11.538" data-line="16" id="l11.538.16"></span>ὥστε σε σαφῶς ἑκατέρωθεν συνιέναι τῆς δυνάμεως αὐτοῦ
<span class="lb" data-page="11.538" data-line="17" id="l11.538.17"></span>ψυχούσης μᾶλλον ἢ θερμαινούσης. οὐ μὴν ἰσχυρά γε ἡ
<span class="lb" data-page="11.538" data-line="18" id="l11.538.18"></span>ἀπὸ ῥοδίνου φαίνεταί σοι ψύξις, ἀλλ’ ἐγγυτάτω πως εἶναι
<span class="pb" data-page="11.539" id="p11.539"></span>
<span class="lb" data-page="11.539" data-line="1" id="l11.539.1"></span>δόξει τῆς μέσης κράσεως. ὀνομάζω δὲ τὰ τοιαῦτα φάρμακα
<span class="lb" data-page="11.539" data-line="2" id="l11.539.2"></span>σαφοῦς ἕνεκα διδασκαλίας ἐκ τῆς πρώτης φύσεώς τε καὶ τάξεως
<span class="lb" data-page="11.539" data-line="3" id="l11.539.3"></span>τῶν ψυχόντων, ὥσπερ αὖ καὶ ὅσα βραχὺ τῆς μέσης κράσεως
<span class="lb" data-page="11.539" data-line="4" id="l11.539.4"></span>ἐπὶ τὸ θερμότερον ἀποκεχώρηκεν, ἐκ τῆς πρώτης ἀποστάσεώς
<span class="lb" data-page="11.539" data-line="5" id="l11.539.5"></span>τε καὶ τάξεως τῶν θερμαινόντων. ταυτὶ μὲν ἐν τῷ
<span class="lb" data-page="11.539" data-line="6" id="l11.539.6"></span>παρόντι περὶ ῥοδίνου χρὴ γινώσκειν. ἀναγκαῖον γὰρ ἔσται
<span class="lb" data-page="11.539" data-line="7" id="l11.539.7"></span>μοι καὶ κατὰ τὸν ἑξῆς λόγον ἔτι μνημονεῦσαί τε τοῦ φαρμάκου
<span class="lb" data-page="11.539" data-line="8" id="l11.539.8"></span>καὶ προσθεῖναι τὰ λείποντα ὧν εἴπομεν.
</p>
          </article>

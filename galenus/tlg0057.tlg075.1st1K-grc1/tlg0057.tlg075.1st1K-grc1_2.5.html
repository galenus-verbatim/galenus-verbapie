<article xmlns="http://www.w3.org/1999/xhtml" id="urn:cts:greekLit:tlg0057.tlg075.1st1K-grc1:2.5">
<span class="pb page1" data-page="11.471" id="p11.471"></span>
<span class="milestone ed1page page1" data-n="2.19" data-unit="ed1page" id="ed1page.2.19"></span>
<span class="milestone ed2page page1" data-n="13.34" data-unit="ed2page" id="ed2page.13.34"></span>
            <p>
<span class="lb" data-page="11.471" data-line="10" id="l11.471.10"></span>Φανεῖται δὲ καὶ νῦν οὐδὲν ἧττον ἡ φύσις
<span class="lb" data-page="11.471" data-line="11" id="l11.471.11"></span>αὐτῆς τε τῆς ἐπαγωγῆς καὶ πολὺ δὴ μᾶλλον ἡ τοῦ παραδείγματος.
<span class="lb" data-page="11.471" data-line="12" id="l11.471.12"></span>ἅπαντα γὰρ ἐπελθεῖν ἔγνωκα διὰ κεφαλαίων ὅσα
<span class="lb" data-page="11.471" data-line="13" id="l11.471.13"></span>τοῖς ἰατροῖς εἴρηται περὶ δυνάμεως ἐλαίου, πιθανῶς μὲν τῷ
<span class="lb" data-page="11.471" data-line="14" id="l11.471.14"></span>δοκεῖν, οὐ μὴν ἀληθῶς γε. καὶ πρῶτον τὸ ὑπὸ Διοκλέους ἐν
<span class="lb" data-page="11.471" data-line="15" id="l11.471.15"></span>Ἀρχιδάμῳ λελεγμένον, ὡς σκληρύνεσθαι καὶ ἐπικαίεσθαι τὸ
<span class="lb" data-page="11.471" data-line="16" id="l11.471.16"></span>δέρμα τοῖς ἐν ἐλαίῳ τριβομένοις, ὑπελάμβανεν ὁ Ἀρχίδαμος
<span class="lb" data-page="11.471" data-line="17" id="l11.471.17"></span>καὶ διὰ τοῦτο τὴν ξηροτριβίαν προὔκρινε. συνεκπυροῦσθαί τε
<span class="lb" data-page="11.471" data-line="18" id="l11.471.18"></span>γὰρ, φησὶ, καὶ ἐπικαίειν τὸ ἔλαιον ὑπὸ τῆς τρίψεως θερμαινόμενον
<span class="pb" data-page="11.472" id="p11.472"></span>
<span class="lb" data-page="11.472" data-line="1" id="l11.472.1"></span>ἐνόμιζεν καὶ κατὰ τοῦτο ἐξικμάζειν καὶ ξηραίνειν
<span class="lb" data-page="11.472" data-line="2" id="l11.472.2"></span>ἱκανῶς, ὥσπερ τῶν ὀπτωμένων τὰ χριόμενα. καὶ γὰρ καὶ
<span class="lb" data-page="11.472" data-line="3" id="l11.472.3"></span>ταῦτα σκληρύνεσθαι μᾶλλον ἢ εἰ χωρὶς ἐλαίου τις ὀπτήσειεν.
<span class="lb" data-page="11.472" data-line="4" id="l11.472.4"></span>αὐτὴν δὲ ἴσως ἄμεινον ὅλην παραγράψαι τοῦ Διοκλέους τὴν
<span class="lb" data-page="11.472" data-line="5" id="l11.472.5"></span>ῥῆσιν. ἔχει δὲ ᾧδε· τὸ δὲ μετ’ ἐλαίου τρίβειν οὐχ ὁμοίως
<span class="lb" data-page="11.472" data-line="6" id="l11.472.6"></span>ἐδοκίμαζε. πρῶτον μὲν γὰρ ἀνώμαλον ᾤετο γίνεσθαι τὴν
<span class="lb" data-page="11.472" data-line="7" id="l11.472.7"></span>τοιαύτην τρίψιν παρὰ τὸ τὰς χεῖρας ὀλισθαίνειν καὶ μὴ
<span class="lb" data-page="11.472" data-line="8" id="l11.472.8"></span>δύνασθαι τῆς σαρκὸς ὁμοίως ἀντιλαμβάνεσθαι διὰ τὸ λίπος.
<span class="lb" data-page="11.472" data-line="9" id="l11.472.9"></span>ἔτι δὲ καὶ σκληρύνεσθαι καὶ ἐπικαίεσθαι τὸ δέρμα τοῖς οὕτω
<span class="lb" data-page="11.472" data-line="10" id="l11.472.10"></span>τριβομένοις ἔφη μᾶλλον ἢ τοῖς ξηροῖς. συνεκπυροῦσθαι γὰρ
<span class="lb" data-page="11.472" data-line="11" id="l11.472.11"></span>καὶ ἐπικαίειν τὸ ἔλαιον θερμαινόμενον ὑπὸ τῆς τρίψεως,
<span class="lb" data-page="11.472" data-line="12" id="l11.472.12"></span><span class="milestone ed2page" data-n="13.35" data-unit="ed2page" id="ed2page.13.35"></span>καθάπερ τῶν ὀπτωμένων τὰ χριόμενα τῶν μὴ χριομένων,
<span class="lb" data-page="11.472" data-line="13" id="l11.472.13"></span>ἐκπυρουμένου τοῦ ἐλαίου θερμαινόμενα καὶ ἐξικμαζόμενα
<span class="lb" data-page="11.472" data-line="14" id="l11.472.14"></span>λίαν σκληρύνεσθαι μᾶλλον. ὁμοίως δὲ καὶ τὰ ἐν τῷ
<span class="lb" data-page="11.472" data-line="15" id="l11.472.15"></span>ἐλαίῳ ἑψόμενα κραῦρα καὶ καπυρὰ γίνεσθαι διὰ τὴν αὐτὴν
<span class="lb" data-page="11.472" data-line="16" id="l11.472.16"></span>αἰτίαν. πρὸς δὲ τούτοις, ὥσπερ τὰ ξύλα καὶ τὰ δέρματα
<span class="lb" data-page="11.472" data-line="17" id="l11.472.17"></span>καὶ τὰ ἄλλα τὰ μετ’ ἐλαίου τριβόμενα συνδιαδίδωσιν εἴσω
<span class="lb" data-page="11.472" data-line="18" id="l11.472.18"></span>τὸ ἔλαιον, οὕτως ᾤετο καὶ τὰ σώματα. τούτου δὲ γιγνομένου
<span class="pb" data-page="11.473" id="p11.473"></span>
<span class="lb" data-page="11.473" data-line="1" id="l11.473.1"></span>πολλὰ τῶν εἰθισμένων διὰ τῆς σαρκὸς μετὰ τοῦ πνεύματος
<span class="lb" data-page="11.473" data-line="2" id="l11.473.2"></span>ῥεῖν καὶ ἔξω διαπίπτειν ἀποστέγεσθαι, ὥσπερ καὶ διὰ
<span class="lb" data-page="11.473" data-line="3" id="l11.473.3"></span>τῶν ἠθμῶν καὶ τῶν ὀθονίων καὶ ἐρίων καὶ πάντων δι’ ὧν
<span class="lb" data-page="11.473" data-line="4" id="l11.473.4"></span>ἠθεῖταί τι ἐγχεόμενον καὶ χριόμενον, οὐ δύνασθαι τὰ ὑγρὰ
<span class="lb" data-page="11.473" data-line="5" id="l11.473.5"></span>ῥεῖν ὁμοίως. ἀπολαμβανομένης δὲ τῆς τοιαύτης ἐκκρίσεως
<span class="lb" data-page="11.473" data-line="6" id="l11.473.6"></span>τὰ μὲν παλιῤῥοεῖν εἴσω, συμπληροῦν ἀθροιζόμενα τοὺς πόρους
<span class="lb" data-page="11.473" data-line="7" id="l11.473.7"></span>ἀλλήλοις πλεκόμενα καὶ ὑπὸ τοῦ ἐλαίου περιλαμβανόμενα
<span class="lb" data-page="11.473" data-line="8" id="l11.473.8"></span>διὰ τὸ ἔχειν τι ἰξῶδες τὸ ἔλαιον, ὥσπερ ἐπὶ τῶν ἄλλων
<span class="lb" data-page="11.473" data-line="9" id="l11.473.9"></span>φαίνεται τὸ λιπαρὸν τοὺς κονιορτοὺς καὶ τὰ κάρφη καὶ τὰ
<span class="lb" data-page="11.473" data-line="10" id="l11.473.10"></span>ἄλλα τὰ τοιαῦτα συνθηρεύειν. ἐμφραττομένων δὲ τῶν πόρων
<span class="lb" data-page="11.473" data-line="11" id="l11.473.11"></span>ἀεὶ καὶ κατὰ μικρὸν ἀναγκαῖον εἶναι πολλὰ χεῖρον ἀποτελεῖσθαι
<span class="lb" data-page="11.473" data-line="12" id="l11.473.12"></span>τῶν εἰθισμένων γίγνεσθαι κατὰ φύσιν. ὑπελάμβανε
<span class="lb" data-page="11.473" data-line="13" id="l11.473.13"></span>δέ τι καὶ δηκτικὸν ἔχειν αὐτὸ, παρ’ ὃ καὶ τοὺς ὀφθαλμοὺς
<span class="lb" data-page="11.473" data-line="14" id="l11.473.14"></span>δακρύειν καὶ τὴν φάρυγγα κέρχνειν καὶ τὴν κοιλίαν ξύειν καὶ
<span class="lb" data-page="11.473" data-line="15" id="l11.473.15"></span>αἱματώδεις ποιεῖν διαχωρήσεις πινόμενον. ἄνευ μὲν οὖν τρίψεως
<span class="lb" data-page="11.473" data-line="16" id="l11.473.16"></span>ἀλειφομένους οὐδὲν λυπεῖν· ἀσθενεστέραν γὰρ εἶναι
<span class="lb" data-page="11.473" data-line="17" id="l11.473.17"></span>τὴν δῆξιν ἢ ὥστε ποιεῖν τινα αἴσθησιν· μετὰ δὲ τῆς τρίψεως ﻿
<span class="pb" data-page="11.474" id="p11.474"></span>
<span class="lb" data-page="11.474" data-line="1" id="l11.474.1"></span>εἰσδυόμενον εἰς τὴν σάρκα, κακουργεῖν μᾶλλον τῇ δήξει καθάπερ
<span class="lb" data-page="11.474" data-line="2" id="l11.474.2"></span>πολλὰ τῶν φαρμάκων, οὕτω μὲν ἐπιχρισθέντα ἧττον
<span class="lb" data-page="11.474" data-line="3" id="l11.474.3"></span>ἰσχύειν, προσπιεζόμενα δὲ καὶ εἰσδυόμενα εἴσω μᾶλλον ἐνεργεῖν.
<span class="lb" data-page="11.474" data-line="4" id="l11.474.4"></span>καὶ δὴ καὶ ταῖς ἀκαλήφαις καὶ ἄλλοις πολλοῖς ἡσυχῇ
<span class="lb" data-page="11.474" data-line="5" id="l11.474.5"></span>μὲν ψαύοντας οὐδὲν ἐνοχλεῖν, τύπτοντας δὲ καὶ προσπιέζοντας
<span class="lb" data-page="11.474" data-line="6" id="l11.474.6"></span>λυπεῖν. ἃ μὲν οὖν ὁ Διοκλῆς ἐν Ἀρχιδάμῳ λέγει
<span class="lb" data-page="11.474" data-line="7" id="l11.474.7"></span>ταῦτ’ ἔστιν. πάρεστι δὲ σκοπεῖν ἅμα τό τε πιθανὸν αὐτῶν
<span class="lb" data-page="11.474" data-line="8" id="l11.474.8"></span>καὶ μοχθηρόν. ὅτι μὲν γὰρ ἐν ἐλαίῳ πᾶν ὁτιοῦν ἑψόμενον
<span class="lb" data-page="11.474" data-line="9" id="l11.474.9"></span>ἀπόλλυσι τὴν οἰκείαν ὑγρότητα καὶ ψαθυρὸν καὶ κραῦρον
<span class="lb" data-page="11.474" data-line="10" id="l11.474.10"></span>γίγνεται ταχέως, οὐδὲν τοιοῦτον πάσχον ἐν ὕδατι πρὸς τῆς
<span class="lb" data-page="11.474" data-line="11" id="l11.474.11"></span>ἐμπειρίας ἐδιδάχθημεν, ὥστε ταύτῃ μὲν οὐδὲν ὁ Ἀρχίδαμος
<span class="lb" data-page="11.474" data-line="12" id="l11.474.12"></span>ἐψεύσατο. δέον δὲ ὥσπερ ὁ Ἀριστοτέλης καὶ Θεόφραστος,
<span class="lb" data-page="11.474" data-line="13" id="l11.474.13"></span>ἕτεροί τέ τινες ἄνδρες φιλόσοφοι, τὰ τοιαῦτα τῶν προβλημάτων
<span class="lb" data-page="11.474" data-line="14" id="l11.474.14"></span>ἐν τοῖς φυσικοῖς ζητήμασιν προβάλλουσί τε καὶ λύουσι,
<span class="lb" data-page="11.474" data-line="15" id="l11.474.15"></span>καὶ αὐτὸς, εἴπερ ἐβούλετο τὰς αἰτίας ἁπάντων τῶν γιγνομένων
<span class="lb" data-page="11.474" data-line="16" id="l11.474.16"></span>ζητεῖν, ὁμοίως ἐκείνοις προβάλλειν τε καὶ λύειν. εἰ
<span class="lb" data-page="11.474" data-line="17" id="l11.474.17"></span>δ’ οὐ φαίνεται τοῦτο ποιῶν, ἐν τούτῳ καὶ μάλιστα δοκεῖ
<span class="lb" data-page="11.474" data-line="18" id="l11.474.18"></span>μοι σφάλλεσθαι. τὸ μὲν γὰρ φαινόμενον ἐναργῶς ἀεὶ χρὴ
<span class="pb" data-page="11.475" id="p11.475"></span>
<span class="lb" data-page="11.475" data-line="1" id="l11.475.1"></span>τίθεσθαι πρῶτον, ἐπισκέπτεσθαι δὲ ἐφεξῆς, εἴ τις ἐθέλοι,
<span class="lb" data-page="11.475" data-line="2" id="l11.475.2"></span>τὴν αἰτίαν αὐτοῦ, φυσικὰ προβλήματα συντιθέντα τρόπῳ
<span class="lb" data-page="11.475" data-line="3" id="l11.475.3"></span>τοιῷδε. διὰ τί τὸ μὲν ἔλαιον ξηρὰ καὶ ψαθυρὰ καὶ κραῦρα
<span class="lb" data-page="11.475" data-line="4" id="l11.475.4"></span>τὰ ἐν αὐτῷ καθεψόμενα ποιεῖ, τὸ δὲ ὕδωρ ὑγρὰ καὶ μαλακά;
<span class="lb" data-page="11.475" data-line="5" id="l11.475.5"></span>ἢ διὰ τί τὰ μὲν ἑψόμενα κατὰ τοὔλαιον ἀποξηραίνεται, τὰ
<span class="lb" data-page="11.475" data-line="6" id="l11.475.6"></span>δ’ ἄλλως ἐν αὐτῷ βρεχόμενα φυλάττει τὴν οἰκείαν ὑγρότητα
<span class="lb" data-page="11.475" data-line="7" id="l11.475.7"></span>μᾶλλον ἢ εἰ μηδ’ ὅλως ἐβρέχετο; διὰ τί δὲ τὰς ἀπὸ σκίλλης
<span class="lb" data-page="11.475" data-line="8" id="l11.475.8"></span>καὶ ἀκαλήφης δήξεις ἰᾶται; διὰ τί δὲ τούτων μὲν ἰατρικόν
<span class="lb" data-page="11.475" data-line="9" id="l11.475.9"></span>ἐστιν, αὐτὸ δὲ δάκνει τοὺς ὀφθαλμούς; διὰ τί τὸ μὲν ἄλλο
<span class="lb" data-page="11.475" data-line="10" id="l11.475.10"></span>σῶμα πᾶν οὐ δάκνει, τοὺς ὀφθαλμοὺς δὲ δάκνει; διὰ τί τὴν
<span class="lb" data-page="11.475" data-line="11" id="l11.475.11"></span>μὲν φάρυγγα τραχύνει, τὰ δὲ ἕλκη παρηγορεῖ; διὰ τί γαστρὸς
<span class="lb" data-page="11.475" data-line="12" id="l11.475.12"></span>ὑπαγωγόν ἐστι; διὰ τί κόπων ἰατικόν; διὰ τί τοὺς
<span class="lb" data-page="11.475" data-line="13" id="l11.475.13"></span>ἀλειψομένους ἀπεριψύκτους τηρεῖ; διὰ τί τῶν ἐντόμων ζώων
<span class="lb" data-page="11.475" data-line="14" id="l11.475.14"></span>ἀναιρετικόν ἐστι; διὰ τί τῶν ἱμάντων καὶ βυρσῶν μαλακτικὸν
<span class="lb" data-page="11.475" data-line="15" id="l11.475.15"></span>ὑπάρχει, τῶν δ’ ἑψομένων ἐν αὐτῷ σχεδὸν ἁπάντων σκληρυντικόν;
<span class="lb" data-page="11.475" data-line="16" id="l11.475.16"></span>ἓν μὲν εἶδός σοι προβλημάτων τοῦτο, φυσικῷ
<span class="lb" data-page="11.475" data-line="17" id="l11.475.17"></span>προσῆκον μόνῳ. <span class="milestone ed2page" data-n="13.36" data-unit="ed2page" id="ed2page.13.36"></span>τὸ δ’ ἕτερον, ὃ κοινὸν ἤδη καὶ τοῖς
<span class="lb" data-page="11.475" data-line="18" id="l11.475.18"></span>ἀπὸ τῶν τεχνῶν, ἔστι τοιόνδε. διὰ τίνα αἰτίαν ἐπαλείφουσιν
<span class="pb" data-page="11.476" id="p11.476"></span>
<span class="lb" data-page="11.476" data-line="1" id="l11.476.1"></span>ἐλαίῳ πρότερον ὀπτῶντες οἱ μάγειροι τοὺς ἰχθῦς καὶ τὰ
<span class="lb" data-page="11.476" data-line="2" id="l11.476.2"></span>κρέα; διὰ τί τρίβουσιν ἐλαίῳ τοὺς ἀθλητὰς οἱ γυμνασταί;
<span class="lb" data-page="11.476" data-line="3" id="l11.476.3"></span>διὰ τί δὲ καὶ οἱ παιδοτρίβαι τοὺς παῖδας; ἔνεστι γὰρ ἑκάστου
<span class="lb" data-page="11.476" data-line="4" id="l11.476.4"></span>τῶν τοιούτων προβλημάτων ἐμπειρικὴν αἰτίαν ἀποδοῦναι,
<span class="lb" data-page="11.476" data-line="5" id="l11.476.5"></span>τοὺς μὲν ἰχθὺς καὶ τὰ κρέα διὰ τοῦτο ἐπαλείφειν
<span class="lb" data-page="11.476" data-line="6" id="l11.476.6"></span>τῶν μαγείρων ἐρούντων ἂν, ὅτι ξηρὰ καὶ περικεκαυμένα τὰ
<span class="lb" data-page="11.476" data-line="7" id="l11.476.7"></span>ἐκτὸς αὐτῶν γίγνεται, χωρὶς τοῦ λίπους ὀπτωμένων· τοὺς
<span class="lb" data-page="11.476" data-line="8" id="l11.476.8"></span>δ’ ἀθλητὰς ἐν ἐλαίῳ τρίβειν τῶν γυμναστῶν φησόντων ἂν,
<span class="lb" data-page="11.476" data-line="9" id="l11.476.9"></span>ὅτι καὶ τοὺς προϋπάρχοντας κόπους λύει τοῦτο καὶ τοὺς
<span class="lb" data-page="11.476" data-line="10" id="l11.476.10"></span>μέλλοντας πραΰνει καὶ αὐτὴν τὴν τρίψιν ὁμαλὴν καὶ πραεῖαν
<span class="lb" data-page="11.476" data-line="11" id="l11.476.11"></span>τελέως ἀπεργάζεται καὶ πρὸς τὰς μελλούσας κινήσεις παρασκευάζει
<span class="lb" data-page="11.476" data-line="12" id="l11.476.12"></span>τὸ σῶμα. διὰ τὰ αὐτὰ δὲ ταῦτα καὶ οἱ παιδοτρίβαι
<span class="lb" data-page="11.476" data-line="13" id="l11.476.13"></span>τοὺς παῖδας ἀλείφειν ἐροῦσι καὶ πρὸ τῶν γυμνασίων καὶ μετὰ
<span class="lb" data-page="11.476" data-line="14" id="l11.476.14"></span>τὰ γυμνάσια. διὰ τί μέντοι τὸ ἔλαιον ἴαμα κόπων ἐστὶν,
<span class="lb" data-page="11.476" data-line="15" id="l11.476.15"></span>οὐκ ἔτι οὔτε γυμναστὴς οὔτε παιδοτρίβης οὔτ’ ἰατρὸς ἐμπειρικὸς
<span class="lb" data-page="11.476" data-line="16" id="l11.476.16"></span>ἐπίσταται. οὐ μὴν οὐδ’ ὅτι μὴ γινώσκουσιν ἀφίστανται
<span class="lb" data-page="11.476" data-line="17" id="l11.476.17"></span>τῶν ἐναργῶς φαινομένων. οὐδὲ γὰρ διὰ τί λευκὸς
<span class="lb" data-page="11.476" data-line="18" id="l11.476.18"></span>μὲν ἐλλέβορος ἄνω καθαίρει, μέλας δὲ κάτω γινώσκοντες,
<span class="pb" data-page="11.477" id="p11.477"></span>
<span class="lb" data-page="11.477" data-line="1" id="l11.477.1"></span>οὐδὲ διὰ τί κνίκος μὲν φλέγματος ἀγωγόν ἐστιν, ἐπίθυμον
<span class="lb" data-page="11.477" data-line="2" id="l11.477.2"></span>δὲ μελάνων οὐκ εἰδότες, ὅμως χρῶνται τοῖς φαρμάκοις εἰς
<span class="lb" data-page="11.477" data-line="3" id="l11.477.3"></span>ἅπερ ἐδίδαξεν ἡ πεῖρα καὶ θεραπεύουσι τοὺς δεομένους καὶ
<span class="lb" data-page="11.477" data-line="4" id="l11.477.4"></span>πιστεύουσι τοῖς ἐναργῶς φαινομένοις καὶ καταγελῶσι τῶν τῷ
<span class="lb" data-page="11.477" data-line="5" id="l11.477.5"></span>λόγῳ τἀναντία <span class="milestone ed1page" data-n="2.20" data-unit="ed1page" id="ed1page.2.20"></span>κατασκευαζόντων.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg075.1st1K-grc1:3.23">
<span class="pb page1" data-page="11.608" id="p11.608"></span>
<span class="milestone ed1page page1" data-n="2.40" data-unit="ed1page" id="ed1page.2.40"></span>
<span class="milestone ed2page page1" data-n="13.81" data-unit="ed2page" id="ed2page.13.81"></span>
            <p>
<span class="lb" data-page="11.608" data-line="9" id="l11.608.9"></span>Τὰ μὲν γὰρ λεπτομερέστερα κᾂν ἐκκριθείη
<span class="lb" data-page="11.608" data-line="10" id="l11.608.10"></span>ποτὲ μετὰ τῶν περιττωμάτων καὶ σχεδὸν διὰ δύο
<span class="lb" data-page="11.608" data-line="11" id="l11.608.11"></span>ταύτας αἰτίας οὐκ ἀνεῖλέ ποτε τῶν κατὰ σηπεδόνα καὶ
<span class="lb" data-page="11.608" data-line="12" id="l11.608.12"></span>διάβρωσιν ἀναιρούντων ἔνια· μίαν μὲν, ἣν νῦν πέπαυμαι
<span class="lb" data-page="11.608" data-line="13" id="l11.608.13"></span>λέγων, ὅταν ἅμα τοῖς περιττώμασιν ἐκκριθέντα τύχῃ, πρὶν
<span class="lb" data-page="11.608" data-line="14" id="l11.608.14"></span>ἀδικῆσαι τὸ σῶμα· τὴν δ’ ἑτέραν, ὅταν εὐτυχήσῃ πως ὁ
<span class="lb" data-page="11.608" data-line="15" id="l11.608.15"></span>λαβὼν αὐτὰ χρώμενος ἐδέσμασιν, ἢ τοῖς ἄλλως ἂν ὠφελήσασιν,
<span class="lb" data-page="11.608" data-line="16" id="l11.608.16"></span>ἤ τινος ἐπιστατοῦντος, εἰ οὕτως ἔτυχεν, ἰατροῦ.
<span class="lb" data-page="11.608" data-line="17" id="l11.608.17"></span>μεγάλης μὲν γὰρ οὔσης τῆς βλάβης ἀπ’ αὐτῶν, οὐκ ἐγχωρεῖ
<span class="pb" data-page="11.609" id="p11.609"></span>
<span class="lb" data-page="11.609" data-line="1" id="l11.609.1"></span>καταστῆναι, διαίτῃ καὶ χρείᾳ γενναίων τε φαρμάκων
<span class="lb" data-page="11.609" data-line="2" id="l11.609.2"></span>καὶ ἰατροῦ βοηθοῦντος. εἰ δὲ παντελῶς ὀλίγον εἴη τὸ δηλητήριον,
<span class="lb" data-page="11.609" data-line="3" id="l11.609.3"></span>ἐνδέχεται καὶ τοῦτο μηδὲν ἀνύσαι τῷ γε μετὰ
<span class="lb" data-page="11.609" data-line="4" id="l11.609.4"></span>τῶν περιττωμάτων ἐκκριθῆναι καὶ τῇ δεούσῃ διαίτῃ χρήσασθαι
<span class="lb" data-page="11.609" data-line="5" id="l11.609.5"></span>τὸν ἄνθρωπον, οἷον εἰ κανθαρίδος εἴη μέρος ἑκατοστὸν
<span class="lb" data-page="11.609" data-line="6" id="l11.609.6"></span>τῆς δραχμῆς. ἐκκριθήσεται γὰρ ἅμα τοῖς οὔροις τοῦτο
<span class="lb" data-page="11.609" data-line="7" id="l11.609.7"></span>πρὶν ἀδικῆσαι τὸ ζῶον. ἀμέλει καὶ μίγνυται κανθαρίδος
<span class="lb" data-page="11.609" data-line="8" id="l11.609.8"></span>οὐρητικοῖς φαρμάκοις, ὥσπερ καὶ πλείστων ἄλλων θανασίμων
<span class="lb" data-page="11.609" data-line="9" id="l11.609.9"></span>τοῖς ἀλεξιφαρμάκοις. καὶ τά γε τοιαῦτα τῶν συνθέτων
<span class="lb" data-page="11.609" data-line="10" id="l11.609.10"></span>φαρμάκων ὅταν ἐπιτηδείως μιχθῇ, δραστικώτατα γίνεται,
<span class="lb" data-page="11.609" data-line="11" id="l11.609.11"></span>καθάπερ καὶ τὸ διὰ τῆς κανθαρίδος οὐρητικόν. ἔστι
<span class="lb" data-page="11.609" data-line="12" id="l11.609.12"></span>μὲν γὰρ πως καὶ ἄλλως ἡ ὁρμὴ ταῖς κανθαρίσιν ἐπὶ
<span class="lb" data-page="11.609" data-line="13" id="l11.609.13"></span>κύστιν δι’ οὔρων, οὕτω γοῦν αὐτὴν ἕλκουσιν ἀναβιβρώσκουσαι.
<span class="lb" data-page="11.609" data-line="14" id="l11.609.14"></span>ἀλλ’ ὅταν ὀλίγον αὐτῶν πολλοῖς χρηστοῖς μίγνυται,
<span class="lb" data-page="11.609" data-line="15" id="l11.609.15"></span>ποδηγεῖ μὲν ἐκεῖνα, διαβιβρώσκειν δὲ οὐ δύναται. δεῖ γὰρ,
<span class="lb" data-page="11.609" data-line="16" id="l11.609.16"></span>οἶμαι, παντὶ τῷ δράσοντι, κᾂν ἰσχυρότατον ᾖ, ποσοῦ
<span class="lb" data-page="11.609" data-line="17" id="l11.609.17"></span>τινος μεγέθους, ὅπου γε καὶ τὸ πῦρ, εἰ παντελῶς ἐλάχιστον ﻿
<span class="pb" data-page="11.610" id="p11.610"></span>
<span class="lb" data-page="11.610" data-line="1" id="l11.610.1"></span>εἴη, πρὸς τῷ μὴ καίειν οὐδὲ θερμαίνειν δύναται. τὸ γοῦν
<span class="lb" data-page="11.610" data-line="2" id="l11.610.2"></span>ἑκατοστὸν μέρος τοῦ σπινθῆρος ἀναίσθητον ἡμῖν ἐστιν. ἐξ
<span class="lb" data-page="11.610" data-line="3" id="l11.610.3"></span>ὧν ἁπάντων εὔδηλον ὡς ὅσα μὲν τῷ ψύχειν ἀναιρεῖ βραχέα
<span class="lb" data-page="11.610" data-line="4" id="l11.610.4"></span>ληφθέντα <span class="milestone ed2page" data-n="13.82" data-unit="ed2page" id="ed2page.13.82"></span>δύναιτ’ ἂν θρέψαι τὸ σῶμα, καθάπερ
<span class="lb" data-page="11.610" data-line="5" id="l11.610.5"></span>καὶ ὁ τῆς θριδακίνης χυλὸς, ὅσα δὲ τῷ διαβιβρώσκειν, ἢ
<span class="lb" data-page="11.610" data-line="6" id="l11.610.6"></span>σήπειν, οὐχ οἷά τε τρέφειν ἐστὶν οὐδ’ ἂν ὑπὸ σμικρότητος
<span class="lb" data-page="11.610" data-line="7" id="l11.610.7"></span>ἀλύπως διεξέλθῃ τὸ σῶμα. τῷ γένει γάρ ἐστι τὰ τοιαῦτα
<span class="lb" data-page="11.610" data-line="8" id="l11.610.8"></span>τῆς ἀνθρώπου συστάσεως ἐναντία.
</p>
          </article>

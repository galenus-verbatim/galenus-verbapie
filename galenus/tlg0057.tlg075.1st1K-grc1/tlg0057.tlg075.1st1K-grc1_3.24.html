<article xmlns="http://www.w3.org/1999/xhtml" id="urn:cts:greekLit:tlg0057.tlg075.1st1K-grc1:3.24">
<span class="pb page1" data-page="11.610" id="p11.610">ㅤ</span>
<span class="milestone ed1page page1" data-n="2.40" data-unit="ed1page" id="ed1page.2.40">ㅤ</span>
<span class="milestone ed2page page1" data-n="13.82" data-unit="ed2page" id="ed2page.13.82">ㅤ</span>
            <p>
<span class="lb" data-page="11.610" data-line="9" id="l11.610.9">ㅤ</span>Καθάπερ ἐπὶ τῶν χυλῶν ἔμπροσθεν
<span class="lb" data-page="11.610" data-line="10" id="l11.610.10">ㅤ</span>εἴπομεν, ὡς σχεδὸν οὐδεὶς αὐτῶν ἐστιν ἄμικτος ἀλλοτρίας
<span class="lb" data-page="11.610" data-line="11" id="l11.610.11">ㅤ</span>ποιότητος, ἀλλὰ κᾀν δένδροις κᾀν ταῖς πόαις κᾀν τοῖς
<span class="lb" data-page="11.610" data-line="12" id="l11.610.12">ㅤ</span>καρποῖς ἀναμεμιγμένοι τοῖς ἑτερογενέσιν εἰσὶν, οὕτω χρὴ
<span class="lb" data-page="11.610" data-line="13" id="l11.610.13">ㅤ</span>νοῆσαι κᾀν τοῖς φαρμάκοις ἀναμεμίχθαι πολλῶν ἑτερογενῶν
<span class="lb" data-page="11.610" data-line="14" id="l11.610.14">ㅤ</span>οὐσίας. εὕροις γὰρ ἂν, εἰ λογίζοιο, κόκκον Κνίδιον
<span class="lb" data-page="11.610" data-line="15" id="l11.610.15">ㅤ</span>διαφέροντα κνίκου τῷ πλείστης μετέχειν θερμότητος. τὴν
<span class="lb" data-page="11.610" data-line="16" id="l11.610.16">ㅤ</span>μὲν γὰρ ὁμοιότητα τῶν οὐσιῶν ἀμφοτέρων ἔνεστί σοι καὶ
<span class="lb" data-page="11.610" data-line="17" id="l11.610.17">ㅤ</span>διὰ τῆς ἁφῆς καὶ τῆς ὄψεως καταμαθεῖν. καὶ τρίτον ἐπὶ
<span class="lb" data-page="11.610" data-line="18" id="l11.610.18">ㅤ</span>τούτοις, ὡς ἔστιν ἀμφότερα φλέγματος ἀγωγά. δέδεικται
<span class="pb" data-page="11.611" id="p11.611">ㅤ</span>
<span class="lb" data-page="11.611" data-line="1" id="l11.611.1">ㅤ</span>γὰρ ἡμῖν ἐν τοῖς τῶν φυσικῶν δυνάμεων ὑπομνήμασιν ὡς
<span class="lb" data-page="11.611" data-line="2" id="l11.611.2">ㅤ</span>οἰκειότητι τῶν ἐν ταῖς οὐσίαις ποιοτήτων αἱ ὁλκαὶ συντελοῦνται.
<span class="lb" data-page="11.611" data-line="3" id="l11.611.3">ㅤ</span>μέμικται μὲν γὰρ θερμότητος ἱκανῆς τῷ κόκκῳ
<span class="lb" data-page="11.611" data-line="4" id="l11.611.4">ㅤ</span>καὶ ταύτῃ τοῦ κνίκου διαφέρει. καὶ διὰ τοῦτο ἔνια τῶν
<span class="lb" data-page="11.611" data-line="5" id="l11.611.5">ㅤ</span>καθαρτικῶν φαρμάκων, ὅταν ἀποτύχῃ καθαίροντα, τὰ μὲν
<span class="lb" data-page="11.611" data-line="6" id="l11.611.6">ㅤ</span>πρὸς τῷ μηδὲν βλάπτειν τὸ σῶμα καὶ τροφὴ γίνεται τοῦ
<span class="lb" data-page="11.611" data-line="7" id="l11.611.7">ㅤ</span>ζώου, τὰ δὲ εἰς τὸ φθαρτικόν τε καὶ δηλητήριον ἐκτρέπεται.
<span class="lb" data-page="11.611" data-line="8" id="l11.611.8">ㅤ</span>πάντως μὲν γὰρ ὁμοιότητά τινα ἔχει τὸ καθαῖρον
<span class="lb" data-page="11.611" data-line="9" id="l11.611.9">ㅤ</span>φάρμακον ἑνί γέ τῳ τῶν ἐν ἡμῖν χυμῶν, οὐκ ἐξ ἅπαντος
<span class="lb" data-page="11.611" data-line="10" id="l11.611.10">ㅤ</span>δὲ ἐπιμέμικταί τις αὐτῷ δηλητήριος δύναμις, ὥστ’ οὐδ’ ἐξ
<span class="lb" data-page="11.611" data-line="11" id="l11.611.11">ㅤ</span>ἅπαντος ἀδικήσει μὴ καθᾶραν, ἀλλὰ πεφθήσεταί τε καὶ
<span class="lb" data-page="11.611" data-line="12" id="l11.611.12">ㅤ</span>γεννήσει τοιοῦτον χυμὸν οἵου περ ἦν ἑλκτικόν.
</p>
          </article>

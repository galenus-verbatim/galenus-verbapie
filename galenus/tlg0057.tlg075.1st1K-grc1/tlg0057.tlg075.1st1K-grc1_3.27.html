<article xmlns="http://www.w3.org/1999/xhtml" id="urn:cts:greekLit:tlg0057.tlg075.1st1K-grc1:3.27">
<span class="pb page1" data-page="11.615" id="p11.615"></span>
<span class="milestone ed1page page1" data-n="2.41" data-unit="ed1page" id="ed1page.2.41"></span>
<span class="milestone ed2page page1" data-n="13.83" data-unit="ed2page" id="ed2page.13.83"></span>
            <p>
<span class="lb" data-page="11.615" data-line="5" id="l11.615.5"></span><span class="milestone ed2page" data-n="13.84" data-unit="ed2page" id="ed2page.13.84"></span>Ἐπεὶ δὲ ἅπαξ εἰς τὸν περὶ τῶν καθαιρόντων
<span class="lb" data-page="11.615" data-line="6" id="l11.615.6"></span>φαρμάκων ἀφικόμην λόγον, οὐ χεῖρον ἴσως
<span class="lb" data-page="11.615" data-line="7" id="l11.615.7"></span>εἰπεῖν τι καὶ περὶ τῶν καλουμένων ὑπερκαθάρσεων. αὗται
<span class="lb" data-page="11.615" data-line="8" id="l11.615.8"></span>τοίνυν γίγνονται μὲν ἐπειδὰν ἱκανῶς κατισχύσαν τὸ καθαρτικὸν
<span class="lb" data-page="11.615" data-line="9" id="l11.615.9"></span>φάρμακον εἰς τὰ στόματα τῶν εἰς τὴν γαστέρα
<span class="lb" data-page="11.615" data-line="10" id="l11.615.10"></span>καθηκόντων ἀγγείων δῆξίν τε ἅμα καὶ ἀναστόμωσιν ἐργάσῃ
<span class="lb" data-page="11.615" data-line="11" id="l11.615.11"></span>τε πλείονα καὶ συνεχῶς ἐρεθίζον καὶ σπαράττον τὰ
<span class="lb" data-page="11.615" data-line="12" id="l11.615.12"></span>σώματα καταλύσῃ τὴν ἐν τοῖς ἀγγείοις δύναμιν. οἷον γάρ
<span class="lb" data-page="11.615" data-line="13" id="l11.615.13"></span>τοι κᾀπὶ τῆς γαστρὸς ὁρᾶται συμβαῖνον, ὅταν εἰς ἐσχάτην
<span class="lb" data-page="11.615" data-line="14" id="l11.615.14"></span>ἀῤῥωστίαν ἡ δύναμις αὐτῆς καταπέσῃ, τοιοῦτον ἡγητέον
<span class="lb" data-page="11.615" data-line="15" id="l11.615.15"></span>γίγνεσθαι κᾀν ταῖς φλεψί. τί δὴ τὸ συμβαῖνον ἐπὶ τῆς
<span class="lb" data-page="11.615" data-line="16" id="l11.615.16"></span>γαστρός ἐστιν; ἔμετοι μὲν ἅπαντος τοῦ καταποθέντος,
<span class="lb" data-page="11.615" data-line="17" id="l11.615.17"></span>ἐπειδὰν ἐν τοῖς ἄνω μέρεσιν αὐτῆς ἡ ἀῤῥωστία συμπέσῃ,
<span class="lb" data-page="11.615" data-line="18" id="l11.615.18"></span>λειεντερίαι δὲ, ἐπειδὰν ἐν τῷ κάτω. δείκνυται δὲ καὶ περὶ
<span class="pb" data-page="11.616" id="p11.616"></span>
<span class="lb" data-page="11.616" data-line="1" id="l11.616.1"></span>τούτων ἐπὶ πλέον ἐν ταῖς τῶν κενουμένων αἰτίαις. τοιοῦτόν
<span class="lb" data-page="11.616" data-line="2" id="l11.616.2"></span>τι πάθος ἡγητέον γίνεσθαι ταῖς φλεψὶν ἐν ταῖς ὑπερκαθάρσεσιν.
<span class="lb" data-page="11.616" data-line="3" id="l11.616.3"></span>οὔσης δὲ κατ’ ἀρχὰς μὲν ἔτι καὶ τῆς ἀναστομώσεως
<span class="lb" data-page="11.616" data-line="4" id="l11.616.4"></span>καὶ τῆς ἀῤῥωστίας μετρίας, τὸ λεπτότατόν τε καὶ ἧττον
<span class="lb" data-page="11.616" data-line="5" id="l11.616.5"></span>οἰκεῖον ἐκκρίνεται, ἐπὶ πλέον δὲ προηκόντων ἀμφοτέρων ἤδη
<span class="lb" data-page="11.616" data-line="6" id="l11.616.6"></span>καὶ τὰ παχέα καὶ τὰ οἰκειότατα τῷ ζώῳ κενοῦται. διὰ τοῦτο
<span class="lb" data-page="11.616" data-line="7" id="l11.616.7"></span>οὖν ἡ μὲν ξανθὴ χολὴ πρώτη, τὸ δὲ φλέγμα δεύτερον, ἡ δὲ
<span class="lb" data-page="11.616" data-line="8" id="l11.616.8"></span>μέλαινα τρίτη, καὶ τούτων ὕστατον ἁπάντων ἐν ταῖς ὑπερκαθάρσεσιν
<span class="lb" data-page="11.616" data-line="9" id="l11.616.9"></span>ἐκκρίνεται τὸ αἷμα, τοῦτο μὲν ὡς οἰκειότατος τῇ
<span class="lb" data-page="11.616" data-line="10" id="l11.616.10"></span>φύσει χυμὸς, ἔμπροσθεν δὲ αὐτοῦ πρῶτος μὲν ὁ λεπτότατος,
<span class="lb" data-page="11.616" data-line="11" id="l11.616.11"></span>ὕστατος δὲ ὁ παχύτατος. εἴρηται μὲν οὖν καὶ πρὸς Ἱπποκράτους
<span class="lb" data-page="11.616" data-line="12" id="l11.616.12"></span>ἐν τῷ περὶ φύσεως ἀνθρώπου βιβλίῳ περὶ τῆς
<span class="lb" data-page="11.616" data-line="13" id="l11.616.13"></span>κατὰ τὴν κένωσιν αὐτῶν τάξεως, εἰρήσεται δὲ καὶ νῦν, ὡς
<span class="lb" data-page="11.616" data-line="14" id="l11.616.14"></span>μηδὲν λείπειν τῷ λόγῳ. φλέγματος μὲν γὰρ ἀγωγὸν εἰ δοίης
<span class="lb" data-page="11.616" data-line="15" id="l11.616.15"></span>φάρμακον, ἡ ξανθὴ μὲν πρῶτον κατὰ τὰς ὑπερκαθάρσεις,
<span class="lb" data-page="11.616" data-line="16" id="l11.616.16"></span>δευτέρα δὲ ἡ μέλαινα, τελευταῖον δ’ ἐκκενοῦται τὸ αἷμα.
<span class="lb" data-page="11.616" data-line="17" id="l11.616.17"></span>χολῆς δὲ ξανθῆς ἀγωγὸν εἴπερ εἴη τὸ φάρμακον, ἕψεται μὲν τὸ
<span class="lb" data-page="11.616" data-line="18" id="l11.616.18"></span>φλέγμα, τρίτη δὲ ἡ μέλαινα, καὶ τέταρτον τὸ αἷμα. καὶ μὲν
<span class="pb" data-page="11.617" id="p11.617"></span>
<span class="lb" data-page="11.617" data-line="1" id="l11.617.1"></span>δὴ καὶ εἰ μελαίνης χολῆς εἴη καθαρτικὸν, ἐκείνην μὲν πρώτην
<span class="lb" data-page="11.617" data-line="2" id="l11.617.2"></span>ἐκκενώσει, μετὰ ταύτην δὲ τὴν ξανθὴν, εἶθ’ οὕτως τὸ φλέγμα,
<span class="lb" data-page="11.617" data-line="3" id="l11.617.3"></span>καὶ πάντων ὕστατον ἀκολουθήσει τὸ αἷμα, καθάπερ ἐξ ἀψύχων
<span class="lb" data-page="11.617" data-line="4" id="l11.617.4"></span>ἤδη ἀγγείων ἐκρέον, ἀῤῥωστίας τε μεγάλης αὐτὰ καταλαβούσης
<span class="lb" data-page="11.617" data-line="5" id="l11.617.5"></span>καὶ τῶν στομάτων εἰς ἐσχάτην διάτασιν ἀφικομένων.
<span class="lb" data-page="11.617" data-line="6" id="l11.617.6"></span>ἐξ ὧν δῆλον ὡς ὕστατος μὲν ἐν ταῖς ὑπερκαθάρσεσιν ὁ τοῖς
<span class="lb" data-page="11.617" data-line="7" id="l11.617.7"></span>ἀνθρώποις οἰκειότατος κενοῦται χυμὸς, τῶν δ’ ἄλλων ἕκαστος,
<span class="lb" data-page="11.617" data-line="8" id="l11.617.8"></span>ὡς ἂν αὐτῷ συμβαίνῃ λεπτότητος ἢ πάχους.
</p>
          </article>

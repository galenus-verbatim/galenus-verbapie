<article xmlns="http://www.w3.org/1999/xhtml" id="urn:cts:greekLit:tlg0057.tlg075.1st1K-grc1:4.15">
<span class="pb page1" data-page="11.665" id="p11.665"></span>
<span class="milestone ed1page page1" data-n="2.48" data-unit="ed1page" id="ed1page.2.48"></span>
<span class="milestone ed2page page1" data-n="13.100" data-unit="ed2page" id="ed2page.13.100"></span>
            <p>
<span class="lb" data-page="11.665" data-line="13" id="l11.665.13"></span>Ἀλλὰ καθόλου μὲν τοῦτο γιγνώσκειν καλὸν,
<span class="lb" data-page="11.665" data-line="14" id="l11.665.14"></span>ὡς ἡ ἐν τοῖς χυμοῖς ὀξύτης ἐν τῷ μεταβάλλεσθαι μὲν ὑπὸ
<span class="lb" data-page="11.665" data-line="15" id="l11.665.15"></span>τοῦ θερμοῦ, μὴ κρατεῖσθαι δὲ τελέως, μάλιστα ἔοικε γίγνεσθαι.
<span class="lb" data-page="11.665" data-line="16" id="l11.665.16"></span>τεκμήραιτο δ’ ἄν τις οὐχ ἥκιστα κᾀν ταῖς ὀξυρεγμίαις,
<span class="lb" data-page="11.665" data-line="17" id="l11.665.17"></span>ὡς αὗταί γε ταῖς μὲν μηδ’ ὅλως ἐν τῇ γαστρὶ μεταβαλλομέναις
<span class="lb" data-page="11.665" data-line="18" id="l11.665.18"></span>τροφαῖς οὐχ ἕπονται, καθάπερ οὐδὲ ταῖς ἀκριβῶς πεφθείσαις,
<span class="pb" data-page="11.666" id="p11.666"></span>
<span class="lb" data-page="11.666" data-line="1" id="l11.666.1"></span>μόναις δὲ ταῖς ἡμιπέπτοις, ὡς ἂν οὕτω τις εἴποι.
<span class="lb" data-page="11.666" data-line="2" id="l11.666.2"></span>καλῶ δ’ ἡμιπέπτους ὅσαι δεξάμεναι τὴν ὑπὸ τῆς ἐν τῇ γαστρὶ
<span class="lb" data-page="11.666" data-line="3" id="l11.666.3"></span>θερμότητος ἀλλοίωσιν οὐκέτι εἰς τέλος ὑπ’ αὐτῆς ἐκρατήθησαν.
<span class="lb" data-page="11.666" data-line="4" id="l11.666.4"></span><span class="milestone ed2page" data-n="13.101" data-unit="ed2page" id="ed2page.13.101"></span>οὕτως δὲ καὶ γάλα καὶ πτισάνης χυλὸς καὶ
<span class="lb" data-page="11.666" data-line="5" id="l11.666.5"></span>τἄλλα πάντα τὰ τοιαῦτα κατὰ τὴν θερινὴν ὥραν ὀξύνεται
<span class="lb" data-page="11.666" data-line="6" id="l11.666.6"></span>θᾶττον ἢ ἐν χειμῶνι καὶ δεῖται ψυχρῶν οἰκημάτων, ἐν οἷς
<span class="lb" data-page="11.666" data-line="7" id="l11.666.7"></span>ἀποκείσεται πρὸς τὸ διαμεῖναι μέχρι πλείονος. ἐξ ὧν ἁπάντων
<span class="lb" data-page="11.666" data-line="8" id="l11.666.8"></span>δῆλον ὡς ἐν τῷ μεταβάλλεσθαι μὲν ὑπὸ τοῦ θερμοῦ,
<span class="lb" data-page="11.666" data-line="9" id="l11.666.9"></span>μηδέπω μέντοι κεκρατῆσθαι τελέως ἡ γένεσίς ἐστι τῆς
<span class="lb" data-page="11.666" data-line="10" id="l11.666.10"></span>ὀξείας ποιότητος. διὰ τοῦτο καὶ τῶν καρπῶν τοῖς πλείστοις
<span class="lb" data-page="11.666" data-line="11" id="l11.666.11"></span>ὑπάρχει, πρὶν πεπανθῆναι. καί πως ἔοικεν καὶ τοῦθ’ ὁμολογεῖν
<span class="lb" data-page="11.666" data-line="12" id="l11.666.12"></span>τοῖς ἐξ ἀρχῆς εἰρημένοις περὶ τῶν ὀξέων χυμῶν. εἴπερ
<span class="lb" data-page="11.666" data-line="13" id="l11.666.13"></span>γὰρ ὅμοιόν τι πεπόνθασι ταῖς βορείαις καταστάσεσιν, ὡς
<span class="lb" data-page="11.666" data-line="14" id="l11.666.14"></span>λεπτομερεῖς ὑπάρχειν ἅμα καὶ ψυχροὺς, πρόδηλον ὡς ἡ γένεσις
<span class="lb" data-page="11.666" data-line="15" id="l11.666.15"></span>αὐτῶν οὐκ ἄνευ θερμότητος, ὥσπερ οὐδὲ τῷ ἀέρι. καὶ διὰ
<span class="lb" data-page="11.666" data-line="16" id="l11.666.16"></span>τοῦτο τελέως ἡμᾶς καταψύχοντα καὶ νεκροῦντα,<span class="milestone ed1page" data-n="2.49" data-unit="ed1page" id="ed1page.2.49"></span> καθάπερ
<span class="lb" data-page="11.666" data-line="17" id="l11.666.17"></span>κώνειόν τε καὶ μηκώνειον, ὑοσκύαμος καὶ μανδραγόρα, ἥκιστά
<span class="pb" data-page="11.667" id="p11.667"></span>
<span class="lb" data-page="11.667" data-line="1" id="l11.667.1"></span>ἐστιν ὀξέα. ψυχροὶ μὲν ἅπαντες οἱ ὀξεῖς χυμοὶ, οὐ μὴν εἰς
<span class="lb" data-page="11.667" data-line="2" id="l11.667.2"></span>τοσοῦτόν γε ψύχουσιν ὡς ἀναιρεῖν. οὐδὲ γὰρ ἂν οὐδὲ λεπτομερεῖς
<span class="lb" data-page="11.667" data-line="3" id="l11.667.3"></span>ὑπῆρχον, εἰ ἦσαν ἄκρως ψυχροὶ, ὥστ’ οὐ μόνον ὅτι
<span class="lb" data-page="11.667" data-line="4" id="l11.667.4"></span>ψυχρὸς ὁ ὀξὺς χυμὸς, ἀλλὰ καὶ εἰς ὅσα ψυχρὸς ἤδη πέφανται.
<span class="lb" data-page="11.667" data-line="5" id="l11.667.5"></span>βασανίζει δ’ αὐτὸν ὁποῖός τίς ἐστιν τὴν φύσιν ἐπὶ ὀξυλαπάθου
<span class="lb" data-page="11.667" data-line="6" id="l11.667.6"></span>καὶ ὀξαλίδος, ἣν δὴ καὶ ὀξύδα προσαγορεύουσιν. ἔστι
<span class="lb" data-page="11.667" data-line="7" id="l11.667.7"></span>δ’ αὕτη λάχανον ἄγριον, ἐν τούτοις γὰρ ἐφάνη μοι μάλιστά
<span class="lb" data-page="11.667" data-line="8" id="l11.667.8"></span>πως εἰλικρινὴς καὶ μόνος, οὐδεμιᾶς μετέχων στρυφνότητος,
<span class="lb" data-page="11.667" data-line="9" id="l11.667.9"></span>ὥσπερ οἱ τῶν δένδρων καρποί. φανερῶς γὰρ οὗτοι μετὰ
<span class="lb" data-page="11.667" data-line="10" id="l11.667.10"></span>στρυφνότητός τινος ἐπίμικτον ἔχουσι τὴν ὀξύτητα, καθάπερ
<span class="lb" data-page="11.667" data-line="11" id="l11.667.11"></span>μετὰ δριμύτητος τὸ ὄξος. τὸ μὲν οὖν ἰδίως ὀνομαζόμενον ἐν
<span class="lb" data-page="11.667" data-line="12" id="l11.667.12"></span>τοῖς χυμοῖς ὀξὺ μόνης τῆς γλώττης ἐστὶν αἰσθητὸν, ὥσπερ
<span class="lb" data-page="11.667" data-line="13" id="l11.667.13"></span>καὶ τὸ δριμύ. τὸ δὲ κοινὸν ἀμφοῖν, τὸ δακνῶδες, ἤδη καὶ τῆς
<span class="lb" data-page="11.667" data-line="14" id="l11.667.14"></span>ἁφῆς. ἑκατέρων δ’ ἐστὶν ἡ γλῶττα διαγνωστική. τῶν μὲν γὰρ
<span class="lb" data-page="11.667" data-line="15" id="l11.667.15"></span>κοινῶν, ὡς καὶ ἄλλο τι τῶν αἰσθητικῶν σωμάτων, τῶν δ’
<span class="lb" data-page="11.667" data-line="16" id="l11.667.16"></span>ἰδίων, ὡς γεύσεως ὄργανον. καί μοι δοκεῖ τοῦτ’ αὐτῇ τὸ
<span class="lb" data-page="11.667" data-line="17" id="l11.667.17"></span>ἐξαίρετον ὑπάρχειν κατὰ τὴν οἰκειότητά τε καὶ τὴν ἀλλοτριότητα
<span class="lb" data-page="11.667" data-line="18" id="l11.667.18"></span>τῶν ὅλων οὐσιῶν. εἴρηται γὰρ ἤδη καὶ δέδεικται πολλάκις,
<span class="pb" data-page="11.668" id="p11.668"></span>
<span class="lb" data-page="11.668" data-line="1" id="l11.668.1"></span>οὐδὲν δ’ ἧττον εἰρήσεται καὶ αὖθις οἷόν τι τὸ καθ’
<span class="lb" data-page="11.668" data-line="2" id="l11.668.2"></span>ὅλας τὰς οὐσίας ἐνεργεῖν ἢ πάσχειν ἐστίν. ἔοικα δὲ καὶ νῦν
<span class="lb" data-page="11.668" data-line="3" id="l11.668.3"></span>αὐτοῦ μνημονεῦσαι εἰς ὅσον ἀρκεῖ τοῖς παροῦσιν, ἐνθένδε
<span class="lb" data-page="11.668" data-line="4" id="l11.668.4"></span>ποθὲν ἀρξάμενος. ἐκ τῶν δ΄ στοιχείων αἱ γενέσεις ἅπασι
<span class="lb" data-page="11.668" data-line="5" id="l11.668.5"></span>τοῖς κατὰ μέρος σώμασιν ὑπάρχουσιν, ἄνισοί τε καὶ διαφέρουσαι
<span class="lb" data-page="11.668" data-line="6" id="l11.668.6"></span>ταῖς μίξεσιν. ἔνια μὲν γὰρ πυρὸς ἔχει πλέον ἢ τῶν
<span class="lb" data-page="11.668" data-line="7" id="l11.668.7"></span>ἄλλων στοιχείων, ἔνια δὲ ὕδατος, ἄλλα δ’ εἰ οὕτως ἔτυχε γῆς,
<span class="lb" data-page="11.668" data-line="8" id="l11.668.8"></span>ἔνια δὲ ἀέρος. ἐξ οὖν τῆς τοιαύτης ἀνισότητος αἱ τῶν κατὰ
<span class="lb" data-page="11.668" data-line="9" id="l11.668.9"></span>μέρος σωμάτων ἰδιότητες ἀπετελέσθησαν. ἐκ μὲν τῶν στοιχείων
<span class="lb" data-page="11.668" data-line="10" id="l11.668.10"></span>αὐτῶν αἱ τῶν φυτῶν, ἐκ τούτων δὲ αἱ τῶν ζώων, ὡς
<span class="lb" data-page="11.668" data-line="11" id="l11.668.11"></span>ἐν τοῖς περὶ στοιχείων δέδεικται λόγοις. μεταβάλλει δὲ τὰ μὲν
<span class="lb" data-page="11.668" data-line="12" id="l11.668.12"></span>εὐθὺς εἰς ἄλληλα, τὰ δὲ διὰ μέσων ἑτέρων, οἷον αὐτίκα ἡ γῆ
<span class="lb" data-page="11.668" data-line="13" id="l11.668.13"></span>μὲν εἰς πυροὺς καὶ κριθὰς καὶ τἄλλα τὰ τοιαῦτα. τούτων
<span class="lb" data-page="11.668" data-line="14" id="l11.668.14"></span>δ’ αὖ πάλιν ἕκαστον εἰς ἀνθρώπου σάρκα, οὐ μὴν αὐτῇ γε
<span class="lb" data-page="11.668" data-line="15" id="l11.668.15"></span>τῇ γῇ σαρκὶ γίνεσθαι δυνατὸν, ὑπερβάσῃ τὴν ἐν τῷ μέσῳ μεταβολήν.
<span class="lb" data-page="11.668" data-line="16" id="l11.668.16"></span>καὶ μέντοι καὶ τῶν εἰς ἄλληλα μεταβαλλόντων ἔνια
<span class="lb" data-page="11.668" data-line="17" id="l11.668.17"></span>μὲν ἑτοίμην τε καὶ διὰ ταχέων, ἔνια δὲ καὶ χαλεπὴν καὶ χρόνιον ﻿
<span class="pb" data-page="11.669" id="p11.669"></span>
<span class="lb" data-page="11.669" data-line="1" id="l11.669.1"></span>ἔχει τὴν ἀλλοίωσιν. ὅσα μέν ἐστιν ἐγγὺς ταῖς ὁμοιότησι,
<span class="lb" data-page="11.669" data-line="2" id="l11.669.2"></span>ταχεῖαν ἔχει, ὅσα δὲ ποῤῥωτέρω, βραδυτέραν. ἐχρῆν οὖν,
<span class="lb" data-page="11.669" data-line="3" id="l11.669.3"></span>οἶμαι, γενέσθαι τι τοῖς ζώοις ὑπὸ τῆς φύσεως ὄργανον
<span class="lb" data-page="11.669" data-line="4" id="l11.669.4"></span>ὁμοιότητος καὶ ἀνομοιότητος τῶν οὐσιῶν διακριτικὸν, ὃ
<span class="lb" data-page="11.669" data-line="5" id="l11.669.5"></span>διαγιγνῶσκον τὰς φύσεις τὸ μὲν οἰκεῖον αἱρήσεται, τὸ δ’
<span class="lb" data-page="11.669" data-line="6" id="l11.669.6"></span>ἀλλότριον φεύξεται. τοῦτ’ οὖν ἐστιν ἡ γλῶττα, τῷ περιττῷ
<span class="lb" data-page="11.669" data-line="7" id="l11.669.7"></span>τῆς αἰσθήσεως οὐ ψυχρῶν μόνον, ἢ θερμῶν, ἢ ξηρῶν, ἢ
<span class="lb" data-page="11.669" data-line="8" id="l11.669.8"></span>ὑγρῶν, ἀλλὰ καὶ τῶν οἰκείων τε καὶ οὐκ οἰκείων ἔχον
<span class="lb" data-page="11.669" data-line="9" id="l11.669.9"></span>διάγνωσιν. <span class="milestone ed2page" data-n="13.102" data-unit="ed2page" id="ed2page.13.102"></span>εἰς τουτὶ γὰρ μόνον τὸ μόριον ἓξ ἐμφύονται
<span class="lb" data-page="11.669" data-line="10" id="l11.669.10"></span>νεῦρα. τῶν δ’ ἄλλων ἕκαστον ἢ ἑνὸς ἢ δυοῖν
<span class="lb" data-page="11.669" data-line="11" id="l11.669.11"></span>μετείληφεν, οὐδ’ οὖν οὐδὲ τούτων αὐτῶν οὕτω μεγάλων.
<span class="lb" data-page="11.669" data-line="12" id="l11.669.12"></span>ἐπειδὴ δὲ τὰ μὲν μᾶλλόν ἐστιν οἰκεῖα τῇ τοῦ σώματος
<span class="lb" data-page="11.669" data-line="13" id="l11.669.13"></span>ἡμῶν φύσει, τὰ δ’ ἧττον, καὶ τὰ μὲν ἐν τῇδε τῇ συζυγίᾳ
<span class="lb" data-page="11.669" data-line="14" id="l11.669.14"></span>τῆς κράσεως, τὰ δ’ ἐν τῇδε, πλέονες ἐξ ἀνάγκης αἱ γευσταὶ
<span class="lb" data-page="11.669" data-line="15" id="l11.669.15"></span>ποιότητες ἀπετελέσθησαν. ἀλλὰ τῶν μὲν τρεφόντων ἁπάντων
<span class="lb" data-page="11.669" data-line="16" id="l11.669.16"></span>κοινὸν τὸ γλυκύ· πᾶν γὰρ τὸ τρέφον ἢ μᾶλλον ἢ
<span class="lb" data-page="11.669" data-line="17" id="l11.669.17"></span>ἧττόν ἐστιν γλυκύ· τῶν δὲ μὴ τρεφόντων κοινὸν μὲν τὸ
<span class="lb" data-page="11.669" data-line="18" id="l11.669.18"></span>κατ’ ἀπόφασιν τοῦ γλυκέος ἢ στερητικῶς ὀνομαζόμενον,
<span class="pb" data-page="11.670" id="p11.670"></span>
<span class="lb" data-page="11.670" data-line="1" id="l11.670.1"></span>οἷον οὐ γλυκὺ καὶ ἁλυκόν. αἱ κατὰ μέρος δὲ πλείους αἱ διαφοραὶ
<span class="lb" data-page="11.670" data-line="2" id="l11.670.2"></span>κατὰ λόγον ἐγένοντο, τὸ τῷ μὲν οἰκεῖον ἑκάστῳ τῶν
<span class="lb" data-page="11.670" data-line="3" id="l11.670.3"></span>ὄντων ἓν ὑπάρχειν, ὅτι καὶ μία φύσις ἡ ἴδιος αὐτοῦ, τὰ δ’
<span class="lb" data-page="11.670" data-line="4" id="l11.670.4"></span>ἀλλότρια πάμπολλα, τὰ μὲν μᾶλλον ἀποκεχωρισμένα τῆς
<span class="lb" data-page="11.670" data-line="5" id="l11.670.5"></span>οὐσίας αὐτοῦ, τὰ δὲ ἧτον. ὅσα μὲν οὖν ἐστιν ἀκριβῶς ὀξέα
<span class="lb" data-page="11.670" data-line="6" id="l11.670.6"></span>καὶ στρυφνὰ καὶ πικρὰ καὶ ἁπλῶς ἡντινοῦν ἄλλην ἔχοντα
<span class="lb" data-page="11.670" data-line="7" id="l11.670.7"></span>ποιότητα παρὰ τὴν γλυκεῖαν, ἄτροφα πάντ’ ἐστὶν, ὥσπερ ὅσα
<span class="lb" data-page="11.670" data-line="8" id="l11.670.8"></span>γλυκέα μόνον, τρόφιμα πάντα, τῶν δ’ ἐπιμίκτων ταῖς ποιότησιν
<span class="lb" data-page="11.670" data-line="9" id="l11.670.9"></span>ὅσα μὲν ἅμα γλυκέα τέ ἐστι καὶ στρυφνὰ, παχυμερέστερα
<span class="lb" data-page="11.670" data-line="10" id="l11.670.10"></span>ταῖς οὐσίαις ἐστὶ καὶ ψυχρὰ ταῖς κράσεσιν, ὥσπερ καὶ
<span class="lb" data-page="11.670" data-line="11" id="l11.670.11"></span>μικρὸν ἔμπροσθεν ἐδείκνυμεν· ὅσα δ’ ὀξέα τε ἅμα καὶ γλυκέα,
<span class="lb" data-page="11.670" data-line="12" id="l11.670.12"></span>λεπτομερέστερα μὲν ἢ τὰ στρυφνὰ, ψύχει δ’ αὖ καὶ αὐτά. καὶ
<span class="lb" data-page="11.670" data-line="13" id="l11.670.13"></span>δὴ καὶ τὰ μὲν πικρὰ θερμὰ, τὰ δὲ δριμέα καὶ τούτων ἔτι θερμότερα.
<span class="lb" data-page="11.670" data-line="14" id="l11.670.14"></span>τρέφει δ’ οὖν ἅπαντα τὰ τοιαῦτα μετὰ γλυκύτητος.
<span class="lb" data-page="11.670" data-line="15" id="l11.670.15"></span>αὐτὸ δὲ καθ’ ἑαυτὸ τῶν εἰρημένων οὐδὲν ἱκανὸν τρέφειν ἐστίν.
<span class="lb" data-page="11.670" data-line="16" id="l11.670.16"></span>ἐπίμικτα δὲ γίγνεται κατὰ τρόπον διττὸν, ἢ ἀνομοιομερῆ ταῖς
<span class="lb" data-page="11.670" data-line="17" id="l11.670.17"></span>οὐσίαις ὑπάρχοντα καὶ διαφερούσας κατὰ τὰ μόρια ποιότητας
<span class="pb" data-page="11.671" id="p11.671"></span>
<span class="lb" data-page="11.671" data-line="1" id="l11.671.1"></span>ἔχοντα, ἢ ἁπλᾶ μὲν ὄντα καὶ ὁμοιομερῆ, κατὰ δὲ τὴν εἰς
<span class="lb" data-page="11.671" data-line="2" id="l11.671.2"></span>ἄλληλα τῶν πολὺ διαφερόντων γιγνόμενα μεταβολήν. οὔτε
<span class="lb" data-page="11.671" data-line="3" id="l11.671.3"></span>γὰρ τὸ μέλι ἐξαίφνης γίγνεται πικρὸν, ἀλλ’ εἴθ’ ἑψόμενον ἐπὶ
<span class="lb" data-page="11.671" data-line="4" id="l11.671.4"></span>πλέον εἴτε παλαιούμενον, εἰς πικρότητα μεταβάλλει κατὰ
<span class="lb" data-page="11.671" data-line="5" id="l11.671.5"></span>βραχὺ πάσχον τὸ τοιοῦτο. οὔθ’ ὅσοι τῶν καρπῶν ἀποτελοῦνται
<span class="lb" data-page="11.671" data-line="6" id="l11.671.6"></span>γλυκεῖς, ὥσπερ ἔνιοι τῶν σικύων τε καὶ μηλοπεπόνων,
<span class="lb" data-page="11.671" data-line="7" id="l11.671.7"></span>οὐδ’ αὐτοὶ τὴν ἐξ ἀρχῆς ἀθρόως ἀποβάλλουσι ποιότητα. κατὰ
<span class="lb" data-page="11.671" data-line="8" id="l11.671.8"></span>βραχὺ γὰρ ἅπασι τοῖς φύσεως ἀλλοιουμένοις αἱ μεταβολαὶ συμπίπτουσι,
<span class="lb" data-page="11.671" data-line="9" id="l11.671.9"></span>καὶ μάλισθ’ ὅταν εἰς πολὺ διαφερούσας, ἢ καὶ παντάπασιν
<span class="lb" data-page="11.671" data-line="10" id="l11.671.10"></span>ἐναντίας ποιότητας, ἡ ἀλλοίωσίς τε καὶ μετάστασις
<span class="lb" data-page="11.671" data-line="11" id="l11.671.11"></span>αὐτῶν ἀποτελῆται. ὥσπερ οὖν τὸ μὲν ἀκριβῶς γλυκὺ τρόφιμόν
<span class="lb" data-page="11.671" data-line="12" id="l11.671.12"></span>ἐστιν, τὸ δ’ εἰλικρινῶς πικρὸν ἄτροφον, οὕτως τὸ μεταξὺ τρέφει
<span class="lb" data-page="11.671" data-line="13" id="l11.671.13"></span>μὲν, ἀλλ’ ἧττον τοῦ γλυκέος. ὡσαύτως δὲ καὶ κατὰ τὰς
<span class="lb" data-page="11.671" data-line="14" id="l11.671.14"></span>ἄλλας ἔχει ποιότητας. ἄτροφοι γάρ εἰσι πλὴν τῆς γλυκείας
<span class="lb" data-page="11.671" data-line="15" id="l11.671.15"></span>ἅπασαι. καὶ μὲν δὴ καὶ αὐτὰ τὰ στοιχεῖα πολὺ μᾶλλον ἄτροφά
<span class="lb" data-page="11.671" data-line="16" id="l11.671.16"></span>τε καὶ ἄποια πρὸς τὴν γεῦσίν εἰσιν. καὶ διὰ τοῦτο καὶ ἡ
<span class="lb" data-page="11.671" data-line="17" id="l11.671.17"></span>γῆ καὶ τὸ ὕδωρ, ἄμφω γὰρ καὶ ταῦτα ἄποια πρὸς τὴν γεῦσίν
<span class="lb" data-page="11.671" data-line="18" id="l11.671.18"></span>εἰσιν καὶ ἄτροφα, καθάπερ ὁ ἀὴρ καὶ τὸ πῦρ· ὥστε καὶ κατὰ
<span class="pb" data-page="11.672" id="p11.672"></span>
<span class="lb" data-page="11.672" data-line="1" id="l11.672.1"></span>τῶν ποιοτήτων ἐπιμιξίαν ἐκλύεται πολλάκις ἡ τῶν γλυκέων
<span class="lb" data-page="11.672" data-line="2" id="l11.672.2"></span>ποιότης, ὑδατώδους μὲν οὐσίας ἐπικρατούσης ἐν τοῖς τῶν
<span class="lb" data-page="11.672" data-line="3" id="l11.672.3"></span>ἐπιγείων σχεδὸν ἁπάντων καρποῖς. καὶ γὰρ πυροὶ καὶ κριθαὶ
<span class="lb" data-page="11.672" data-line="4" id="l11.672.4"></span>καὶ κύαμοι καὶ ἐρέβινθοι καὶ τἄλλα ὅσα τοιαῦτα, διὰ ὑγρότητα
<span class="lb" data-page="11.672" data-line="5" id="l11.672.5"></span>κατ’ ἀρχὰς ἐγγὺς ἀποίων ὄντα τὴν γεῦσιν, ἐν τῷ χρόνῳ
<span class="lb" data-page="11.672" data-line="6" id="l11.672.6"></span>πεπαινόμενά τε καὶ ξηραινόμενα γίνεται γλυκύτερα, γεώδους
<span class="lb" data-page="11.672" data-line="7" id="l11.672.7"></span>δὲ καὶ ξηρᾶς ἐν ἀχύροις καὶ χόρτῳ καὶ ἀγρώστει καὶ καλάμοις
<span class="lb" data-page="11.672" data-line="8" id="l11.672.8"></span>ξηροῖς καὶ ξύλοις, ὧν ἔνια πρὶν ἀποξηρανθῆναι γλυκέα τε
<span class="lb" data-page="11.672" data-line="9" id="l11.672.9"></span>ἡμῖν ἐστι καὶ τροφὴν τῷ σώματι δίδωσιν ἐνίοτε, οἷον ὅ τε
<span class="lb" data-page="11.672" data-line="10" id="l11.672.10"></span>τοῦ φοίνικος ἐγκέφαλος, οὕτω γὰρ ὀνομάζουσι τὸ ἀνώτατον
<span class="lb" data-page="11.672" data-line="11" id="l11.672.11"></span>μόριον αὐτοῦ, καὶ τῆς ἀγρώστεώς τε καὶ τῶν καλάμων αἱ
<span class="lb" data-page="11.672" data-line="12" id="l11.672.12"></span>μαλακαὶ ῥίζαι, καὶ μάλιστα τῶν κατ’ Αἴγυπτον, ἤδη δὲ καὶ
<span class="lb" data-page="11.672" data-line="13" id="l11.672.13"></span>τῶν πλείστων δένδρων αἱ βλάσται. ὁμοιότητι μὲν γὰρ ἀεὶ τῇ
<span class="lb" data-page="11.672" data-line="14" id="l11.672.14"></span>πρὸς τὸ τρεφόμενον γλυκὺ φαίνεται τὸ τρέφον, ἀνομοιότητι
<span class="lb" data-page="11.672" data-line="15" id="l11.672.15"></span>δ’ οὐ γλυκύ. <span class="milestone ed2page" data-n="13.103" data-unit="ed2page" id="ed2page.13.103"></span>πολλῶν δ’ οὐσῶν ἀνομοιοτήτων πολλὰς
<span class="lb" data-page="11.672" data-line="16" id="l11.672.16"></span>ἀναγκαῖον ἐν τῷδε καὶ τὰς μὴ γλυκείας γίγνεσθαι ποιότητας,
<span class="lb" data-page="11.672" data-line="17" id="l11.672.17"></span>ἃς ἑρμηνεῦσαι μὲν ἀμήχανον, ἀναμνῆσαι δ’ ἐγχωρεῖ, πάντων
<span class="lb" data-page="11.672" data-line="18" id="l11.672.18"></span>ἀνθρώπων ἀκριβῶς εἰδότων, ἑτέραν μὲν τὴν ἐκ τῶν στρυφνῶν
<span class="pb" data-page="11.673" id="p11.673"></span>
<span class="lb" data-page="11.673" data-line="1" id="l11.673.1"></span>αἴσθησίν τε καὶ διάθεσιν ἐν τῇ γλώττῃ γιγνομένην, ἑτέραν
<span class="lb" data-page="11.673" data-line="2" id="l11.673.2"></span>δὲ τὴν ἐκ τῶν ὀξέων, καὶ ἄλλην μὲν τὴν ἐκ τῶν ἁλμυρῶν,
<span class="lb" data-page="11.673" data-line="3" id="l11.673.3"></span>ἄλλην δὲ τὴν ἐκ τῶν πικρῶν.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg075.1st1K-grc1:4.20">
<span class="pb page1" data-page="11.689" id="p11.689"></span>
<span class="milestone ed1page page1" data-n="2.52" data-unit="ed1page" id="ed1page.2.52"></span>
<span class="milestone ed2page page1" data-n="13.108" data-unit="ed2page" id="ed2page.13.108"></span>
            <p>
<span class="lb" data-page="11.689" data-line="11" id="l11.689.11"></span>Ὁ δὲ πικρὸς χυμὸς ὅτι τοῖς ξηροῖς τῇ κράσει
<span class="lb" data-page="11.689" data-line="12" id="l11.689.12"></span>σώμασι συνυπάρχει κᾀκ τοῦ δυσσηπτότατα πάντων εἶναι
<span class="lb" data-page="11.689" data-line="13" id="l11.689.13"></span>τὰ πικρὰ καὶ ἥκιστα σκώληκάς τε καὶ ἄλλ’ ἄττα ζῶα
<span class="lb" data-page="11.689" data-line="14" id="l11.689.14"></span>γεννᾷν, οἷα δὴ πέφυκεν ἐν ῥίζαις καὶ βοτάναις καὶ καρποῖς
<span class="lb" data-page="11.689" data-line="15" id="l11.689.15"></span>σηπομένοις ἐγγίγνεσθαι πάρεστι συλλογίσασθαι. μάλιστα
<span class="lb" data-page="11.689" data-line="16" id="l11.689.16"></span>γὰρ ὁρῶμεν ἐν τοῖς ὑγροῖς σώμασι καὶ σκώληκας καὶ σηπεδόνας
<span class="lb" data-page="11.689" data-line="17" id="l11.689.17"></span>ἐγγιγνομένας. τὰ δ’ ἀκριβῶς πικρὰ, καλῶ δ’ οὕτως
<span class="lb" data-page="11.689" data-line="18" id="l11.689.18"></span>ὅσα μηδεμιᾶς ἑτέρας ποιότητος αἰσθητῆς μετέσχηκεν, ἅπασι
<span class="pb" data-page="11.690" id="p11.690"></span>
<span class="lb" data-page="11.690" data-line="1" id="l11.690.1"></span>σχεδὸν τοῖς ζώοις, οὐκ ἀνθρώποις μόνοις, ἐστὶν ἄβρωτα, τῷ
<span class="lb" data-page="11.690" data-line="2" id="l11.690.2"></span>πᾶν μὲν ζῶον ὑγρὸν ἢ μᾶλλον ἢ ἧττον ὑπάρχειν, ξηρὰ δ’
<span class="lb" data-page="11.690" data-line="3" id="l11.690.3"></span>εἶναι τὰ πικρὰ, τέφρᾳ καὶ κονίᾳ παραπλήσια. οὔτ’ οὖν τέφραν
<span class="lb" data-page="11.690" data-line="4" id="l11.690.4"></span>ἢ κονίαν ἢ αἰθάλην ἢ τίτανον ἐσθίει ζῶον οὐδὲν
<span class="lb" data-page="11.690" data-line="5" id="l11.690.5"></span>οὔτε τῶν ἀκριβῶς πικρῶν. ἀψίνθιον μὲν γὰρ οὐ πικρὸν
<span class="lb" data-page="11.690" data-line="6" id="l11.690.6"></span>μόνον, ἀλλὰ καὶ στρυφνόν ἐστιν, ἡ θάλαττα δ’ ἁλμυρὰ μᾶλλον
<span class="lb" data-page="11.690" data-line="7" id="l11.690.7"></span>ἢ πικρὰ καὶ πλείστου μετέχουσα τοῦ ποτίμου, καθάπερ
<span class="lb" data-page="11.690" data-line="8" id="l11.690.8"></span>καὶ Ἀριστοτέλει πάλαι τοῦθ’ ἱκανῶς ἐπιδέδεικται. τὸ
<span class="lb" data-page="11.690" data-line="9" id="l11.690.9"></span>δὲ τῆς ἐν Παλαιστίνῃ Συρίᾳ λίμνης ὕδωρ, ἣν ὀνομάζουσιν
<span class="lb" data-page="11.690" data-line="10" id="l11.690.10"></span>οἱ μὲν θάλασσαν νεκρὰν, οἱ δὲ λίμνην ἀσφαλτῖτιν, ἔστι μὲν
<span class="lb" data-page="11.690" data-line="11" id="l11.690.11"></span>καὶ γευομένοις οὐχ ἁλυκὸν μόνον, ἀλλὰ καὶ πικρόν. ἔχει
<span class="lb" data-page="11.690" data-line="12" id="l11.690.12"></span>δὲ καὶ τοὺς ἐξ ἑαυτοῦ γεννωμένους ἅλας ὑποπίκρους ὁμοίως
<span class="lb" data-page="11.690" data-line="13" id="l11.690.13"></span>καὶ κατὰ τὴν ὄψιν εὐθὺς ἅμα πάσης θαλάσσης λευκότερόν
<span class="lb" data-page="11.690" data-line="14" id="l11.690.14"></span>τε καὶ παχύτερον φαίνεται, ἅλμῃ κατακορεῖ προσεοικὸς,
<span class="lb" data-page="11.690" data-line="15" id="l11.690.15"></span>εἰς ἣν οὐδ’ ἂν ἐμβάλῃς ἅλας, ἔτι τακήσονται, πλεῖστον
<span class="lb" data-page="11.690" data-line="16" id="l11.690.16"></span>γὰρ τούτων μετέχει. καὶ εἴ τις εἰς αὐτὴν καταδὺς ἀνακύψειεν,
<span class="lb" data-page="11.690" data-line="17" id="l11.690.17"></span>ἄχνην ἁλῶν ἂν εὐθέως κύκλῳ περὶ πᾶν ἴσχει τὸ
<span class="lb" data-page="11.690" data-line="18" id="l11.690.18"></span>σῶμα, καὶ διὰ τοῦτό τε βαρύτερόν ἐστι τῆς ἄλλης θαλάττης
<span class="pb" data-page="11.691" id="p11.691"></span>
<span class="lb" data-page="11.691" data-line="1" id="l11.691.1"></span>τὸ ὕδωρ ἐκεῖνο τοσοῦτον ὅσον ἡ θάλαττα τῶν ποταμῶν.
<span class="lb" data-page="11.691" data-line="2" id="l11.691.2"></span>ὥστ’ οὐδ’ εἰ βούλοιο κατὰ τοῦ βάθους καθεὶς ἑαυτὸν φέρεσθαι
<span class="lb" data-page="11.691" data-line="3" id="l11.691.3"></span>κάτω, δυνηθείης ἄν· οὕτως ἐξαίρει τε καὶ κουφίζει
<span class="lb" data-page="11.691" data-line="4" id="l11.691.4"></span>τὸ ὕδωρ, οὐχ ὡς φύσει κοῦφον ὑπάρχον, ὅπερ ἤδη τις εἷπε
<span class="lb" data-page="11.691" data-line="5" id="l11.691.5"></span>τῶν παλαιῶν σοφιστῶν, ἀλλ’ ὡς Ἀριστοτέλης ἔλεγε, διὰ βαρύτητα
<span class="lb" data-page="11.691" data-line="6" id="l11.691.6"></span>δίκην πηλοῦ βαστάζον τὰ κουφότερα. <span class="milestone ed2page" data-n="13.109" data-unit="ed2page" id="ed2page.13.109"></span>καὶ κατὰ
<span class="lb" data-page="11.691" data-line="7" id="l11.691.7"></span>τοῦτό γέ τοι καὶ εἰ συνδήσας ἀνθρώπου τὼ χεῖρε καὶ τὼ
<span class="lb" data-page="11.691" data-line="8" id="l11.691.8"></span>πόδε μεθείης εἰς τὸ τῆς λίμνης ἐκείνης ὕδωρ, οὐκ οἰχήσεται
<span class="lb" data-page="11.691" data-line="9" id="l11.691.9"></span>κάτω. καὶ μὲν δὴ καὶ ὡς ἐν τῇ θαλάττῃ πλείονα φορτία
<span class="lb" data-page="11.691" data-line="10" id="l11.691.10"></span>τῶν ἐν ταῖς λίμναις τε καὶ ποταμοῖς βαστάζει τὰ πλοῖα
<span class="lb" data-page="11.691" data-line="11" id="l11.691.11"></span>μὴ βυθιζόμενα, κατὰ τὸν αὐτὸν τρόπον ἐν τῇ νεκρᾷ λίμνῃ
<span class="lb" data-page="11.691" data-line="12" id="l11.691.12"></span>πολλαπλάσια τῶν ἐν τῇ θαλάττῃ. τοσούτῳ γάρ ἐστιν τὸ
<span class="lb" data-page="11.691" data-line="13" id="l11.691.13"></span>κατ’ αὐτὴν ὕδωρ τοῦ θαλαττίου βαρύτερον ὅσον τὸ θαλάττιον
<span class="lb" data-page="11.691" data-line="14" id="l11.691.14"></span>τοῦ λιμναίου τε καὶ ποταμίου. πρόσεστι γὰρ ἡ
<span class="lb" data-page="11.691" data-line="15" id="l11.691.15"></span>τῶν ἁλῶν οὐσία, γεώδης τε καὶ βαρεῖα. καί σοι καὶ αὐτῷ
<span class="lb" data-page="11.691" data-line="16" id="l11.691.16"></span>γεννῆσαι θάλατταν ἔξεστιν, ἅλας ὕδατι ποτίμῳ διατήξαντι
<span class="lb" data-page="11.691" data-line="17" id="l11.691.17"></span>καὶ γνῶναι πόσῳ βαρύτερον ἀποτελεῖται τὸ τοιοῦτο ὕδωρ
<span class="lb" data-page="11.691" data-line="18" id="l11.691.18"></span>τοῦ γλυκέος. ἀλλὰ καὶ μέτρον ἤδη τι πεποίηνται τοῦ τὴν
<span class="pb" data-page="11.692" id="p11.692"></span>
<span class="lb" data-page="11.692" data-line="1" id="l11.692.1"></span>ἅλμην εὔκρατον ὑπάρχειν εἰς τὰς ταριχείας, εἰ φαίνοιτο κατ’
<span class="lb" data-page="11.692" data-line="2" id="l11.692.2"></span>αὐτὴν ἐπιπλέον ὠὸν, ὡς ἔτι γε καταφερομένου καὶ μήπω
<span class="lb" data-page="11.692" data-line="3" id="l11.692.3"></span>περὶ τὴν ἐπιφάνειαν τῆς ἅλμης ἐννηχομένου μᾶλλον ὑδατώδης
<span class="lb" data-page="11.692" data-line="4" id="l11.692.4"></span>ἐστὶ καὶ γλυκεῖα. δεινῶς δ’ ἁλμυρὰ γίνεται τοσούτων
<span class="lb" data-page="11.692" data-line="5" id="l11.692.5"></span>ἐμβληθέντων ἁλῶν, ὡς μηκέτ’ ἐγχωρεῖν ἐπιτήκεσθαι
<span class="lb" data-page="11.692" data-line="6" id="l11.692.6"></span>τοὺς ἐπεμβαλλομένους. καὶ τοῦτό σοι στήσαντι τὸ ὕδωρ
<span class="lb" data-page="11.692" data-line="7" id="l11.692.7"></span>ἁπάντων ὑδάτων εὑρεθήσεται βαρύτερον. ὥστ’ ἔγωγέ ποτε
<span class="lb" data-page="11.692" data-line="8" id="l11.692.8"></span>μάταιον ἀπέδειξα τοῦ πλουσίου τὴν φιλοτιμίαν, ἐκ τῆς νεκρᾶς
<span class="lb" data-page="11.692" data-line="9" id="l11.692.9"></span>θαλάττης τοσοῦτο ὕδωρ κομίσαντος εἰς Ἰταλίαν, ὡς
<span class="lb" data-page="11.692" data-line="10" id="l11.692.10"></span>πληρῶσαι δεξαμενήν. ἑτοίμως γὰρ ἐποίησα ταὐτὸ, ἅλας παμπόλλους
<span class="lb" data-page="11.692" data-line="11" id="l11.692.11"></span>ἐμβαλὼν ὕδατι ποτίμῳ. μᾶλλον δ’ ἂν ἔτι βαρύτερον
<span class="lb" data-page="11.692" data-line="12" id="l11.692.12"></span>ἐργάσαιο τὸ τοιοῦτο ὕδωρ, εἰ τήξας τοὺς ἅλας ὡς πλείστους
<span class="lb" data-page="11.692" data-line="13" id="l11.692.13"></span>ὑπὸ κυνὸς ἐπιτολὴν, ἡνίκα μάλιστα θάλπος ἐστὶ σφοδρότατον,
<span class="lb" data-page="11.692" data-line="14" id="l11.692.14"></span>ἐάσαις ἐξοπτηθῆναι, παραπλησίως τῷ κατὰ τὴν
<span class="lb" data-page="11.692" data-line="15" id="l11.692.15"></span>ἀσφαλτῖτιν λίμνην. οὕτω γὰρ ἔσται καὶ τοῦτο βαρὺ τὸ ὕδωρ
<span class="lb" data-page="11.692" data-line="16" id="l11.692.16"></span>ὡς ἐκεῖνο. καὶ εἰ ἐνδήσειας ἢ ἄνθρωπον ἢ ὁτιοῦν ἄλλο
<span class="lb" data-page="11.692" data-line="17" id="l11.692.17"></span>ἐμβάλλοις ζῶον εἰς αὐτὸ, παραπλησίως τοῖς πλοίοις ἐποχήσεται
<span class="lb" data-page="11.692" data-line="18" id="l11.692.18"></span>τῷ ὕδατι. καὶ μὲν δὴ <span class="milestone ed1page" data-n="2.53" data-unit="ed1page" id="ed1page.2.53"></span>καὶ πικρότερον εὐθὺς ἔσται
<span class="pb" data-page="11.693" id="p11.693"></span>
<span class="lb" data-page="11.693" data-line="1" id="l11.693.1"></span>τὸ τοιοῦτο ὕδωρ, ὡς εἰ καὶ καθεψεῖν ὑπὸ πυρὸς αὐτὸ βουληθείης·
<span class="lb" data-page="11.693" data-line="2" id="l11.693.2"></span>ὅ τι γὰρ ἂν ἁλυκὸν ἐπὶ πλέον ἐκθερμήνῃς, ἔσται
<span class="lb" data-page="11.693" data-line="3" id="l11.693.3"></span>σοι πικρόν. οὕτω γοῦν καὶ αὐτὸ τὸ τῆς ἀσφαλτίτιδος λίμνης
<span class="lb" data-page="11.693" data-line="4" id="l11.693.4"></span>ὕδωρ ἐν κοίλῳ καὶ θερμῷ χωρίῳ περιεχόμενον ἐξοπτώμενόν
<span class="lb" data-page="11.693" data-line="5" id="l11.693.5"></span>θ’ ὑπὸ τοῦ ἡλίου γίγνεται πικρόν. διὰ τοῦτό
<span class="lb" data-page="11.693" data-line="6" id="l11.693.6"></span>γέ τοι καὶ τοῦ θέρους μᾶλλον ἢ χειμῶνός ἐστι πικρόν.
<span class="lb" data-page="11.693" data-line="7" id="l11.693.7"></span>καὶ εἰ ἀρυσάμενος αὐτοῦ τι καταθείης ἐν ἀγγείῳ κοίλῳ
<span class="lb" data-page="11.693" data-line="8" id="l11.693.8"></span>καὶ προσηλίῳ χωρίῳ, καθάπερ καὶ ἡμεῖς ἐποιήσαμεν ὥρᾳ
<span class="lb" data-page="11.693" data-line="9" id="l11.693.9"></span>θέρους, αὐτίκα μάλα πικρότερον αὐτοῦ φαίνεταί σοι γεγονός.
<span class="lb" data-page="11.693" data-line="10" id="l11.693.10"></span>ἀλλὰ ταῦτα μὲν ἅπαντα τοῖς ὀλίγον ἔμπροσθεν ὑπὲρ
<span class="lb" data-page="11.693" data-line="11" id="l11.693.11"></span>τῆς τοῦ πικροῦ γενέσεως εἰρημένοις ἱκανῶς μαρτυρεῖ. οὗ δ’
<span class="lb" data-page="11.693" data-line="12" id="l11.693.12"></span>ἕνεκεν ὁ λόγος ἐπὶ τὴν ἀσφαλτῖτιν ἐξετράπετο λίμνην, οὔπω
<span class="lb" data-page="11.693" data-line="13" id="l11.693.13"></span>μοι πᾶν λέλεκται. φαίνεται γὰρ ἐν ἐκείνῳ τῷ ὕδατι μήτε
<span class="lb" data-page="11.693" data-line="14" id="l11.693.14"></span>ζῶον ἐγγιγνόμενόν τι μήτε φυτὸν, ἀλλὰ καὶ τῶν εἰς αὐτὴν
<span class="lb" data-page="11.693" data-line="15" id="l11.693.15"></span>ἐμβαλόντων ποταμῶν ἀμφοτέρων, μεγίστους καὶ πλείστους
<span class="lb" data-page="11.693" data-line="16" id="l11.693.16"></span>ἐχόντων ἰχθύας, καὶ μάλιστα τοῦ πλησίον Ἰεριχοῦντος, ὃν
<span class="lb" data-page="11.693" data-line="17" id="l11.693.17"></span>Ἰορδάνην ὀνομάζουσιν, οὐδ’ εἷς τῶν ἰχθύων ὑπερβαίνει τὰ
<span class="lb" data-page="11.693" data-line="18" id="l11.693.18"></span>στόματα τῶν ποταμῶν. κἂν εἰ συλλαβὼν δέ τις αὐτοὺς
<span class="lb" data-page="11.693" data-line="19" id="l11.693.19"></span>ἐμβάλοι τῇ λίμνῃ, διαφθειρομένους ὄψεται ταχέως· οὕτως τ’ ﻿
<span class="pb" data-page="11.694" id="p11.694"></span>
<span class="lb" data-page="11.694" data-line="1" id="l11.694.1"></span>ἀκριβῶς πικρὸν ἅπασίν ἐστι καὶ ζώοις καὶ φυτοῖς πολέμιον,
<span class="lb" data-page="11.694" data-line="2" id="l11.694.2"></span>αὐχμῶδές τε καὶ ξηρὸν καὶ τὴν φύσιν οἷόν περ αἴθαλος ὑπὸ
<span class="lb" data-page="11.694" data-line="3" id="l11.694.3"></span>τῆς κατοπτήσεως γεγενημένον. καίτοι γε οὐδὲ τὸ τῆς λίμνης
<span class="lb" data-page="11.694" data-line="4" id="l11.694.4"></span>ἐκείνης ὕδωρ ἀκριβῶς ἐστι πικρὸν, ὅτι μηδ’ οἱ ἅλες
<span class="lb" data-page="11.694" data-line="5" id="l11.694.5"></span>αὐτοὶ, προσαγορεύουσι δ’ αὐτοὺς Σοδομηνοὺς ἀπὸ τῶν περιεχόντων
<span class="lb" data-page="11.694" data-line="6" id="l11.694.6"></span>τὴν λίμνην ὀρῶν ἃ καλεῖται Σόδομα, καὶ χρῶνται
<span class="lb" data-page="11.694" data-line="7" id="l11.694.7"></span>πολλοὶ τῶν περιοίκων εἰς ὅσα περ ἡμεῖς τοῖς ἄλλοις ἁλσί.
<span class="lb" data-page="11.694" data-line="8" id="l11.694.8"></span>δύναμις δ’ αὐτῶν οὐ ξηραντικὴ μόνον ἐπὶ μᾶλλόν ἐστι τῶν
<span class="lb" data-page="11.694" data-line="9" id="l11.694.9"></span>ἄλλων ἁλῶν, ἀλλὰ καὶ λεπτυντικὴ, διότι μᾶλλον τῶν ἄλλων
<span class="lb" data-page="11.694" data-line="10" id="l11.694.10"></span>ἐξώπτηνται. πᾶσι μὲν γὰρ τοῖς ἁλσὶν ὑπάρχει τι καὶ
<span class="lb" data-page="11.694" data-line="11" id="l11.694.11"></span>στυπτικὸν ἀμυδρὸν, ᾧ δὴ καὶ σφίγγουσι καὶ πιλοῦσι τὰ
<span class="lb" data-page="11.694" data-line="12" id="l11.694.12"></span>ταριχευόμενα τῶν κρεῶν καὶ μάλισθ’ ὅταν ὦσι χόνδροι τε
<span class="lb" data-page="11.694" data-line="13" id="l11.694.13"></span>καὶ δύσθραυστοι. <span class="milestone ed2page" data-n="13.110" data-unit="ed2page" id="ed2page.13.110"></span>τοιοῦτοι δ’ εἰσὶν ἀκριβέστατοι μὲν
<span class="lb" data-page="11.694" data-line="14" id="l11.694.14"></span>οἱ πλεῖστοι τῶν ὀρυκτῶν, ἧττον δ’ αὐτῶν οἵ τ’ ἐκ τῆς
<span class="lb" data-page="11.694" data-line="15" id="l11.694.15"></span>θαλάττης καὶ πολλαχόθι τῆς γῆς ἐξ ὑδάτων ἐλαφρῶν ἀναξηρανθέντων
<span class="lb" data-page="11.694" data-line="16" id="l11.694.16"></span>γεννώμενοι. τρίτοι δ’ ἐπὶ τούτοις ὑπάρχουσιν
<span class="lb" data-page="11.694" data-line="17" id="l11.694.17"></span>οἱ ὀρυκτοὶ, ῥύπτειν μᾶλλον ἢ στύφειν τε καὶ συνάγειν πεφυκότες.
<span class="lb" data-page="11.694" data-line="18" id="l11.694.18"></span>ἐγγὺς δὲ τούτων εἰσὶ κατὰ τὴν δύναμιν οἱ Σοδομηνοὶ
<span class="pb" data-page="11.695" id="p11.695"></span>
<span class="lb" data-page="11.695" data-line="1" id="l11.695.1"></span>χόνδροι μὲν ὄντες ὁμοίως τοῖς θαλαττίοις, ἀλλὰ διὰ
<span class="lb" data-page="11.695" data-line="2" id="l11.695.2"></span>τὴν ἀναμεμιγμένην αὐτοῖς πικρότητα ῥυπτικώτεροί τε καὶ
<span class="lb" data-page="11.695" data-line="3" id="l11.695.3"></span>διαφορητικώτεροι τῶν ἐκ τῆς θαλάττης ὑπάρχοντες. οὕτω
<span class="lb" data-page="11.695" data-line="4" id="l11.695.4"></span>δὲ δὴ καὶ τὸ νίτρον αὐτὸ καὶ ἀφρὸς αὐτοῦ καὶ τὸ συνθέτῳ
<span class="lb" data-page="11.695" data-line="5" id="l11.695.5"></span>προσηγορίᾳ καλούμενον ἀφρόνιτρον ἔτι μᾶλλον τῶν ἄλλων
<span class="lb" data-page="11.695" data-line="6" id="l11.695.6"></span>πέφυκε ῥύπτειν, ὡς ἂν ἥκιστα μὲν στύφοντα, πικρὰ δ’ ἀκριβῶς
<span class="lb" data-page="11.695" data-line="7" id="l11.695.7"></span>ὑπάρχοντα.
</p>
          </article>

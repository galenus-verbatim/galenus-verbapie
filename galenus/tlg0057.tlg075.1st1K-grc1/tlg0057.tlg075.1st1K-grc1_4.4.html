<article xmlns="http://www.w3.org/1999/xhtml" id="urn:cts:greekLit:tlg0057.tlg075.1st1K-grc1:4.4">
<span class="pb page1" data-page="11.632" id="p11.632"></span>
<span class="milestone ed1page page1" data-n="2.43" data-unit="ed1page" id="ed1page.2.43"></span>
<span class="milestone ed2page page1" data-n="13.89" data-unit="ed2page" id="ed2page.13.89"></span>
            <p>
<span class="lb" data-page="11.632" data-line="1" id="l11.632.1"></span>Ἀλλὰ τούτων μὲν ὀλίγον ὕστερον ἐροῦμεν
<span class="lb" data-page="11.632" data-line="2" id="l11.632.2"></span>τὰς πίστεις. ὅ δὲ χρὴ πρότερον συμβουλεῦσαι τοῖς τὰ τοιαῦτα
<span class="lb" data-page="11.632" data-line="3" id="l11.632.3"></span>χωρὶς ἀλαζονείας σοφιστικῆς αὐτῆς ἕνεκεν τῆς ἀληθείας
<span class="lb" data-page="11.632" data-line="4" id="l11.632.4"></span>ἐπισκοπουμένοις, ἤδη μοι καιρὸς εἰπεῖν, ὡς οὐ χρὴ μόνῳ τῷ
<span class="lb" data-page="11.632" data-line="5" id="l11.632.5"></span>λόγῳ γεγυμνάσθαι δι’ ὧν ἀεὶ παρακελεύομαι μεθόδων λογικῶν,
<span class="lb" data-page="11.632" data-line="6" id="l11.632.6"></span>ἃς ἐν τοῖς περὶ τῶν ἀποδείξεων ὑπομνήμασιν εἶπον,
<span class="lb" data-page="11.632" data-line="7" id="l11.632.7"></span>ἀλλὰ καὶ τὴν αἴσθησιν τὴν γευστικὴν ἐπὶ τῶν χυμῶν γυμνάζειν
<span class="lb" data-page="11.632" data-line="8" id="l11.632.8"></span>ἐπιμελῶς, ἀρχομένους ἀπὸ τῶν ἐναργεστάτην ἐχόντων
<span class="lb" data-page="11.632" data-line="9" id="l11.632.9"></span>ἡντιναοῦν ποιότητα μίαν. εἰ μὲν τὴν δριμύτητα κατανοῆσαι
<span class="lb" data-page="11.632" data-line="10" id="l11.632.10"></span>σαφῶς ἐθέλοις, ἐπὶ σκορόδου καὶ κρομμύου καὶ τῶν ὁμοίων
<span class="lb" data-page="11.632" data-line="11" id="l11.632.11"></span>αὐτοῖς, ἀπογευόμενός τε συνεχῶς καὶ διαμασώμενον ἐπὶ
<span class="lb" data-page="11.632" data-line="12" id="l11.632.12"></span>πλεῖστον καὶ τὴν μνήμην πειρώμενον ἀκριβῶς παρατίθεσθαι
<span class="lb" data-page="11.632" data-line="13" id="l11.632.13"></span>τοῦ γιγνομένου πάθους τὴν αἴσθησιν· εἰ δὲ τὴν στύψιν, ἐπὶ
<span class="lb" data-page="11.632" data-line="14" id="l11.632.14"></span>κικίδος τε καὶ ῥοῦ καὶ τῶν ὁμοίων· εἰ δὲ τὴν πικρότητα,
<span class="lb" data-page="11.632" data-line="15" id="l11.632.15"></span>νίτρου καὶ χολῆς γευόμενον· εἰ δὲ τὴν γλυκύτητα, σιραίου
<span class="lb" data-page="11.632" data-line="16" id="l11.632.16"></span>καὶ μέλιτος, ἔτι δὲ πρὸς τούτοις εἴτ’ οὖν ἄποιον ἐθέλοις
<span class="lb" data-page="11.632" data-line="17" id="l11.632.17"></span>εἴτε μέσον ἐν ποιότητι τῇ πρὸς τὴν γεῦσιν ὑπολαμβάνειν, τὸ
<span class="pb" data-page="11.633" id="p11.633"></span>
<span class="lb" data-page="11.633" data-line="1" id="l11.633.1"></span>ὕδωρ ἀξιῶ σε καὶ τούτου γευσάμενον, ἀκριβῶς ἔχειν ἐν τῇ
<span class="lb" data-page="11.633" data-line="2" id="l11.633.2"></span>μνήμῃ, καὶ μάλιστά γε τοῦ μηδεμίαν ὧν νῦν εἴρηκα ἐμφαίνοντος
<span class="lb" data-page="11.633" data-line="3" id="l11.633.3"></span>ποιότητα, μήτε γλυκύτητα μήτε δριμύτητα μήτ’
<span class="lb" data-page="11.633" data-line="4" id="l11.633.4"></span>ὀξύτητα μήτε πικρότητα, καὶ πρὸς τούτοις ἔτι <span class="milestone ed2page" data-n="13.90" data-unit="ed2page" id="ed2page.13.90"></span>μήθ’
<span class="lb" data-page="11.633" data-line="5" id="l11.633.5"></span>ἱκανῶς θερμοῦ μήθ’ ὑπερβαλλόντως ψυχροῦ. ἐντεῦθεν γὰρ
<span class="lb" data-page="11.633" data-line="6" id="l11.633.6"></span>ὁρμώμενος ἑτοιμότερον ἐπί τε τὴν τῶν ἄλλων ἁπάντων
<span class="lb" data-page="11.633" data-line="7" id="l11.633.7"></span>ἀμυδρῶν χυμῶν ἀφίξῃ διάγνωσιν ἐπί τε τὴν τῶν ὡς ἐγὼ
<span class="lb" data-page="11.633" data-line="8" id="l11.633.8"></span>μέν φημι γλυκέων, ὡς δ’ ἄλλοι τινὲς, ὑδατωδῶν, οἷος ὅ τε
<span class="lb" data-page="11.633" data-line="9" id="l11.633.9"></span>τῶν καλάμων ἐστὶ τῶν χλωρῶν καὶ ἀγρώστεως καὶ προσέτι
<span class="lb" data-page="11.633" data-line="10" id="l11.633.10"></span>πυρῶν καὶ κριθῶν καὶ ζειῶν καὶ ἄλλων πολλῶν, ὧν καὶ
<span class="lb" data-page="11.633" data-line="11" id="l11.633.11"></span>Θεόφραστος μέμνηται, ζητῶν εἴτ’ εἴδη πλείονα θετέον ἐστὶν
<span class="lb" data-page="11.633" data-line="12" id="l11.633.12"></span>τῶν γλυκέων χυμῶν, εἴτε τῷ μᾶλλόν τε καὶ ἧττον αὐτοὺς
<span class="lb" data-page="11.633" data-line="13" id="l11.633.13"></span>ὑποληπτέον διαφέρειν ἀλλήλων. ἀλλὰ περὶ μὲν τούτων αὖθις
<span class="lb" data-page="11.633" data-line="14" id="l11.633.14"></span>διαιρήσομαι.
</p>
          </article>

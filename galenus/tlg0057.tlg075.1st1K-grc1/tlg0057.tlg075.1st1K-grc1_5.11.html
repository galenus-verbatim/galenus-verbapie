<article xmlns="http://www.w3.org/1999/xhtml" id="urn:cts:greekLit:tlg0057.tlg075.1st1K-grc1:5.11">
<span class="pb page1" data-page="11.741" id="p11.741">ㅤ</span>
<span class="milestone ed1page page1" data-n="2.60" data-unit="ed1page" id="ed1page.2.60">ㅤ</span>
<span class="milestone ed2page page1" data-n="13.125" data-unit="ed2page" id="ed2page.13.125">ㅤ</span>
            <p>
<span class="lb" data-page="11.741" data-line="3" id="l11.741.3">ㅤ</span>Ταῦτα δὲ ὁρᾶται σαφῶς πῶς ἐστι καὶ
<span class="lb" data-page="11.741" data-line="4" id="l11.741.4">ㅤ</span>ἐπὶ τοῦ δέρματος μὲν, ὥσπερ καὶ πρὸς Ἱπποκράτους εἴρηται,
<span class="lb" data-page="11.741" data-line="5" id="l11.741.5">ㅤ</span>δέρματος σκληροῦ μάλθαξις, συντεταμένου δὲ χάλασις,
<span class="lb" data-page="11.741" data-line="6" id="l11.741.6">ㅤ</span>οὐ μὴν ἀλλὰ κᾀπὶ τῶν ἄρθρων πολλάκις. ἡ μὲν οὖν χάλασις
<span class="lb" data-page="11.741" data-line="7" id="l11.741.7">ㅤ</span>ὑγρανθέντων ἀμέτρως τῶν ἀμφ’ αὐτὰ συνδέσμων ἀποτελεῖται
<span class="lb" data-page="11.741" data-line="8" id="l11.741.8">ㅤ</span>καὶ τῶν τενόντων, ἡ δὲ σύντασις οὐκέθ’ ἁπλῶς,
<span class="lb" data-page="11.741" data-line="9" id="l11.741.9">ㅤ</span>ἀλλ’ εἴ τι ξηραινομένων ἐπιπλέον, ἢ ψυχομένων, ἢ φλεγμαινόντων,
<span class="lb" data-page="11.741" data-line="10" id="l11.741.10">ㅤ</span>ἢ σκιῤῥουμένων. κατ’ ἄρθρα μὲν οὕτως· ἐπὶ δὲ τοῦ
<span class="lb" data-page="11.741" data-line="11" id="l11.741.11">ㅤ</span>δέρματος οὐχ οὕτω μόνον, ἀλλὰ καὶ τῶν ἐντὸς αὐτοῦ
<span class="lb" data-page="11.741" data-line="12" id="l11.741.12">ㅤ</span>μυῶν καθ’ ὁντιναοῦν τρόπον εἰς ὄγκον αὐξανομένων, ὥστε
<span class="lb" data-page="11.741" data-line="13" id="l11.741.13">ㅤ</span>καὶ διὰ πολυσαρκίαν τισὶν ἐκτείνεται πολλάκις. ὅτι δὲ κᾀν
<span class="lb" data-page="11.741" data-line="14" id="l11.741.14">ㅤ</span>ταῖς φλεγμοναῖς ταὐτὸ τοῦτο πάσχει λέλεκται πρόσθεν, ὅθεν
<span class="lb" data-page="11.741" data-line="15" id="l11.741.15">ㅤ</span>οὔθ’ ἁπλῶς ἕν τι τῶν χαλαστικῶν ἐστιν εἶδος βοηθημάτων,
<span class="lb" data-page="11.741" data-line="16" id="l11.741.16">ㅤ</span>ἀλλὰ τὰ μὲν ὑγραίνοντα χαλᾷ, τὰ δὲ θερμαίνοντα, τὰ δὲ
<span class="lb" data-page="11.741" data-line="17" id="l11.741.17">ㅤ</span>μαλάττοντα, τὰ δὲ κενοῦντα, τὰ δὲ τοὺς παρὰ φύσιν ὄγκους
<span class="lb" data-page="11.741" data-line="18" id="l11.741.18">ㅤ</span>καθαίροντα, τὰ δέ τινα τούτων κατὰ συζυγίαν ἐργαζόμενα.
<span class="pb" data-page="11.742" id="p11.742">ㅤ</span>
<span class="lb" data-page="11.742" data-line="1" id="l11.742.1">ㅤ</span>Θεσσαλὸς δὲ καὶ οἱ ἀπ’ αὐτοῦ σχεδὸν ἅπαντες ὥσπερ ἐν
<span class="lb" data-page="11.742" data-line="2" id="l11.742.2">ㅤ</span>ἄλλοις πολλοῖς, οὕτω κᾀν τούτοις συγχέουσι καὶ τὰς προσηγορίας
<span class="lb" data-page="11.742" data-line="3" id="l11.742.3">ㅤ</span>καὶ τὰ πράγματα, τὸ ἐπελθὸν ἀβασανίστως γράφοντες·
<span class="lb" data-page="11.742" data-line="4" id="l11.742.4">ㅤ</span>ὅθεν καὶ ἡμῖν, ἐπειδὰν τὰ προκείμενα συντελέσωμεν, ἀναγκαῖον
<span class="lb" data-page="11.742" data-line="5" id="l11.742.5">ㅤ</span>ἴσως γράψαι ποτὲ πρὸς αὐτούς. ἐν δὲ τῷ παρόντι τὰ
<span class="lb" data-page="11.742" data-line="6" id="l11.742.6">ㅤ</span>συνεχῆ τοῖς εἰρημένοις διερχώμεθα, τὴν ἀρχὴν αὖθις ἀπὸ
<span class="lb" data-page="11.742" data-line="7" id="l11.742.7">ㅤ</span>τῶν ἐμπλαστικῶν ὀνομαζομένων ποιησάμενοι φαρμάκων,
<span class="lb" data-page="11.742" data-line="8" id="l11.742.8">ㅤ</span>ἐπειδὴ καὶ περὶ αὐτῶν εἴρηται συχνάκις. συνελόντι μὲν οὖν
<span class="lb" data-page="11.742" data-line="9" id="l11.742.9">ㅤ</span>εἰπεῖν ἐμπλαστικόν ἐστι φάρμακον ὅπερ ἂν ἐμπλάσσηται
<span class="lb" data-page="11.742" data-line="10" id="l11.742.10">ㅤ</span>δυσαπολύτως τοῖς κατὰ τὸ σῶμα τοῦ ἀνθρώπου πόροις.
<span class="lb" data-page="11.742" data-line="11" id="l11.742.11">ㅤ</span>εἴρηται δέ μοι περὶ τῆς φύσεως ὧν ἡμεῖς ὑποτιθέμεθα πόρων
<span class="lb" data-page="11.742" data-line="12" id="l11.742.12">ㅤ</span>αὐτάρκως ἐν τοῖς περὶ κράσεων ὑπομνήμασιν. ἀπεδείχθη
<span class="lb" data-page="11.742" data-line="13" id="l11.742.13">ㅤ</span>δὲ ἐν τῷ πρὸ τοῦδε ὡς καὶ ἄδηκτον εἶναι χρὴ πάντως
<span class="lb" data-page="11.742" data-line="14" id="l11.742.14">ㅤ</span>τὸ ἐμπλαστικὸν φάρμακον. εἰ γάρ τι προσείη δακνῶδες
<span class="lb" data-page="11.742" data-line="15" id="l11.742.15">ㅤ</span>αὐτῷ, μένειν οὐ δυνήσεται κατὰ τοὺς πόρους, ἀλλ’ ἐκκριθήσεται
<span class="lb" data-page="11.742" data-line="16" id="l11.742.16">ㅤ</span>ῥᾳδίως, ἢ περιτῆξάν τι τῶν μορίων, ἢ πάντως
<span class="lb" data-page="11.742" data-line="17" id="l11.742.17">ㅤ</span>ἐπισπασάμενον ἐκ τοῦ βάθους ὑγρότητα. δῆλον δὲ
<span class="pb" data-page="11.743" id="p11.743">ㅤ</span>
<span class="lb" data-page="11.743" data-line="1" id="l11.743.1">ㅤ</span>ὡς καὶ τῇ συστάσει γεῶδες, ἢ γλίσχρον γε πάντως εἶναι
<span class="lb" data-page="11.743" data-line="2" id="l11.743.2">ㅤ</span>χρὴ τὸ ἐμπλαστικόν.
</p>
          </article>

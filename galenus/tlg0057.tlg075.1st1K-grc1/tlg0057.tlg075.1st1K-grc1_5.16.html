<article xmlns="http://www.w3.org/1999/xhtml" id="urn:cts:greekLit:tlg0057.tlg075.1st1K-grc1:5.16">
<span class="pb page1" data-page="11.757" id="p11.757"></span>
<span class="milestone ed1page page1" data-n="2.62" data-unit="ed1page" id="ed1page.2.62"></span>
<span class="milestone ed2page page1" data-n="13.130" data-unit="ed2page" id="ed2page.13.130"></span>
            <p>
<span class="lb" data-page="11.757" data-line="4" id="l11.757.4"></span>Συγκέχυται δὲ παρὰ τοῖς πολλοῖς τῶν
<span class="lb" data-page="11.757" data-line="5" id="l11.757.5"></span>ἰατρῶν οὐχ ἡ προσηγορία μόνον, ἀλλὰ καὶ ἡ τῆς δυνάμεως
<span class="lb" data-page="11.757" data-line="6" id="l11.757.6"></span>γνῶσις ἁπάντων τῶν τοιούτων φαρμάκων. ἐπουλωτικὰ
<span class="lb" data-page="11.757" data-line="7" id="l11.757.7"></span><span class="milestone ed2page" data-n="13.131" data-unit="ed2page" id="ed2page.13.131"></span>γὰρ ὀνομάζουσιν ἐνίοτε καὶ τὰ καθαιρετικὰ καὶ συντηκτικὰ
<span class="lb" data-page="11.757" data-line="8" id="l11.757.8"></span>τῆς σαρκὸς, ὅτι χρωμένων ἡμῶν καὶ τούτοις πολλάκις εἰς
<span class="lb" data-page="11.757" data-line="9" id="l11.757.9"></span>οὐλὴν ἀφικνεῖται τὰ ἕλκη, ἀλλ’ οὔτε πρώτως οὔτε κατὰ τὴν
<span class="lb" data-page="11.757" data-line="10" id="l11.757.10"></span>οἰκείαν αὑτῶν δύναμιν, οὔτ’ ἐπὶ πάσῃ χρήσει τοῦτο γίνεται.
<span class="lb" data-page="11.757" data-line="11" id="l11.757.11"></span>χνοώδη γὰρ ἀκριβῶς τὰ τοιαῦτα φάρμακα διὰ τοῦ τῆς μύλης
<span class="lb" data-page="11.757" data-line="12" id="l11.757.12"></span>πυρῆνος ἐπικυλιομένου ταῖς σαρξὶν εἰς οὐλὴν ἄγει τὰ
<span class="lb" data-page="11.757" data-line="13" id="l11.757.13"></span>ἕλκη. εἰ δὲ βραχεῖ πλείονι χρήσαιο, καὶ δάκνει καὶ συντήκει
<span class="lb" data-page="11.757" data-line="14" id="l11.757.14"></span>τὴν σάρκα καὶ κοῖλον ἐργάζεται τὸ ἕλκος ἐναντίον τοῖς ὄντως
<span class="lb" data-page="11.757" data-line="15" id="l11.757.15"></span>ἐπουλωτικοῖς. εἰ μὴ γὰρ ἀξιόλογον ἐκείνων ἐπιθείης,
<span class="lb" data-page="11.757" data-line="16" id="l11.757.16"></span>οὐδὲν ἀνύσει. πρόκειται μὲν γὰρ ἐν ταῖς τῶν ἰσοπέδων ἑλκῶν
<span class="lb" data-page="11.757" data-line="17" id="l11.757.17"></span>ἐπουλώσεσιν ἀλλοιῶσαί τε τὴν σάρκα καὶ δέρμα ποιῆσαι.
<span class="lb" data-page="11.757" data-line="18" id="l11.757.18"></span>γίνεται δὲ τοῦτο διὰ τῶν συνάγειν αὐτὴν καὶ σφίγγειν
<span class="pb" data-page="11.758" id="p11.758"></span>
<span class="lb" data-page="11.758" data-line="1" id="l11.758.1"></span>καὶ πιλεῖν καὶ πυκνοῦν καὶ ξηραίνειν καὶ τυλοῦν δυναμένων.
<span class="lb" data-page="11.758" data-line="2" id="l11.758.2"></span>οἷον γὰρ τετυλωμένη τις σάρξ ἐστι τὸ δέρμα. τὰ
<span class="lb" data-page="11.758" data-line="3" id="l11.758.3"></span>μὲν οὖν οὕτως ἐνεργεῖν δυνάμενα φάρμακα πρώτως τε καὶ
<span class="lb" data-page="11.758" data-line="4" id="l11.758.4"></span>κυρίως ἐπουλωτικὰ λέγεται· τὰ δ’ ἄλλα τὰ καθαιρετικὰ
<span class="lb" data-page="11.758" data-line="5" id="l11.758.5"></span>δευτέρως τε καὶ κατὰ συμβεβηκὸς, ὥσπερ καὶ ὅσα χωρὶς τοῦ
<span class="lb" data-page="11.758" data-line="6" id="l11.758.6"></span>στύφειν ἀδήκτως ξηραίνει. <span class="milestone ed1page" data-n="2.63" data-unit="ed1page" id="ed1page.2.63"></span>καὶ γὰρ ταῦτα εἰς οὐλὴν ἄγει
<span class="lb" data-page="11.758" data-line="7" id="l11.758.7"></span>κατὰ συμβεβηκὸς, οἷόν τι φάρμακόν ἐστιν καὶ ἡ σμύρνα καὶ ἡ
<span class="lb" data-page="11.758" data-line="8" id="l11.758.8"></span>λιθάργυρος. καὶ εἰ καυθείη τό τε ὄστρεον καὶ τὸ διφρυγὲς,
<span class="lb" data-page="11.758" data-line="9" id="l11.758.9"></span>ἐπιπαττόμενα γὰρ καὶ ταῦτα ξηρὰ, πολλάκις ἐπούλωσεν. εἰδέναι
<span class="lb" data-page="11.758" data-line="10" id="l11.758.10"></span>δὲ χρὴ κᾀν τούτοις τοῖς λόγοις κᾀν τοῖς ἄλλοις ἅπασιν,
<span class="lb" data-page="11.758" data-line="11" id="l11.758.11"></span>ἔνθα τὸ πολλάκις προστίθημι, τοῦτό με δηλοῦν ἐθέλειν,
<span class="lb" data-page="11.758" data-line="12" id="l11.758.12"></span>ὅτι καὶ ἀποτυγχάνει τῆς ἐπαγγελίας ἐνίοτε τὰ τοιαῦτα,
<span class="lb" data-page="11.758" data-line="13" id="l11.758.13"></span>διὰ τὸ μὴ πρώτως αὐτὴν μηδὲ κατὰ τὴν ἑαυτῶν δύναμιν
<span class="lb" data-page="11.758" data-line="14" id="l11.758.14"></span>ἐργάζεσθαι. τὰ δ’ ἐπουλωτικὰ φάρμακα πᾶν μὲν ἕλκος
<span class="lb" data-page="11.758" data-line="15" id="l11.758.15"></span>ἰσόπεδον ἐπουλεῖν τι δύναται, καθάπερ καὶ τὰ ῥυπτικὰ μετρίως
<span class="lb" data-page="11.758" data-line="16" id="l11.758.16"></span>καὶ ἀδήκτως τῶν κοίλων ἐστὶ πληρωτικά. λεχθήσεται
<span class="lb" data-page="11.758" data-line="17" id="l11.758.17"></span>δ’ ἐπὶ πλεῖστον ὑπὲρ τῆς τῶν τοιούτων δυνάμεως ἐν ﻿
<span class="pb" data-page="11.759" id="p11.759"></span>
<span class="lb" data-page="11.759" data-line="1" id="l11.759.1"></span>τοῖς τῆς θεραπευτικῆς μεθόδου γράμμασιν, ᾗ κεκοινώνηκε
<span class="lb" data-page="11.759" data-line="2" id="l11.759.2"></span>πολλαχόθι τουτὶ τὸ βιβλίον, ὡς καὶ κατὰ τὴν ἀρχὴν αὐτοῦ
<span class="lb" data-page="11.759" data-line="3" id="l11.759.3"></span>προείρηται. διό μοι δοκῶ καταπαύσας ἤδη τὸν περὶ τούτων
<span class="lb" data-page="11.759" data-line="4" id="l11.759.4"></span>λόγον ἐφ’ ἕτερόν τι γένος δυνάμεων μεταβήσεσθαι τῶν ἑλκτικῶν
<span class="lb" data-page="11.759" data-line="5" id="l11.759.5"></span>τε καὶ ἀποκρουστικῶν ὀνομαζομένων.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg075.1st1K-grc1:5.21">
<span class="pb page1" data-page="11.771" id="p11.771">ㅤ</span>
<span class="milestone ed1page page1" data-n="2.64" data-unit="ed1page" id="ed1page.2.64">ㅤ</span>
<span class="milestone ed2page page1" data-n="13.135" data-unit="ed2page" id="ed2page.13.135">ㅤ</span>
            <p>
<span class="lb" data-page="11.771" data-line="4" id="l11.771.4">ㅤ</span>Γάλακτος καὶ σπέρματος ποιητικαὶ δυνάμεις
<span class="lb" data-page="11.771" data-line="5" id="l11.771.5">ㅤ</span>εἰσὶν αἱ μὲν ἐν φαρμάκοις μόνον, αἱ δὲ καὶ ἐν τροφαῖς.
<span class="lb" data-page="11.771" data-line="6" id="l11.771.6">ㅤ</span>ἐν φαρμάκοις μὲν, ἐπειδὰν τοὺς φλεγματικοὺς χυμοὺς
<span class="lb" data-page="11.771" data-line="7" id="l11.771.7">ㅤ</span><span class="milestone ed2page" data-n="13.136" data-unit="ed2page" id="ed2page.13.136">ㅤ</span>ἐκθερμαίνοντες εἰς αἷμα μεταβάλλωμεν, ἐν τροφαῖς δὲ
<span class="lb" data-page="11.771" data-line="8" id="l11.771.8">ㅤ</span>κατὰ τὴν τῆς ὅλης οὐσίας ὁμοιότητα, κᾀπειδὰν εὔχυμοί τε
<span class="lb" data-page="11.771" data-line="9" id="l11.771.9">ㅤ</span>καὶ ὑγραὶ μετρίως ὦσι καὶ θερμότητος χλιαρᾶς, οἵας πέρ
<span class="lb" data-page="11.771" data-line="10" id="l11.771.10">ㅤ</span>ἐστι καὶ τὸ γάλα. συμμέτρου μὲν γὰρ τῷ ζώῳ θερμότητος
<span class="lb" data-page="11.771" data-line="11" id="l11.771.11">ㅤ</span>τὸ αἷμα μετέχει, πλείονος δὲ ἢ κατὰ τὸ μέτρον ἡ ξανθὴ
<span class="lb" data-page="11.771" data-line="12" id="l11.771.12">ㅤ</span>χολὴ καθάπερ τὸ φλέγμα ψυχρότητος. ἐν τῷ μέσῳ δ’
<span class="lb" data-page="11.771" data-line="13" id="l11.771.13">ㅤ</span><span class="milestone ed1page" data-n="2.65" data-unit="ed1page" id="ed1page.2.65">ㅤ</span>ἐστὶ φλέγματός τε καὶ αἵματος ὅσον ἐπὶ τῇ θερμότητι τὸ
<span class="lb" data-page="11.771" data-line="14" id="l11.771.14">ㅤ</span>γάλα, οὐ μὴν ἶσόν γε ἀφέστηκεν ἑκατέρου, ἀλλ’ ἔστιν ποῤῥώτερον
<span class="lb" data-page="11.771" data-line="15" id="l11.771.15">ㅤ</span>μὲν τοῦ φλέγματος, ἐγγύτερον δὲ τοῦ αἵματος.
<span class="lb" data-page="11.771" data-line="16" id="l11.771.16">ㅤ</span>ὅταν οὖν ἐνδεῶς ἀθροίζηται τὸ γάλα κατὰ τοὺς μαστοὺς,
<span class="lb" data-page="11.771" data-line="17" id="l11.771.17">ㅤ</span>ἐθέλῃς δὲ πλέον γενέσθαι, διάσκεψαι περὶ τοῦ αἵματος· ἤτοι
<span class="lb" data-page="11.771" data-line="18" id="l11.771.18">ㅤ</span>γὰρ ἔλασσόν ἐστι τοῦ προσήκοντος ἢ μοχθηρότερον. τὸ μὲν
<span class="pb" data-page="11.772" id="p11.772">ㅤ</span>
<span class="lb" data-page="11.772" data-line="1" id="l11.772.1">ㅤ</span>οὖν ἔλαττον ὑγραινούσης τε καὶ θερμαινούσης δεῖται τῆς
<span class="lb" data-page="11.772" data-line="2" id="l11.772.2">ㅤ</span>συμπάσης διαίτης, τὸ δὲ μοχθηρότερον, εἰ μὲν χολῶδες ὑπάρχει,
<span class="lb" data-page="11.772" data-line="3" id="l11.772.3">ㅤ</span>καθάρσεως μὲν πρῶτον, εἶθ’ οἵας εἴρηται διαίτης· εἰ δὲ
<span class="lb" data-page="11.772" data-line="4" id="l11.772.4">ㅤ</span>φλεγματικὸν, φαρμάκων θερμαινόντων μὲν, ἤτοι κατὰ τὴν
<span class="lb" data-page="11.772" data-line="5" id="l11.772.5">ㅤ</span>πρώτην ἢ δευτέραν τάξιν, οὐ μὴν ξηραινόντων. καλλίω δ’
<span class="lb" data-page="11.772" data-line="6" id="l11.772.6">ㅤ</span>αὐτῶν ὅσα μὴ φάρμακα μόνον ἐστὶν, ἀλλὰ καὶ τροφαὶ,
<span class="lb" data-page="11.772" data-line="7" id="l11.772.7">ㅤ</span>εὔζωμα καὶ μάραθρα καὶ ἄνηθα. λέγω δὲ καὶ τὰς πόας
<span class="lb" data-page="11.772" data-line="8" id="l11.772.8">ㅤ</span>αὐτὰς χλωρὰς ἔτι καὶ ὑγράς. καὶ γὰρ ξηραὶ ξηραίνουσί τε
<span class="lb" data-page="11.772" data-line="9" id="l11.772.9">ㅤ</span>καὶ θερμαίνουσι πλέον ἤ δεῖ. τούτου δὲ τοῦ γένους ἐστὶ
<span class="lb" data-page="11.772" data-line="10" id="l11.772.10">ㅤ</span>καὶ σμύρνιον καὶ σέλινον καὶ σίον καὶ πόλιον, καὶ ταῦτα
<span class="lb" data-page="11.772" data-line="11" id="l11.772.11">ㅤ</span>χλωρὰ, πρὶν ξηρανθῆναι. τὰ γάρ τοι ξηραίνοντα πάντα τὴν
<span class="lb" data-page="11.772" data-line="12" id="l11.772.12">ㅤ</span>ἰκμάδα τοῦ αἵματος ἐκβοσκόμενα παχύτερον ἅμα καὶ ἔλαττον
<span class="lb" data-page="11.772" data-line="13" id="l11.772.13">ㅤ</span>αὐτὸ καθίστησι, καὶ θερμότερον μὲν τοῦ δέοντος, εἰ
<span class="lb" data-page="11.772" data-line="14" id="l11.772.14">ㅤ</span>θερμὰ τὴν φύσιν ὑπάρχει, ψυχρότερον δ’, εἰ ψυχρά. δεῖται
<span class="lb" data-page="11.772" data-line="15" id="l11.772.15">ㅤ</span>δὲ δή που συμμέτρως τε εἶναι θερμὸν καὶ οὐδαμῶς παχὺ
<span class="lb" data-page="11.772" data-line="16" id="l11.772.16">ㅤ</span>πρὸς τὴν τοῦ γάλακτος γένεσιν, ὅθεν ὅσα μὲν τοιαῦτα
<span class="lb" data-page="11.772" data-line="17" id="l11.772.17">ㅤ</span>σβέννυσι μᾶλλον ἢ γεννᾷ τὸ γάλα, τὰ δὲ θερμαίνοντα μὲν,
<span class="lb" data-page="11.772" data-line="18" id="l11.772.18">ㅤ</span>ὡς εἴρηται, ξηρότητος δ’ ἐπιφανοῦς μηδεμιᾶς μετέχοντα, γάλακτος
<span class="pb" data-page="11.773" id="p11.773">ㅤ</span>
<span class="lb" data-page="11.773" data-line="1" id="l11.773.1">ㅤ</span>ἔχειν γεννητικὰς δυνάμεις εἰκότως ἐλέχθη. ταυτὶ μὲν
<span class="lb" data-page="11.773" data-line="2" id="l11.773.2">ㅤ</span>οὖν ὀλίγα τὸν ἀριθμόν. οὐδὲ γὰρ οὐδὲ ῥᾳδίως ἐστὶ τῆς
<span class="lb" data-page="11.773" data-line="3" id="l11.773.3">ㅤ</span>προειρημένης ἐν τῇ κράσει συμμετρίας ἐπιτυχεῖν. ἄπειρα δὲ,
<span class="lb" data-page="11.773" data-line="4" id="l11.773.4">ㅤ</span>ὡς ἂν οὕτω τις εἴποι, καὶ ἀπερίληπτα ὅσα βλάπτει γάλα·
<span class="lb" data-page="11.773" data-line="5" id="l11.773.5">ㅤ</span>καὶ γὰρ ὅσα πλέον ἢ χρὴ θερμαίνει, καὶ ὅσα ξηραίνει καὶ
<span class="lb" data-page="11.773" data-line="6" id="l11.773.6">ㅤ</span>ὅσα ψύχει, τὰ μὲν τῇ ποιότητι τοῦ αἵματος λυμαινόμενα, τὰ
<span class="lb" data-page="11.773" data-line="7" id="l11.773.7">ㅤ</span>δὲ τὴν οὐσίαν ὅλην ἐλάττονα ποιοῦντα, κωλύει γενέσθαι
<span class="lb" data-page="11.773" data-line="8" id="l11.773.8">ㅤ</span>τὸ γάλα.
</p>
          </article>

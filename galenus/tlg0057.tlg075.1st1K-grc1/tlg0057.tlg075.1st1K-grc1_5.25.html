<article xmlns="http://www.w3.org/1999/xhtml" id="urn:cts:greekLit:tlg0057.tlg075.1st1K-grc1:5.25">
<span class="pb page1" data-page="11.781" id="p11.781"></span>
<span class="milestone ed1page page1" data-n="2.66" data-unit="ed1page" id="ed1page.2.66"></span>
<span class="milestone ed2page page1" data-n="13.139" data-unit="ed2page" id="ed2page.13.139"></span>
            <p>
<span class="lb" data-page="11.781" data-line="8" id="l11.781.8"></span>Τὸ μὲν γὰρ σταλτικάς τινας ὑπ’ αὐτῶν
<span class="lb" data-page="11.781" data-line="9" id="l11.781.9"></span>λέγεσθαι δυνάμεις, ἢ σφιγγούσας ἢ συναγούσας ἢ ἀπωθουμένας,
<span class="lb" data-page="11.781" data-line="10" id="l11.781.10"></span>ἤ τι τοιοῦτον ἕτερον, οὔτ’ ἄτοπον οὔτ’ ἀσαφές. ὅταν
<span class="lb" data-page="11.781" data-line="11" id="l11.781.11"></span>δὲ μετασυγκριτικάς τινας εἶναι λέγωσιν ὕλας ἢ δυνάμεις, οὔτε
<span class="lb" data-page="11.781" data-line="12" id="l11.781.12"></span>σαφές ἐστι τὸ λεγόμενον οὔτ’ ἀληθὲς οὔτε τῆς αἱρέσεως
<span class="lb" data-page="11.781" data-line="13" id="l11.781.13"></span>αὐτῶν οἰκεῖον, οἵγε φεύγειν φασὶν τὴν ἀπὸ τῶν δογματικῶν
<span class="lb" data-page="11.781" data-line="14" id="l11.781.14"></span>ὑπολήψεων ἔνδειξιν, ἀρκεῖν γὰρ αὐτοῖς τὰς φαινομένας
<span class="lb" data-page="11.781" data-line="15" id="l11.781.15"></span>καινότητας. τὸ δ’ ἐκτρεπομένων τῶν πόρων τοῦ σώματος
<span class="lb" data-page="11.781" data-line="16" id="l11.781.16"></span>ἐκ τοῦ κατὰ φύσιν εἰς τὸ παρὰ φύσιν ἐν ἰδιότητι τῆς
<span class="lb" data-page="11.781" data-line="17" id="l11.781.17"></span>τροπῆς αὐτῶν συνίστασθαί τινα πάθη δογματική τις ὑπόληψίς
<span class="lb" data-page="11.781" data-line="18" id="l11.781.18"></span>ἐστιν. ἕπεται δὲ ταύτῃ καὶ τὸ τῶν τοιούτων παθῶν
<span class="pb" data-page="11.782" id="p11.782"></span>
<span class="lb" data-page="11.782" data-line="1" id="l11.782.1"></span>μετασυγκριτικάς τινας εἶναι δυνάμεις, ἀλλοιούσας δηλονότι
<span class="lb" data-page="11.782" data-line="2" id="l11.782.2"></span>τὴν παρὰ φύσιν τῆς συγκρίσεως ἡμῶν ποροποιίαν. οὕτως
<span class="lb" data-page="11.782" data-line="3" id="l11.782.3"></span>γὰρ δὴ καὶ χρῶνται τοῖς ὀνόμασιν οἱ περὶ τὸν Θεσσαλὸν,
<span class="lb" data-page="11.782" data-line="4" id="l11.782.4"></span>εἶτ’ ἐπὶ τῶν χρονίως ῥευματιζομένων παραλαμβάνουσι τὰς
<span class="lb" data-page="11.782" data-line="5" id="l11.782.5"></span>τοιούτοις δυνάμεις, οὔθ’ ὅτι τῶν πόρων ἀλλοίωσις ἐν τοῖς
<span class="lb" data-page="11.782" data-line="6" id="l11.782.6"></span>τοιούτοις γίνεται πάθεσιν ἀποδείξαντες οὔθ’ ὅτι τάδε τὰ
<span class="lb" data-page="11.782" data-line="7" id="l11.782.7"></span>φάρμακα μετασυγκρίνειν πέφυκεν, τὴν ἡμαρτημένην ποροποιίαν
<span class="lb" data-page="11.782" data-line="8" id="l11.782.8"></span>ἐπιδεῖξαι δυνάμενοι. διὰ τί γὰρ, ὦ πρὸς θεῶν, τὸ
<span class="lb" data-page="11.782" data-line="9" id="l11.782.9"></span>νᾶπυ καὶ ἡ θαψία καὶ τὸ πύρεθρον, ἥ τε τῆς καππάρεως
<span class="lb" data-page="11.782" data-line="10" id="l11.782.10"></span>ῥίζα, καὶ ἁπλῶς ὅσα καίειν πέφυκεν, εἰ χρονίσειεν ὁμιλοῦντα
<span class="lb" data-page="11.782" data-line="11" id="l11.782.11"></span>τῷ σώματι, μετασυγκρίνει τὴν ποροποιίαν; ὅτι μὲν γὰρ
<span class="lb" data-page="11.782" data-line="12" id="l11.782.12"></span>ὠφελεῖται τὰ ῥευματικὰ μόρια πρὸς τῶν τοιούτων φαρμάκων
<span class="lb" data-page="11.782" data-line="13" id="l11.782.13"></span>ἐναργῶς φαίνεται. διὰ τί δ’ ὠφελεῖται, πρόβλημά ἐστι
<span class="lb" data-page="11.782" data-line="14" id="l11.782.14"></span>τῆς φυσικῆς θεωρίας. ἡμεῖς μὲν οὖν φαμεν ὑγρὰν καὶ ψυχρὰν
<span class="lb" data-page="11.782" data-line="15" id="l11.782.15"></span>εἶναι τὴν κρᾶσιν αὐτῶν, καὶ διὰ τοῦτο δεῖσθαι τῶν
<span class="lb" data-page="11.782" data-line="16" id="l11.782.16"></span>θερμαινόντων τε καὶ ξηραινόντων. ἄλλοι δ’ ἄλλην τὴν αἰτίαν
<span class="lb" data-page="11.782" data-line="17" id="l11.782.17"></span>ἐροῦσιν, ὡς ἂν καὶ τύχωσι περὶ τῶν στοιχείων τοῦ
<span class="lb" data-page="11.782" data-line="18" id="l11.782.18"></span>σώματος ὑπολαμβάνοντες. οὐ μὴν προσήκει γε φθέγγεσθαι
<span class="pb" data-page="11.783" id="p11.783"></span>
<span class="lb" data-page="11.783" data-line="1" id="l11.783.1"></span>τὸ τῆς μετασυγκρίσεως ὄνομα τῶν ἀφ’ ἑτέρας αἱρέσεως ἀγομένων
<span class="lb" data-page="11.783" data-line="2" id="l11.783.2"></span>οὐδενὶ, πλὴν ὅσοι τὰ τῶν ζώων σώματα συγκρίματα
<span class="lb" data-page="11.783" data-line="3" id="l11.783.3"></span>νομίζουσί τε καὶ ὀνομάζουσιν, <span class="milestone ed2page" data-n="13.140" data-unit="ed2page" id="ed2page.13.140"></span>ἐξ ὄγκων ἀτόμων ἢ
<span class="lb" data-page="11.783" data-line="4" id="l11.783.4"></span>ἐλαχίστων ἢ ἀμερῶν ἢ ὁμοιομερῶν, καὶ οὐδὲ τούτοις ἅπασι,
<span class="lb" data-page="11.783" data-line="5" id="l11.783.5"></span>ἀλλ’ ὅσοι, καθάπερ ὁ Θεσσαλὸς, ἐν τῷ κανόνι τῆς τῶν πόρων
<span class="lb" data-page="11.783" data-line="6" id="l11.783.6"></span>ἀλλοιώσεως τὰ τοιαῦτα τῶν νοσημάτων ἀνατιθέασιν,
<span class="lb" data-page="11.783" data-line="7" id="l11.783.7"></span>οὐ γὰρ ᾗ μεθοδικός ἐστι, τοῦτο λέγων ὁ Θεσσαλός. ἀποχωρεῖ
<span class="lb" data-page="11.783" data-line="8" id="l11.783.8"></span>γὰρ ὅταν ὡς μεθοδικὸς ἡμῖν διαλέγηται τῆς ἀπὸ τῶν
<span class="lb" data-page="11.783" data-line="9" id="l11.783.9"></span>ἀδήλων ἐνδείξεως, ἀλλ’ ᾗ δογματικὸς, ἀπὸ μὲν τῶν αὐτῶν
<span class="lb" data-page="11.783" data-line="10" id="l11.783.10"></span>Ἀσκληπιάδει στοιχείων ἀρχόμενος, οὐ μὴν ἀκολουθῶν γε
<span class="lb" data-page="11.783" data-line="11" id="l11.783.11"></span>πάντῃ, ἀλλ’ οὐ νῦν γε καιρὸς ὑπὲρ τῶν τοιούτων ἐπὶ πλέον
<span class="lb" data-page="11.783" data-line="12" id="l11.783.12"></span>διεξέρχεσθαι. τὰ μὲν γὰρ αὐτῶν ἐστιν οἰκειότερα τῇ θεραπευτικῇ
<span class="lb" data-page="11.783" data-line="13" id="l11.783.13"></span>μεθόδῳ, τὰ δ’ ἐν τοῖς περὶ τῆς κατὰ Θεμίσωνα
<span class="lb" data-page="11.783" data-line="14" id="l11.783.14"></span>καὶ Θεσσαλὸν αἱρέσεως ἀκριβέστερον εἰρήσεται. καιρὸς οὖν
<span class="lb" data-page="11.783" data-line="15" id="l11.783.15"></span>ἤδη καταπαύειν ἐνταῦθα καὶ τόνδε τὸν λόγον, ἔτι δύο προσθέντας
<span class="lb" data-page="11.783" data-line="16" id="l11.783.16"></span>αὐτῷ κεφάλαια, τὸ μὲν ἕτερον ἐν τῇ τῶν ἔμπροσθεν
<span class="lb" data-page="11.783" data-line="17" id="l11.783.17"></span>ἀναβληθέντων ὑπὲρ τῶν ἐναντίων δυνάμεων, τὸ δ’
<span class="lb" data-page="11.783" data-line="18" id="l11.783.18"></span>ἕτερον ἀναγκαῖον μὲν εἰς τὸν ἐφεξῆς λόγον, ὁρίζον δὲ τὴν ﻿
<span class="pb" data-page="11.784" id="p11.784"></span>
<span class="lb" data-page="11.784" data-line="1" id="l11.784.1"></span>τάξιν ἑκάστου τῶν θερμαινόντων τε καὶ ψυχόντων, ὑγραινόντων
<span class="lb" data-page="11.784" data-line="2" id="l11.784.2"></span>τε καὶ ξηραινόντων φαρμάκων.
</p>
          </article>

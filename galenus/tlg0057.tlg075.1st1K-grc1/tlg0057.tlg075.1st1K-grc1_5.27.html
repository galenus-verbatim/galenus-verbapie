<article xmlns="http://www.w3.org/1999/xhtml" id="urn:cts:greekLit:tlg0057.tlg075.1st1K-grc1:5.27">
<span class="pb page1" data-page="11.786" id="p11.786"></span>
<span class="milestone ed1page page1" data-n="2.67" data-unit="ed1page" id="ed1page.2.67"></span>
<span class="milestone ed2page page1" data-n="13.141" data-unit="ed2page" id="ed2page.13.141"></span>
            <p>
<span class="lb" data-page="11.786" data-line="11" id="l11.786.11"></span>Ἐμοὶ δὲ καιρὸς ἂν εἴη πρέπων ἀφορισαμένῳ
<span class="lb" data-page="11.786" data-line="12" id="l11.786.12"></span>τὰς τάξεις τῶν ἐν τοῖς φαρμάκοις κράσεών τε καὶ
<span class="lb" data-page="11.786" data-line="13" id="l11.786.13"></span>δυνάμεων ἐνταῦθα καταπαύειν ἤδη τὸν λόγον. τὸ μὲν δὴ
<span class="lb" data-page="11.786" data-line="14" id="l11.786.14"></span>σύμμετρον φάρμακον, ὡς ὁμοίας εἶναι κράσεως ᾧ προσάγεται,
<span class="lb" data-page="11.786" data-line="15" id="l11.786.15"></span>κατὰ τὸ μήτε ξηραίνειν μήθ’ ὑγραίνειν, μήτε ψύχειν μήτε
<span class="lb" data-page="11.786" data-line="16" id="l11.786.16"></span>θερμαίνειν, οὔτε ξηρὸν οὔθ’ ὑγρὸν, οὔτε ψυχρὸν οὔτε θερμὸν
<span class="lb" data-page="11.786" data-line="17" id="l11.786.17"></span>ὀνομάζειν προσήκει. τὸ δ’ ἤτοι ξηρότερον ἢ ὑγρότερον, ἢ θερμότερον
<span class="pb" data-page="11.787" id="p11.787"></span>
<span class="lb" data-page="11.787" data-line="1" id="l11.787.1"></span>ἢ ψυχρότερον, ἀπὸ τῆς ἐπικρατούσης καλεῖται δυνάμεως.
<span class="lb" data-page="11.787" data-line="2" id="l11.787.2"></span>ἀρκεῖ δὲ καθ’ ἑκάστην ἐπικράτειαν τέσσαρας ὡς
<span class="lb" data-page="11.787" data-line="3" id="l11.787.3"></span>πρὸς τὴν χρείαν ποιήσασθαι τάξεις, θερμὸν μὲν ὀνομάζοντας
<span class="lb" data-page="11.787" data-line="4" id="l11.787.4"></span>κατὰ τὴν πρώτην τάξιν ὅ τι ἂν ἡμᾶς θερμαίνῃ, μὴ
<span class="lb" data-page="11.787" data-line="5" id="l11.787.5"></span>μέντοι γε ἐναργῶς, ἀλλὰ μετὰ τοῦ προσδεῖσθαί τινος ἀποδείξεως
<span class="lb" data-page="11.787" data-line="6" id="l11.787.6"></span>λογικῆς. οὕτω καὶ ψυχρὸν καὶ ὑγρὸν καὶ ξηρὸν, ὅ τι
<span class="lb" data-page="11.787" data-line="7" id="l11.787.7"></span>περ ἂν ἀποδείξεως δέηται, μηδέπω τὴν ἐνέργειαν ἰσχυρὰν
<span class="lb" data-page="11.787" data-line="8" id="l11.787.8"></span>μηδ’ ἐναργῆ κεκτημένον. ὅσα μέντοι σαφῶς ἤδη θερμαίνειν
<span class="lb" data-page="11.787" data-line="9" id="l11.787.9"></span>ἢ ψύχειν ἢ ξηραίνειν ἢ ὑγραίνειν πέφυκε, δευτέρας τὰ τοιαῦτα
<span class="lb" data-page="11.787" data-line="10" id="l11.787.10"></span>τάξεως εἶναι λεχθήσεται. τὰ δ’ ἤδη μὲν σφοδρῶς, οὐ
<span class="lb" data-page="11.787" data-line="11" id="l11.787.11"></span>μὴν εἰς ἄκρον γε, τῆς τρίτης. ὅσα δ’ οὕτω θερμαίνειν πέφυκεν,
<span class="lb" data-page="11.787" data-line="12" id="l11.787.12"></span>ὡς ἐσχαροῦν τε καὶ καίειν, τετάρτης. οὕτω δὴ καὶ
<span class="lb" data-page="11.787" data-line="13" id="l11.787.13"></span>ὅσα σφοδρότερον ψύχειν πέφυκεν, ὡς ἤδη νεκροῦν, τετάρτης
<span class="lb" data-page="11.787" data-line="14" id="l11.787.14"></span>καὶ ταῦτα. ξηραῖνον δ’ οὐδέν ἐστιν εὑρεῖν τετάρτης τάξεως,
<span class="lb" data-page="11.787" data-line="15" id="l11.787.15"></span>ἄνευ τοῦ καίειν· ὅ τι γὰρ ἄκρως ξηραίνει, πάντως τοῦτο καὶ
<span class="lb" data-page="11.787" data-line="16" id="l11.787.16"></span>καίει. τῆς τρίτης μέντοι τάξεως τῶν ξηραινόντων δύναταί
<span class="lb" data-page="11.787" data-line="17" id="l11.787.17"></span>τι καὶ μὴ καῖον εἶναι, καθάπερ ὅσα στύφει σφοδρῶς ἅπαντα,
<span class="pb" data-page="11.788" id="p11.788"></span>
<span class="lb" data-page="11.788" data-line="1" id="l11.788.1"></span>ἐξ ὧν ἐστιν ὀμφάκιον καὶ ῥοῦς καὶ στυπτηρία καὶ βαλαύστιον
<span class="lb" data-page="11.788" data-line="2" id="l11.788.2"></span>καὶ κικὶς ἡ ὀμφακῖτις. ἐν αὐτοῖς δὲ τούτοις τὰ μὲν
<span class="lb" data-page="11.788" data-line="3" id="l11.788.3"></span>ἐγγύς ἐστι τῶν καιόντων, οἷον ἥ τε λεπὶς τοῦ χαλκοῦ καὶ
<span class="lb" data-page="11.788" data-line="4" id="l11.788.4"></span>ὁ κεκαυμένος χαλκὸς, ὡς ἐν τῷ ἀσαφεῖ που κεῖσθαι τῆς τρίτης
<span class="lb" data-page="11.788" data-line="5" id="l11.788.5"></span>τε καὶ τετάρτης τάξεως. τὰ δ’ ἐν τῷ μέσῳ, καθάπερ
<span class="lb" data-page="11.788" data-line="6" id="l11.788.6"></span>ὁ κεκαυμένος χαλκὸς, εἰ πλυθείη, τὰ δ’ ἐν ἀρχῇ καθάπερ
<span class="lb" data-page="11.788" data-line="7" id="l11.788.7"></span>ὑποκυστίς. οὕτω δὲ καὶ κατὰ τὴν δευτέραν τε καὶ τετάρτην
<span class="lb" data-page="11.788" data-line="8" id="l11.788.8"></span>τάξιν ἔνεστι διαφορὰς ποιεῖσθαι τριττάς. οὐ γὰρ ὡσαύτως
<span class="lb" data-page="11.788" data-line="9" id="l11.788.9"></span>δή που τὸ καυτήριον ξηραίνει τῷ νάπυϊ, καίτοι γε ἄμφω
<span class="lb" data-page="11.788" data-line="10" id="l11.788.10"></span>τῆς τετάρτης τάξεώς ἐστιν. ὑπὲρ ἁπάντων δὴ τούτων ἐν
<span class="lb" data-page="11.788" data-line="11" id="l11.788.11"></span>τοῖς ἑξῆς διορισθήσεται καθ’ ἕκαστον ἁπλοῦν φάρμακον ἰδίᾳ.
</p>
          </article>

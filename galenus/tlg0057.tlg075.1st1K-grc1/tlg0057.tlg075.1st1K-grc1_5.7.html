<article xmlns="http://www.w3.org/1999/xhtml" id="urn:cts:greekLit:tlg0057.tlg075.1st1K-grc1:5.7">
<span class="pb page1" data-page="11.726" id="p11.726">ㅤ</span>
<span class="milestone ed1page page1" data-n="2.58" data-unit="ed1page" id="ed1page.2.58">ㅤ</span>
<span class="milestone ed2page page1" data-n="13.120" data-unit="ed2page" id="ed2page.13.120">ㅤ</span>
            <p>
<span class="lb" data-page="11.726" data-line="7" id="l11.726.7">ㅤ</span>Ἄρχεται μὲν γὰρ ἡ τῶν σκιῤῥουμένων
<span class="lb" data-page="11.726" data-line="8" id="l11.726.8">ㅤ</span>διάθεσις ἐκ ῥεύματος γλίσχρου τε καὶ παχέος ἐν μικροῖς πόροις
<span class="lb" data-page="11.726" data-line="9" id="l11.726.9">ㅤ</span>τοῦ μορίου σφηνωθέντος. διαφορηθείσης δὲ τῆς ἐν
<span class="lb" data-page="11.726" data-line="10" id="l11.726.10">ㅤ</span>αὐτῷ λεπτομεροῦς ὑγρότητος, εἶτα τῆς ὑπολοίπου ψυχθείσης
<span class="lb" data-page="11.726" data-line="11" id="l11.726.11">ㅤ</span>τε καὶ οἷον πῆξίν τινα λαβούσης, ἡ καλουμένη σκίῤῥωσις
<span class="lb" data-page="11.726" data-line="12" id="l11.726.12">ㅤ</span>ἕπεται, καὶ διὰ τοῦτο καὶ ψυχρὸν εἶναι τὸ πάθος φασὶν καὶ
<span class="lb" data-page="11.726" data-line="13" id="l11.726.13">ㅤ</span>ἴασις αὐτοῦ διὰ τῶν θερμαινόντων. ἀλλ’ ἐπεὶ μετὰ ψύξεως
<span class="lb" data-page="11.726" data-line="14" id="l11.726.14">ㅤ</span>ἦν ὑγρότης περιττὴ, σύνθετον ἔσται καὶ τὸ ἴαμα, διὰ μὲν
<span class="lb" data-page="11.726" data-line="15" id="l11.726.15">ㅤ</span>τὴν ψύξιν τῶν θερμαινόντων δεομένης τῆς διαθέσεως, διὰ
<span class="lb" data-page="11.726" data-line="16" id="l11.726.16">ㅤ</span>δὲ τὴν ἀλλοτρίαν τε καὶ περιττὴν ὑγρότητα τῶν ἐκκενούντων.
<span class="lb" data-page="11.726" data-line="17" id="l11.726.17">ㅤ</span>ὅθεν οὐδὲ θεραπεύεται τῶν σκιῤῥουμένων οὐδὲν οὔθ’
<span class="lb" data-page="11.726" data-line="18" id="l11.726.18">ㅤ</span>ὑπὸ τῶν σφοδρῶς ξηραινόντων οὔθ’ ὑπὸ τῶν ἰσχυρῶς θερμαινόντων
<span class="pb" data-page="11.727" id="p11.727">ㅤ</span>
<span class="lb" data-page="11.727" data-line="1" id="l11.727.1">ㅤ</span>οὔθ’ ὑπὸ τῶν ταῦτ’ ἄμφω δυναμένων. τὰ μὲν
<span class="lb" data-page="11.727" data-line="2" id="l11.727.2">ㅤ</span>γὰρ σφοδρῶς θερμαίνοντα διαφορήσαντα βιαίως τὸ παρακείμενον
<span class="lb" data-page="11.727" data-line="3" id="l11.727.3">ㅤ</span>καὶ περιεχόμενον ἐν τοῖς μορίοις ὑγρὸν, ἀποξηραίνει
<span class="lb" data-page="11.727" data-line="4" id="l11.727.4">ㅤ</span>τὸ ὑπόλοιπον, ὡς ἀνίατον γενέσθαι· τὰ δὲ σφοδρῶς
<span class="lb" data-page="11.727" data-line="5" id="l11.727.5">ㅤ</span>ξηραίνοντα, κᾂν μὴ θερμαίνῃ ταῦτα, οὐδὲ διὰ μέσου τοῦ
<span class="lb" data-page="11.727" data-line="6" id="l11.727.6">ㅤ</span>κενοῦντος τὸ λεπτομερὲς, ἀλλ’ ἄντικρύς τε καὶ κατὰ τὴν
<span class="lb" data-page="11.727" data-line="7" id="l11.727.7">ㅤ</span>ἑαυτῶν φύσιν εἰς ἄκρον ξηρότητος προσάγει τὸ ἐσφηνωμένον
<span class="lb" data-page="11.727" data-line="8" id="l11.727.8">ㅤ</span>ἐν τοῖς σκιῤῥουμένοις ῥεῦμα. μόνα τοίνυν ὅσα θερμαίνει
<span class="lb" data-page="11.727" data-line="9" id="l11.727.9">ㅤ</span>μὲν, οὐ μὴν σφοδρῶς, ἅμα τῷ μηδὲ ξηραίνειν ἰσχυρῶς
<span class="lb" data-page="11.727" data-line="10" id="l11.727.10">ㅤ</span>ἰᾶται τὰς τοιαύτας διαθέσεις, καὶ καλεῖται τὰ τοιαῦτα φάρμακα
<span class="lb" data-page="11.727" data-line="11" id="l11.727.11">ㅤ</span>μαλακτικὰ, καθ’ ἕνα καιρὸν ἄμφω δρῶντα καὶ χέοντα
<span class="lb" data-page="11.727" data-line="12" id="l11.727.12">ㅤ</span>τὸ πεπηγὸς καὶ κατὰ βραχὺ διαφοροῦντα.
</p>
          </article>

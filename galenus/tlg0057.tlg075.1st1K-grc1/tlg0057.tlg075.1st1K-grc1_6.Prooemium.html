<article xmlns="http://www.w3.org/1999/xhtml" id="urn:cts:greekLit:tlg0057.tlg075.1st1K-grc1:6.Prooemium">
<span class="pb page1" data-page="11.789" id="p11.789"></span>
<span class="milestone ed1page page1" data-n="2.67" data-unit="ed1page" id="ed1page.2.67"></span>
<span class="milestone ed2page page1" data-n="13.141" data-unit="ed2page" id="ed2page.13.141"></span>
            <h2>ΓΑΛΗΝΟΥ ΠΕΡΙ ΚΡΑΣΕΩΣ ΚΑΙ ΔΥΝΑΜΕΩΣ
<br></br>ΤΩΝ ΑΠΛΩΝ ΦΑΡΜΑΚΩΝ
<br></br>ΒΙΒΛΙΟΝ Ζ.
</h2>
            <p>
<span class="lb" data-page="11.789" data-line="1" id="l11.789.1"></span>Προοίμιον. Περὶ τῆς τῶν ἁπλῶν φαρμάκων ἰδέας
<span class="lb" data-page="11.789" data-line="2" id="l11.789.2"></span>καὶ δυνάμεως ἐγχειρήσαντες γράφειν, ἐν μὲν τοῖς πρώτοις
<span class="lb" data-page="11.789" data-line="3" id="l11.789.3"></span>δύο βιβλίοις ἐπιδεῖξαι προειλόμεθα τοὺς μοχθηροὺς τρόπους
<span class="lb" data-page="11.789" data-line="4" id="l11.789.4"></span>τῶν ἐπιχειρημάτων, οἷς πλεῖστοι τῶν νεωτέρων ἰατρῶν χρώμενοι
<span class="lb" data-page="11.789" data-line="5" id="l11.789.5"></span>σφάλλονται μέγιστα. κατὰ δὲ τὸ τρίτον οἷον στοιχείωσίν
<span class="lb" data-page="11.789" data-line="6" id="l11.789.6"></span>τινα τῆς συμπάσης ἐποιησάμεθα διδασκαλίας, εἶτα
<span class="lb" data-page="11.789" data-line="7" id="l11.789.7"></span>ἑξῆς κατὰ τὸ τέταρτον ὑπὲρ τῆς τῶν χυμῶν φύσεως ἐζητήσαμεν,
<span class="pb" data-page="11.790" id="p11.790"></span>
<span class="lb" data-page="11.790" data-line="1" id="l11.790.1"></span>ἐξευρεῖν σπουδάσαντες ἅπαν ὅσον οἷόν τ’ ἐστὶν ἐξ
<span class="lb" data-page="11.790" data-line="2" id="l11.790.2"></span>αὐτῶν εἰς τὴν τῶν δυνάμεων γνῶσιν ὠφεληθῆναι. διελέχθημεν
<span class="lb" data-page="11.790" data-line="3" id="l11.790.3"></span>δὲ ἐπὶ τῆς τελευτῆς τοῦ βιβλίου καὶ περὶ τῶν πρὸς
<span class="lb" data-page="11.790" data-line="4" id="l11.790.4"></span>τὴν ὄσφρησιν ἐν τοῖς ἁπλοῖς φαρμάκοις ποιοτήτων. ἐν δὲ
<span class="lb" data-page="11.790" data-line="5" id="l11.790.5"></span>τῷ πέμπτῳ μεταβάντες ἐπὶ τὸ λοιπὸν γένος τῶν δυνάμεων,
<span class="lb" data-page="11.790" data-line="6" id="l11.790.6"></span>ὃ παρονομάζεται ἀπὸ τῶν ἔργων αὐτῶν ἃ πεφύκασι δρᾷν,
<span class="lb" data-page="11.790" data-line="7" id="l11.790.7"></span>ἐπεδείξαμεν κᾀνταῦθα ἑκάστου τὴν φύσιν καὶ οὐσίαν. οἱ
<span class="lb" data-page="11.790" data-line="8" id="l11.790.8"></span>μὲν δὴ καθόλου λόγοι πάντες ὑπὲρ τῆς τῶν ἁπλῶν δυνάμεως
<span class="lb" data-page="11.790" data-line="9" id="l11.790.9"></span>ἐοίκασιν ἤδη τέλος ἔχειν· ἐπὶ δὲ τοὺς κατὰ μέρος ἢ
<span class="lb" data-page="11.790" data-line="10" id="l11.790.10"></span>κατ’ εἶδος, ἢ ὅπως ἄν τις ὀνομάζειν ἐθέλοι, μετιέναι καιρός.
<span class="lb" data-page="11.790" data-line="11" id="l11.790.11"></span>εἶεν δ’ ἂν οὗτοι καθ’ ἕκαστον φάρμακον ἰδίᾳ περαινόμενοι,
<span class="lb" data-page="11.790" data-line="12" id="l11.790.12"></span>καθάπερ καὶ κατ’ ἀρχὰς εὐθὺς ἐποιήσαμεν, ἐν μὲν τῷ πρώτῳ
<span class="lb" data-page="11.790" data-line="13" id="l11.790.13"></span>τῶνδε τῶν ὑπομνημάτων ὑπὲρ ὕδατός τε καὶ ὄξους
<span class="lb" data-page="11.790" data-line="14" id="l11.790.14"></span>ἐπισκεψάμενοι, κατὰ δὲ τὸ δεύτερον ὑπὲρ ἐλαίου καὶ
<span class="lb" data-page="11.790" data-line="15" id="l11.790.15"></span>ῥοδίνου, πλὴν ἐν ἐκείνοις μὲν ἐπὶ παραδειγμάτων ὁ λόγος
<span class="lb" data-page="11.790" data-line="16" id="l11.790.16"></span>ἡμῖν ἐγίγνετο πρὸς τοὺς οὐκ ὀρθῶς ὑπὲρ τῆς δυνάμεως
<span class="lb" data-page="11.790" data-line="17" id="l11.790.17"></span>αὐτῶν ἀποφηναμένους· ἐνταῦθα δὲ διὰ βραχέων ὑπὲρ ἑκάστου
<span class="lb" data-page="11.790" data-line="18" id="l11.790.18"></span>δίειμι μηκέτι φροντίζων, εἴ τις μὴ καλῶς ἀπεφήνατο
<span class="pb" data-page="11.791" id="p11.791"></span>
<span class="lb" data-page="11.791" data-line="1" id="l11.791.1"></span>περί τινος αὐτῶν, ἀλλ’ ὅπερ ἀληθέστατόν μοι φαίνεται
<span class="lb" data-page="11.791" data-line="2" id="l11.791.2"></span><span class="milestone ed2page" data-n="13.143" data-unit="ed2page" id="ed2page.13.143"></span>γράφων, ἄνευ τῆς πρὸς τοὺς διαμαρτάνοντας ἀντιλογίας.
<span class="lb" data-page="11.791" data-line="3" id="l11.791.3"></span>ὅτι δὲ οὐ μόνον ἀσαφὴς ὁ λόγος ἔσται τοῖς ἐπιλανθανομένοις
<span class="lb" data-page="11.791" data-line="4" id="l11.791.4"></span>τῶν ἔμπροσθεν, ἀλλὰ καὶ τὸ τῆς ἀποδείξεως πιστὸν
<span class="lb" data-page="11.791" data-line="5" id="l11.791.5"></span>οὐχ ἕξει, δῆλον μὲν οἶμαι κᾂν ἐγὼ μὴ λέγω, κάλλιον δ’
<span class="lb" data-page="11.791" data-line="6" id="l11.791.6"></span>ἐστὶν ἴσως ἀναμνῆσαι κᾀμὲ, πρῶτον μὲν ὡς ἐπὶ τῆς εὐκρατοτάτης
<span class="lb" data-page="11.791" data-line="7" id="l11.791.7"></span>φύσεως τὴν πεῖραν χρὴ ποιεῖσθαι τῆς τῶν φαρμάκων
<span class="lb" data-page="11.791" data-line="8" id="l11.791.8"></span>δυνάμεως, εἶθ’ ἑξῆς ὡς ἐπὶ τῶν ἁπλῶν νοσημάτων. εἰ
<span class="lb" data-page="11.791" data-line="9" id="l11.791.9"></span>δὲ δὴ κᾀκ τῶν πρὸς τὴν γεῦσιν ποιοτήτων ἐθέλοι τις ἐνδεικτικῶς
<span class="lb" data-page="11.791" data-line="10" id="l11.791.10"></span>τεκμαίρεσθαι περὶ τῆς δυνάμεως αὐτῆς, ἐδείξαμεν
<span class="lb" data-page="11.791" data-line="11" id="l11.791.11"></span>ἐν τῷ τετάρτῳ καὶ τὴν ἐν τούτοις μέθοδον. ἐὰν οὖν τις
<span class="lb" data-page="11.791" data-line="12" id="l11.791.12"></span>ἤτοι ῥᾳθύμως ἀναγνοὺς τὰ πρόσθεν ἢ καὶ μηδ’ ὅλως ἀναγνοὺς
<span class="lb" data-page="11.791" data-line="13" id="l11.791.13"></span>ἐπὶ τουτὶ τὸ βιβλίον εὐθέως ἀφίκηται, σπεύδων ὅτι
<span class="lb" data-page="11.791" data-line="14" id="l11.791.14"></span>τάχιστα ἐπιστήμων γενέσθαι τῆς τῶν φαρμάκων δυνάμεως,
<span class="lb" data-page="11.791" data-line="15" id="l11.791.15"></span>οὐχ ἕξει βεβαίαν τὴν γνῶσιν αὐτῶν. ἐπεὶ δὲ τὰ φάρμακα
<span class="lb" data-page="11.791" data-line="16" id="l11.791.16"></span>πάντα τὰ μέν ἐστι μόρια ζώων ἢ φυτῶν ἢ καρπῶν ἤ τινες
<span class="lb" data-page="11.791" data-line="17" id="l11.791.17"></span>ὀποὶ τούτων ἢ χυλοὶ, τὰ δὲ ἐκ τῶν μετάλλων λαμβάνεται,
<span class="pb" data-page="11.792" id="p11.792"></span>
<span class="lb" data-page="11.792" data-line="1" id="l11.792.1"></span>κάλλιον ἔδοξέ μοι περὶ τῶν φυτῶν πρῶτον διελθεῖν, ὅτι τε
<span class="lb" data-page="11.792" data-line="2" id="l11.792.2"></span>πλεῖστον αὐτῶν ἐστι τὸ γένος ἰσχυρότατόν<span class="milestone ed1page" data-n="2.68" data-unit="ed1page" id="ed1page.2.68"></span> τε καὶ τὴν
<span class="lb" data-page="11.792" data-line="3" id="l11.792.3"></span>δύναμιν, εἶθ’ ἑξῆς περὶ τῶν μεταλλευόντων εἰπεῖν, ἔπειθ’
<span class="lb" data-page="11.792" data-line="4" id="l11.792.4"></span>οὕτως ἐπὶ τὰ τῶν ζώων ἀφικέσθαι μόρια. καὶ μέντοι καὶ
<span class="lb" data-page="11.792" data-line="5" id="l11.792.5"></span>τὴν τάξιν αὐτῶν τῆς γραφῆς ἔγνων χρῆναι κατὰ στοιχεῖον
<span class="lb" data-page="11.792" data-line="6" id="l11.792.6"></span>ποιήσασθαι, πρῶτα μὲν ἐκεῖνα γράψας τῶν φυτῶν ὧν αἱ
<span class="lb" data-page="11.792" data-line="7" id="l11.792.7"></span>προσηγορίαι τὴν ἀρχὴν ἔχουσιν ἀπὸ τοῦ ἄλφα στοιχείου,
<span class="lb" data-page="11.792" data-line="8" id="l11.792.8"></span>δεύτερα δὲ ὅσα ἀπὸ τοῦ β, καὶ οὕτως ἤδη τρίτα τε καὶ
<span class="lb" data-page="11.792" data-line="9" id="l11.792.9"></span>τέταρτα καὶ πέμπτα καὶ τἄλλα ἐφεξῆς ἅπαντα κατὰ τὴν
<span class="lb" data-page="11.792" data-line="10" id="l11.792.10"></span>τῶν γραμμάτων τάξιν. οὕτω δὴ καὶ Πάμφιλος ἐποιήσατο
<span class="lb" data-page="11.792" data-line="11" id="l11.792.11"></span>τὴν περὶ τῶν βοτανῶν πραγματείαν. ἀλλ’ ἐκεῖνος μὲν εἴς τε
<span class="lb" data-page="11.792" data-line="12" id="l11.792.12"></span>μύθους γραῶν τινας ἐξετράπετο καί τινας γοητείας Αἰγυπτίας
<span class="lb" data-page="11.792" data-line="13" id="l11.792.13"></span>ληρώδεις ἅμα τισὶν ἐπῳδαῖς, ἃς ἀναιρούμενοι τὰς
<span class="lb" data-page="11.792" data-line="14" id="l11.792.14"></span>βοτάνας ἐπιλέγουσι. καὶ δὴ κέχρηται πρὸς περίαπτα καὶ
<span class="lb" data-page="11.792" data-line="15" id="l11.792.15"></span>ἄλλας μαγγανείας οὐ περιέργους μόνον, οὐδ’ ἔξω τῆς ἰατρικῆς
<span class="lb" data-page="11.792" data-line="16" id="l11.792.16"></span>τέχνης, ἀλλὰ καὶ ψευδεῖς ἁπάσας. ἡμεῖς δὲ οὔτε τούτων
<span class="lb" data-page="11.792" data-line="17" id="l11.792.17"></span>οὐδὲν οὔτε τὰς τούτων ἔτι ληρώδεις μεταμορφώσεις
<span class="lb" data-page="11.792" data-line="18" id="l11.792.18"></span>ἐροῦμεν. οὐδὲ γὰρ τοῖς μικροῖς παισὶ κομιδῇ χρησίμους
<span class="pb" data-page="11.793" id="p11.793"></span>
<span class="lb" data-page="11.793" data-line="1" id="l11.793.1"></span>ὑπολαμβάνομεν εἶναι τοὺς τοιούτους μύθους, μήτι γε δὴ
<span class="lb" data-page="11.793" data-line="2" id="l11.793.2"></span>τοῖς μετιέναι σπεύδουσι τὰ τῆς ἰατρικῆς ἔργα. καί μοι δοκεῖ
<span class="lb" data-page="11.793" data-line="3" id="l11.793.3"></span>πρὸς Ἱπποκράτους εὐθέως ἐν ἀρχῇ τῶν ἀφορισμῶν εἰρῆσθαι
<span class="lb" data-page="11.793" data-line="4" id="l11.793.4"></span>ὁ βίος βραχὺς, ἡ δὲ τέχνη μακρὰ χάριν τοῦ μὴ καταναλίσκειν
<span class="lb" data-page="11.793" data-line="5" id="l11.793.5"></span>τοὺς χρόνους εἰς ἄχρηστα, σπεύδειν δὲ ὡς οἷόν
<span class="lb" data-page="11.793" data-line="6" id="l11.793.6"></span>τε τὴν ἐπιτομωτάτην ἰέναι δι’ αὐτῶν τῶν χρησιμωτάτων
<span class="lb" data-page="11.793" data-line="7" id="l11.793.7"></span>τῆς τέχνης. καὶ μὲν δὴ καὶ τὰ πολλὰ τῶν βοτανῶν ὀνόματα
<span class="lb" data-page="11.793" data-line="8" id="l11.793.8"></span>ταῦτα Αἰγυπτιακὰ καὶ Βαβυλώνια, καὶ ὅσα τινὲς
<span class="lb" data-page="11.793" data-line="9" id="l11.793.9"></span>ἰδίως ἢ συμβολικῶς ἐπ’ αὐταῖς ἔθεντο, περιττὸν ἔδοξέ μοι
<span class="lb" data-page="11.793" data-line="10" id="l11.793.10"></span>προσγράφειν ἐνταῦθα. κάλλιον γὰρ, εἴ τις ἐθέλοι καὶ ταῦτα
<span class="lb" data-page="11.793" data-line="11" id="l11.793.11"></span>πολυπραγμονεῖν, ἰδίᾳ καὶ καθ’ ἑαυτὸν ἀναγινώσκειν τὰς τῶν
<span class="lb" data-page="11.793" data-line="12" id="l11.793.12"></span>ἀντιφραζόντων βίβλους. οὕτως γὰρ καί αὐτὰς ἐπιγράφουσιν
<span class="lb" data-page="11.793" data-line="13" id="l11.793.13"></span>οἱ συντιθέντες αὐτὰς, καθάπερ καὶ Ξενοκράτης ὁ Ἀφροδισιεὺς
<span class="lb" data-page="11.793" data-line="14" id="l11.793.14"></span>ἐποίησεν, ἄνθρωπος τἄλλα περίεργος ἱκανῶς καὶ
<span class="lb" data-page="11.793" data-line="15" id="l11.793.15"></span>γοητείας οὐκ ἀπηλλαγμένος. ὁ δέ γε Πάμφιλος ὁ τὰ περὶ
<span class="lb" data-page="11.793" data-line="16" id="l11.793.16"></span>τῶν βοτανῶν συνθεὶς εὔδηλός ἐστιν κᾀξ αὐτῶν ὧν γράφει
<span class="lb" data-page="11.793" data-line="17" id="l11.793.17"></span>γραμματικὸς ὢν καὶ μήθ’ ἑωρακὼς τὰς βοτάνας ὑπὲρ ὧν
<span class="lb" data-page="11.793" data-line="18" id="l11.793.18"></span>διηγεῖται μήτε τῆς δυνάμεως αὐτῶν πεπειραμένος, ἀλλὰ τοῖς
<span class="pb" data-page="11.794" id="p11.794"></span>
<span class="lb" data-page="11.794" data-line="1" id="l11.794.1"></span>πρὸ αὐτοῦ γεγραφόσιν ἅπασιν ἄνευ βασάνου πεπιστευκώς.
<span class="lb" data-page="11.794" data-line="2" id="l11.794.2"></span>οὗτος μὲν ἐξέγραψε βιβλία, πλῆθος ὀνομάτων ἐφ’ ἑκάστῃ
<span class="lb" data-page="11.794" data-line="3" id="l11.794.3"></span>βοτάνῃ μάτην προστιθεὶς, εἶθ’ ἑξῆς εἴ τις αὐτῶν ἐξ ἀνθρώπου
<span class="lb" data-page="11.794" data-line="4" id="l11.794.4"></span>μετεμορφώθη διηγούμενος, εἶτα ἐπῳδὰς καὶ σπονδὰς δή
<span class="lb" data-page="11.794" data-line="5" id="l11.794.5"></span>τινας καὶ θυμιάματα ταῖς ἐπὶ τούτων ἐκ τῆς γῆς ἀναιρέσεσι
<span class="lb" data-page="11.794" data-line="6" id="l11.794.6"></span>προσγράφων, ἑτέρας τε γοητείας τοιαύτας ληρώδεις.
<span class="lb" data-page="11.794" data-line="7" id="l11.794.7"></span><span class="milestone ed2page" data-n="13.144" data-unit="ed2page" id="ed2page.13.144"></span>ὁ δὲ Ἀναζαρβεὺς Διοσκουρίδης ἐν πέντε βιβλίοις τὴν
<span class="lb" data-page="11.794" data-line="8" id="l11.794.8"></span>χρήσιμον ἅπασιν ὕλην ἔγραψεν οὐ βοτανῶν μόνον, ἀλλὰ
<span class="lb" data-page="11.794" data-line="9" id="l11.794.9"></span>καὶ δένδρων καὶ καρπῶν καὶ χυλῶν καὶ ὀπῶν, ἔτι τε τῶν
<span class="lb" data-page="11.794" data-line="10" id="l11.794.10"></span>μεταλλευομένων ἁπάντων καὶ τῶν ἐν τοῖς ζώοις μορίων μνημονεύσας.
<span class="lb" data-page="11.794" data-line="11" id="l11.794.11"></span>καί μοι δοκεῖ τελεώτατα πάντων οὗτος τὴν περὶ
<span class="lb" data-page="11.794" data-line="12" id="l11.794.12"></span>τῆς ὕλης τῶν φαρμάκων πραγματείαν ποιήσασθαι. πολλὰ
<span class="lb" data-page="11.794" data-line="13" id="l11.794.13"></span>μὲν γὰρ καὶ τοῖς ἔμπροσθεν ὑπὲρ αὐτῶν γέγραπται καλῶς,
<span class="lb" data-page="11.794" data-line="14" id="l11.794.14"></span>ἀλλ’ ὑπὲρ ἁπάντων οὕτως οὐδενὶ, πλὴν εἰ Τάνιτρόν τις ἐπαινοίη
<span class="lb" data-page="11.794" data-line="15" id="l11.794.15"></span>τοῦ Ἀσκληπιάδου. καὶ γὰρ καὶ τούτῳ τἄλλα τε καλῶς
<span class="lb" data-page="11.794" data-line="16" id="l11.794.16"></span>εἴρηται, χωρὶς τῶν κατὰ τὰς αἰτίας λογισμῶν. ταῦτά τε οὖν
<span class="lb" data-page="11.794" data-line="17" id="l11.794.17"></span>ἀναγινώσκειν χρὴ τὸν ἔμπειρον γενέσθαι ὕλης βουλόμενον,
<span class="lb" data-page="11.794" data-line="18" id="l11.794.18"></span>ἔτι τε πρὸς τούτοις τά θ’ Ἡρακλείδου τοῦ Ταραντίνου καὶ
<span class="pb" data-page="11.795" id="p11.795"></span>
<span class="lb" data-page="11.795" data-line="1" id="l11.795.1"></span>Κρατεύα καὶ Μαντίου. γέγραπται δὲ οὐχ ὁμοίως οὕτως
<span class="lb" data-page="11.795" data-line="2" id="l11.795.2"></span>ἐκείνοις, οὐδ’ εἰς ἓν ἤθροισται πάντα, καθάπερ τῷ Διοσκουρίδῃ,
<span class="lb" data-page="11.795" data-line="3" id="l11.795.3"></span>περὶ ὕλης γε ἐπιγράψαντι τὰς πέντε βίβλους, ἀλλ’
<span class="lb" data-page="11.795" data-line="4" id="l11.795.4"></span>ἰδίᾳ μὲν, εἰ οὕτως ἔτυχε, περὶ σκευασίας τε καὶ δοκιμασίας
<span class="lb" data-page="11.795" data-line="5" id="l11.795.5"></span>φαρμάκων ἔγραψαν, ὥσπερ Ἡρακλείδης ὁ Ταραντῖνος, ἰδίως
<span class="lb" data-page="11.795" data-line="6" id="l11.795.6"></span>δὲ περὶ καθαρτικῆς ἢ προποτισμῶν ἢ κλυσμῶν, ὥσπερ ὁ
<span class="lb" data-page="11.795" data-line="7" id="l11.795.7"></span>Μαντίας ἐποίησεν. ἰδίᾳ δ’ εὐπορίστων βοηθημάτων, ὡς
<span class="lb" data-page="11.795" data-line="8" id="l11.795.8"></span>Ἀπολλώνιος, ἢ τῶν κατὰ τόπους, ὡς Μαντίας. ἡ δὲ πλείστη
<span class="lb" data-page="11.795" data-line="9" id="l11.795.9"></span>τῶν φαρμάκων χρῆσις ἐν αὐταῖς ταῖς θεραπευτικαῖς
<span class="lb" data-page="11.795" data-line="10" id="l11.795.10"></span>πραγματείαις ὑπό τε τῶν παλαιῶν γέγραπται καὶ προσέτι
<span class="lb" data-page="11.795" data-line="11" id="l11.795.11"></span>τῶν νεωτέρων ἁπάντων σχεδόν· καὶ γὰρ πρὸς Ἱπποκράτους
<span class="lb" data-page="11.795" data-line="12" id="l11.795.12"></span>εἴρηται πολλὰ καὶ πρὸς Εύρυφῶντος καὶ Διεύχους καὶ
<span class="lb" data-page="11.795" data-line="13" id="l11.795.13"></span>Διοκλέους καὶ Πλειστονίκου καὶ Πραξαγόρου καὶ Ἡροφίλου,
<span class="lb" data-page="11.795" data-line="14" id="l11.795.14"></span>καὶ οὐκ ἔστιν οὐδεὶς ἀνὴρ παλαιὸς ὃς οὐ συνεβάλλετό
<span class="lb" data-page="11.795" data-line="15" id="l11.795.15"></span>τι τῇ τέχνῃ μεῖζον ἢ μεῖον εἰς ἐπιστήμην φαρμάκων,
<span class="lb" data-page="11.795" data-line="16" id="l11.795.16"></span>ἄνευ γοητείας τε καὶ ἀλαζονείας, ἣν ὕστερον Ἀνδρέας ἐπεδείξατο,
<span class="lb" data-page="11.795" data-line="17" id="l11.795.17"></span>ὥσθ’ ὅτῳ σχολὴ χρησίμοις ὁμιλεῖν βιβλίοις περὶ
<span class="lb" data-page="11.795" data-line="18" id="l11.795.18"></span>φαρμάκων γεγραμμένοις, ἔχει πολλὰ καὶ τῶν παλαιῶν μὲν,
<span class="pb" data-page="11.796" id="p11.796"></span>
<span class="lb" data-page="11.796" data-line="1" id="l11.796.1"></span>ὡς εἴρηται, καὶ τῶν νεωτέρων δὲ, οὐκ ὀλίγα μέχρι καὶ τῶν
<span class="lb" data-page="11.796" data-line="2" id="l11.796.2"></span>περὶ Πάμφιλόν τε καὶ Ἀριχιγένην. καὶ μὲν δὴ καὶ Ῥούφῳ
<span class="lb" data-page="11.796" data-line="3" id="l11.796.3"></span>τῷ Ἐφεσίῳ πολλὰ μὲν κᾀν τοῖς θεραπευτικοῖς βιβλίοις γέγραπται
<span class="lb" data-page="11.796" data-line="4" id="l11.796.4"></span>φάρμακα, καὶ περὶ βοτανῶν δὲ δι’ ἑξαμέτρων ἐπῶν
<span class="lb" data-page="11.796" data-line="5" id="l11.796.5"></span>σύγκειται τέτταρα, καὶ οὐδεὶς φόβος ἐπιλείπειν χρήσιμα βιβλία,
<span class="lb" data-page="11.796" data-line="6" id="l11.796.6"></span>κᾂν ἐν ἅπαντι τῷ βίῳ βούληταί τις ἄλλο μηδὲν ἢ
<span class="lb" data-page="11.796" data-line="7" id="l11.796.7"></span>περὶ φαρμάκων ἀναγινώσκειν. Ἀνδρέου δὲ καὶ τῶν ὁμοίως
<span class="lb" data-page="11.796" data-line="8" id="l11.796.8"></span>ἀλαζόνων ἀφίστασθαι χρὴ, καὶ πολὺ μᾶλλον ἔτι Παμφίλου
<span class="lb" data-page="11.796" data-line="9" id="l11.796.9"></span>τοῦ μηδ’ ὄναρ ἑωρακότος ποτὲ τὰς βοτάνας, ὧν τὰς ἰδέας
<span class="lb" data-page="11.796" data-line="10" id="l11.796.10"></span>ἐπιχειρεῖ γράφειν. οἱ γὰρ τοιοῦτοι τῶν ἀνθρώπων, ὥσπερ
<span class="lb" data-page="11.796" data-line="11" id="l11.796.11"></span>οὖν καὶ ὁ Ταραντῖνος Ἡρακλείδης εἴκαζεν αὐτοὺς, ὁμοιότατοι
<span class="lb" data-page="11.796" data-line="12" id="l11.796.12"></span>τοῖς κήρυξίν εἰσιν, ὅσοι τὰ τῆς ἰδέας γνωρίσματα
<span class="lb" data-page="11.796" data-line="13" id="l11.796.13"></span>κηρύττουσιν ἀποδεδρακότος ἀνδραπόδου, αὐτοὶ μηδεπώποτε
<span class="lb" data-page="11.796" data-line="14" id="l11.796.14"></span>θεασάμενοι. λαμβάνουσι μὲν γὰρ τὰ γνωρίσματα παρὰ τῶν
<span class="lb" data-page="11.796" data-line="15" id="l11.796.15"></span>εἰδότων, λέγουσι δὲ ὡς ἐπῳδὴν αὐτὰ, ἃ μηδὲ εἰ παρεστὼς
<span class="lb" data-page="11.796" data-line="16" id="l11.796.16"></span>ὁ κηρυττόμενος τύχῃ, διαγνῶναι δυνάμενοι. ἐγὼ μὲν γὰρ
<span class="lb" data-page="11.796" data-line="17" id="l11.796.17"></span>ἐμεμφόμην τοῖς πρώτως γράψασι τὰς ἰδέας τῶν βοτανῶν,
<span class="lb" data-page="11.796" data-line="18" id="l11.796.18"></span>ἄμεινον ἡγούμενος αὐτόπτην γενέσθαι παρ’ αὐτῷ τῷ διδάσκοντι
<span class="pb" data-page="11.797" id="p11.797"></span>
<span class="lb" data-page="11.797" data-line="1" id="l11.797.1"></span>τὸν μανθάνοντα καὶ μὴ τοῖς ἐκ τοῦ βιβλίου κυβερνήταις
<span class="lb" data-page="11.797" data-line="2" id="l11.797.2"></span>ὁμοιωθῆναι. καὶ γὰρ ἀληθέστερον οὕτω καὶ σαφέστερον
<span class="lb" data-page="11.797" data-line="3" id="l11.797.3"></span>ἡ διδασκαλία περαίνοι ἂν ὑπὸ διδασκάλων οὐ
<span class="lb" data-page="11.797" data-line="4" id="l11.797.4"></span>βοτανῶν μόνων ἢ θάμνων ἢ δένδρων, ἀλλὰ καὶ τῶν ἄλλων
<span class="lb" data-page="11.797" data-line="5" id="l11.797.5"></span>ἁπάντων φαρμάκων. εἰ δὲ ἄρα καὶ δέοιτο τοῦ βιβλίου, τίς
<span class="lb" data-page="11.797" data-line="6" id="l11.797.6"></span>οὕτως ἄθλιος ὡς παρελθεῖν τὰ Διοσκουρδίου καὶ Νίγρου
<span class="lb" data-page="11.797" data-line="7" id="l11.797.7"></span>καὶ Ἡρακλείδου καὶ Κρατεύα καὶ ἄλλων μυρίων ἐν τῇ
<span class="lb" data-page="11.797" data-line="8" id="l11.797.8"></span>τέχνῃ καταγηρασάντων, βιβλία γραμματικὰ γράφοντος ἐπῳδὰς
<span class="lb" data-page="11.797" data-line="9" id="l11.797.9"></span>καὶ μεταμορφώσεις καὶ δεκανῶν καὶ δαιμόνων ἱερὰς
<span class="lb" data-page="11.797" data-line="10" id="l11.797.10"></span>βοτάνας ἀνάσχοιτ’ ἄν; <span class="milestone ed2page" data-n="13.145" data-unit="ed2page" id="ed2page.13.145"></span>ὅτι γὰρ γόητες ἄνθρωποι
<span class="lb" data-page="11.797" data-line="11" id="l11.797.11"></span>ἐκπλήττειν τὸν πολὺν ὄχλον ἔργον πεποιημένοι τὰ τοιαῦτα
<span class="lb" data-page="11.797" data-line="12" id="l11.797.12"></span>συνέθεσαν ἐξ αὐτῶν ἔνεστί σοι γνῶναι τοῦ Παμφίλου βιβλίων,
<span class="lb" data-page="11.797" data-line="13" id="l11.797.13"></span>ὃς πρῶτον μὲν ἐν ταῖς βοτάναις ἔγραψεν ἀβρότονον,
<span class="lb" data-page="11.797" data-line="14" id="l11.797.14"></span>ἅπασιν ἡμῖν γνώριμον τυγχάνουσαν, εἶθ’ ἑξῆς ἄγνον ἱκανῶς
<span class="lb" data-page="11.797" data-line="15" id="l11.797.15"></span>καὶ τοῦτο γνώριμον θάμνον, εἶτ’ ἄγρωστιν οὐδὲ τοῖς ἰδιώταις
<span class="lb" data-page="11.797" data-line="16" id="l11.797.16"></span>ἄγνωστον πόαν, εἶτ’ ἄγχουσαν ἣν οὐδὲ αὐτὴν ἀγνοεῖ
<span class="lb" data-page="11.797" data-line="17" id="l11.797.17"></span>τις, ὥσπερ οὖν οὐδὲ τὸ ἀδίαντον ἐφεξῆς αὐτῇ γεγραμμένον.
<span class="pb" data-page="11.798" id="p11.798"></span>
<span class="lb" data-page="11.798" data-line="1" id="l11.798.1"></span>ἐν μὲν δὴ τούτοις οὐδὲν ὧν ἴσμεν περιττότερον γράφει·
<span class="lb" data-page="11.798" data-line="2" id="l11.798.2"></span>μετὰ δὲ ταῦτα βοτάνης μέμνηται καλουμένης, ὡς αὐτός
<span class="lb" data-page="11.798" data-line="3" id="l11.798.3"></span>φησιν, ἀετοῦ, περὶ ἧς ὁμολογεῖ μηδένα τῶν Ἑλλήνων εἰρηκέναι
<span class="lb" data-page="11.798" data-line="4" id="l11.798.4"></span>μηδὲν, ἀλλ’ ἔν τινι τῶν εἰς Ἑρμῆν τὸν Αἰγύπτιον ἀναφερομένων
<span class="lb" data-page="11.798" data-line="5" id="l11.798.5"></span>βιβλίων ἐγγεγράφθαι, περιέχοντι τὰς λστ΄ τῶν
<span class="lb" data-page="11.798" data-line="6" id="l11.798.6"></span>ὡροσκόπων ἱερὰς βοτάνας, αἵ εὔδηλον ὅτι πᾶσαι λῆρός
<span class="lb" data-page="11.798" data-line="7" id="l11.798.7"></span>εἰσι καὶ πλάσματα τοῦ συνθέντος, ὁμοιότατα τοῖς ὀφιονίκοις
<span class="lb" data-page="11.798" data-line="8" id="l11.798.8"></span>τοῖς Κόγχλας. οὔτε γὰρ ὅλως ἐγίνετό τις Κόγχλας, ἀλλ’
<span class="lb" data-page="11.798" data-line="9" id="l11.798.9"></span><span class="milestone ed1page" data-n="2.69" data-unit="ed1page" id="ed1page.2.69"></span>εἰς γέλωτα σύγκειται τοὔνομα, καθάπερ καὶ τἄλλα πάντα
<span class="lb" data-page="11.798" data-line="10" id="l11.798.10"></span>τὰ κατὰ τὸ βιβλίον αὐτοῦ γεγραμμένα. καὶ αἱ λστ΄ αὗται βοτάναι
<span class="lb" data-page="11.798" data-line="11" id="l11.798.11"></span>μέχρι τῶν ὀνομάτων προέρχονται, μηδενὸς αὐταῖς
<span class="lb" data-page="11.798" data-line="12" id="l11.798.12"></span>ὑποκειμένου πράγματος. ἀλλὰ Πάμφιλος μὲν ὥσπερ ἄλλοι
<span class="lb" data-page="11.798" data-line="13" id="l11.798.13"></span>πολλοὶ σχολὴν ἴσως ἦγεν ἀχρήστους μύθους ἐγγράφειν βιβλίοις·
<span class="lb" data-page="11.798" data-line="14" id="l11.798.14"></span>ἡμεῖς δὲ καὶ νῦν ἡγούμεθα τὸν χρόνον ἀπολλύναι
<span class="lb" data-page="11.798" data-line="15" id="l11.798.15"></span>μνημονεύοντες αὐτῶν ἐπιπλέον. ἀρξώμεθα οὖν ἤδη τῶν
<span class="lb" data-page="11.798" data-line="16" id="l11.798.16"></span>χρησίμων.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg075.1st1K-grc1:8.Prooemium">
<span class="pb page1" data-page="12.83" id="p12.83">ㅤ</span>
<span class="milestone ed1page page1" data-n="2.101" data-unit="ed1page" id="ed1page.2.101">ㅤ</span>
<span class="milestone ed2page page1" data-n="13.211" data-unit="ed2page" id="ed2page.13.211">ㅤ</span>
            <h2><a class="tree_back" href="#tree_urn:cts:greekLit:tlg0057.tlg075.1st1K-grc1:8.Prooemium">ΓΑΛΗΝΟΥ ΠΕΡΙ ΤΗΣ ΤΩΝ ΑΠΛΩΝ ΦΑΡΜΑΚΩΝ
<br/>ΚΡΑΣΕΩΣ ΚΑΙ ΔΥΝΑΜΕΩΣ
<br/>ΒΙΒΛΙΟΝ Θ.
</a></h2>
            <p>
<span class="lb" data-page="12.83" data-line="1" id="l12.83.1">ㅤ</span>Προοίμιον. Ὅσον μὲν οὖν ὑπόλοιπον ἐστι τῆς
<span class="lb" data-page="12.83" data-line="2" id="l12.83.2">ㅤ</span>κατὰ φυτὰ δυνάμεως ἐν τῷδε λεχθήσεται, οὐδὲ τοῦτο ἅπαν,
<span class="lb" data-page="12.83" data-line="3" id="l12.83.3">ㅤ</span>ἀλλ’ αἱ τῶν δραστικῶν ποιοτήτων ἐνέργειαι μόναι. τὰ γὰρ
<span class="lb" data-page="12.83" data-line="4" id="l12.83.4">ㅤ</span>ὅλης ἔργα τῆς οὐσίας τῶν φυτῶν ὕστερον αὐτὰ καθ’ αὑτὰ
<span class="lb" data-page="12.83" data-line="5" id="l12.83.5">ㅤ</span>διέξιμεν. ἀναμνήσαντες οὖν πάλιν κατ’ αὐτὰ τοὺς ἀνεγνωκότας
<span class="lb" data-page="12.83" data-line="6" id="l12.83.6">ㅤ</span>τὰ πρόσθεν, ὡς καθ’ ἑκάστην δύναμιν ἁπλῆν εἰς τάξεις
<span class="lb" data-page="12.83" data-line="7" id="l12.83.7">ㅤ</span>τέτταρας ἐποιησάμεθα τὴν ἐν τῷ μᾶλλόν τε καὶ ἧττον
<span class="pb" data-page="12.84" id="p12.84">ㅤ</span>
<span class="lb" data-page="12.84" data-line="1" id="l12.84.1">ㅤ</span>διαίρεσιν, ὅτι τε σαφέσιν ὅροις ἑκάστης τάξεως τὸ πλάτος
<span class="lb" data-page="12.84" data-line="2" id="l12.84.2">ㅤ</span>ἀφωρισάμεθα καὶ αὐτῆς τῶν δυνάμεων εὑρέσεως ἐδιδάξαμέν
<span class="lb" data-page="12.84" data-line="3" id="l12.84.3">ㅤ</span>τινα μέθοδον, ἁπάντων τε τούτων ἀποδείξεις ἐποιησάμεθα
<span class="lb" data-page="12.84" data-line="4" id="l12.84.4">ㅤ</span>καὶ σκοποὺς ἐθέμεθα καὶ κριτήρια καθ’ ἑκάστην δύναμιν
<span class="lb" data-page="12.84" data-line="5" id="l12.84.5">ㅤ</span>ἴδιά τε καὶ κοινὰ, προσθήσομεν οὕτως ἤδη τὰ λείποντα,
<span class="lb" data-page="12.84" data-line="6" id="l12.84.6">ㅤ</span>παρακαλέσαντες, εἴ τις οὐχ ὡμίλησε τοῖς ἔμπροσθεν, ἤτοι
<span class="lb" data-page="12.84" data-line="7" id="l12.84.7">ㅤ</span>καὶ τούτων ἀφίστασθαι παντάπασιν, ἢ εἴπερ ἦν φιλόπονος
<span class="lb" data-page="12.84" data-line="8" id="l12.84.8">ㅤ</span>ἐξ ἀρχῆς πρότερον ἀναλέξασθαι τὴν πραγματείαν. ἀσαφῆ
<span class="lb" data-page="12.84" data-line="9" id="l12.84.9">ㅤ</span>τε γὰρ ἅμα καὶ ἀναπόδεικτα πάντ’ αὐτῷ φανεῖται τὰ λεχθησόμενα,
<span class="lb" data-page="12.84" data-line="10" id="l12.84.10">ㅤ</span>πρὶν ἐν ἐκείνοις γυμνάσασθαι.
</p>
          </article>

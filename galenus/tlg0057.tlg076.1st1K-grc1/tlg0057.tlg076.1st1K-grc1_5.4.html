<article xmlns="http://www.w3.org/1999/xhtml" id="urn:cts:greekLit:tlg0057.tlg076.1st1K-grc1:5.4">
<span class="pb page1" data-page="12.848" id="p12.848"></span>
<span class="milestone ed1page page1" data-n="2.229" data-unit="ed1page" id="ed1page.2.229"></span>
<span class="milestone ed2page page1" data-n="13.472" data-unit="ed2page" id="ed2page.13.472"></span>
            <section id="urn:cts:greekLit:tlg0057.tlg076.1st1K-grc1:5.4.1" class="textpart section">
              <p>
<span class="lb" data-page="12.848" data-line="5" id="l12.848.5"></span><label class="head">Περὶ τῶν ἐν τοῖς ὀδοῦσι παθῶν.</label> Τῶν ἐν
<span class="lb" data-page="12.848" data-line="6" id="l12.848.6"></span>τοῖς ὀδοῦσι παθῶν ἔνια μὲν ἅπασιν ἐναργῶς φαίνεται, καθάπερ
<span class="lb" data-page="12.848" data-line="7" id="l12.848.7"></span>ὅταν οὕτω τρηθῶσιν ἢ μελανθῶσιν ἢ ἐκτριβῶσιν, ἢ
<span class="lb" data-page="12.848" data-line="8" id="l12.848.8"></span>μήτε τῶν ψυχρῶν ἀνέχωνται μήτε τῶν θερμῶν, ἀλλ’ ἐπ’
<span class="lb" data-page="12.848" data-line="9" id="l12.848.9"></span>ἀμφοτέροις ἢ θατέρῳ μόνῳ συμβαίνῃ τις ὀδύνη. τινὰ δ’ οὐ
<span class="lb" data-page="12.848" data-line="10" id="l12.848.10"></span>φαίνεται σαφῶς ἐν αὐτοῖς παθῶν, ὥσπερ ὅταν ὁ πάσχων
<span class="lb" data-page="12.848" data-line="11" id="l12.848.11"></span>αὐτὸς αἰσθάνεσθαι φῇ τῆς κατὰ τὸ σῶμα τοῦ ὀδόντος ὀδύνης,
<span class="lb" data-page="12.848" data-line="12" id="l12.848.12"></span>ἐν τῷ βάθει γινομένης. ἀντιλέγουσι γὰρ ἔνιοι φάσκοντες
<span class="lb" data-page="12.848" data-line="13" id="l12.848.13"></span>ὀστοῦν ὄντα τὸν ὀδόντα, χωρὶς ὀδύνης πάσχειν, ὥσπερ
<span class="lb" data-page="12.848" data-line="14" id="l12.848.14"></span>ὅταν τῇ καλουμένῃ ῥίνῃ τὰς ὑπεροχὰς αὐτῶν ἀναγκασθῶμεν
<span class="lb" data-page="12.848" data-line="15" id="l12.848.15"></span>πρίζειν ἢ καὶ δι’ ἄλλην τινὰ πρόφασιν, ἣν ὀλίγον ὕστερον
<span class="lb" data-page="12.848" data-line="16" id="l12.848.16"></span>ἐρῶ. νυνὶ γὰρ βούλομαι χωρὶς λογικῆς τε καὶ φυσικῆς ἀποδείξεως
<span class="lb" data-page="12.848" data-line="17" id="l12.848.17"></span>μαρτυρῆσαι τοῖς φάσκουσιν αὐτὸν ἀλγεῖν τὸν ὀδόντα.
<span class="lb" data-page="12.848" data-line="18" id="l12.848.18"></span>καὶ γὰρ κᾀγὼ ἀλγήσας ἀκριβῶς ἑαυτῷ προσεῖχον, ὡς ἂν ἤδη
<span class="pb" data-page="12.849" id="p12.849"></span>
<span class="lb" data-page="12.849" data-line="1" id="l12.849.1"></span>προακηκοὼς τῆς ἀμφισβητήσεως, ᾐσθανόμην τε σαφῶς, οὐ
<span class="lb" data-page="12.849" data-line="2" id="l12.849.2"></span>μόνον ἀλγοῦντος, ἀλλὰ καὶ σφύζοντος τοῦ ὀδόντος, ὁμοίως
<span class="lb" data-page="12.849" data-line="3" id="l12.849.3"></span>ταῖς φλεγμονούσαις σαρξὶν, ὥστε με θαυμάζειν εἰ καὶ τοῦτο
<span class="lb" data-page="12.849" data-line="4" id="l12.849.4"></span>τὸ πάθος, ὃ καλοῦμεν φλεγμονὴν, ἐν ὀδόντι γενέσθαι δύναται,
<span class="lb" data-page="12.849" data-line="5" id="l12.849.5"></span>λιθώδη καὶ σκληρὰν οὐσίαν ἔχοντι. καὶ μέντοι καὶ καθ’
<span class="lb" data-page="12.849" data-line="6" id="l12.849.6"></span>ἕτερον καιρὸν ἀλγήσας ὀδόντα, σαφῶς ᾐσθανόμην οὐκ αὐτοῦ
<span class="lb" data-page="12.849" data-line="7" id="l12.849.7"></span>τοῦ ὀδόντος, ἀλλὰ τῶν οὔλων εἶναι τὸ ἄλγημα, φλεγμαινόντων
<span class="lb" data-page="12.849" data-line="8" id="l12.849.8"></span>δὲ αὐτῶν, ὡς καὶ χωρὶς τῆς θλίψεως ἀλγεῖν.
<span class="lb" data-page="12.849" data-line="9" id="l12.849.9"></span>ἀλλὰ καὶ γειτνιάσει τῶν ὀδόντων σκληρῶν ὄντων, αὐξανομένης
<span class="lb" data-page="12.849" data-line="10" id="l12.849.10"></span>τῆς ὀδύνης διὰ τὴν θλίψιν, ὡς ἑκατέρας τῆς αἰσθήσεως
<span class="lb" data-page="12.849" data-line="11" id="l12.849.11"></span>πεπειραμένος, ἄλλης μὲν ἐπὶ τοῖς οὔλοις, ἄλλης δὲ ἐπ’
<span class="lb" data-page="12.849" data-line="12" id="l12.849.12"></span>αὐτῆς τῆς τοῦ ὀδόντος οὐσίας, σαφῶς οἶδα καὶ μαρτυρῶ
<span class="lb" data-page="12.849" data-line="13" id="l12.849.13"></span>τοῖς λέγουσιν ἀλγεῖν αὐτοὺς τοὺς ὀδόντας ποτὲ καὶ μέντοι
<span class="lb" data-page="12.849" data-line="14" id="l12.849.14"></span>καὶ τοῦ καταφυομένου νεύρου τῇ ῥίζῃ τοῦ ὀδόντος ὀδύνην
<span class="lb" data-page="12.849" data-line="15" id="l12.849.15"></span>γενέσθαι ποτὲ τοῦ νεύρου, φαντασίαν συγκεχυμένην καὶ
<span class="lb" data-page="12.849" data-line="16" id="l12.849.16"></span>ἀδιάρθρωτον τοῖς πολλοῖς φέροντος, ὡς αὐτοῦ ὀδόντος ἀλγοῦντος,
<span class="lb" data-page="12.849" data-line="17" id="l12.849.17"></span>εὔλογόν ἐστι. καὶ γὰρ καὶ τούτου σαφῶς ᾐσθόμην
<span class="pb" data-page="12.850" id="p12.850"></span>
<span class="lb" data-page="12.850" data-line="1" id="l12.850.1"></span>συμβάντος μοι. καὶ τό γε διαμένειν ἔτι μέρος μικρὸν τῆς
<span class="lb" data-page="12.850" data-line="2" id="l12.850.2"></span>ὀδύνης ἐξαιρεθέντος τοῦ ὀδόντος ἐπὶ τῇ τοῦ νεύρου ἐγγίνεται
<span class="lb" data-page="12.850" data-line="3" id="l12.850.3"></span>φλεγμονῇ, κουφιζομένου μόνον ἐκ τοῦ μηκέτι μήτε τείνεσθαι
<span class="lb" data-page="12.850" data-line="4" id="l12.850.4"></span>τῆς πρὸς τὸ τεῖνον ὀστοῦν συμφύσεως ἐλευθερωθὲν
<span class="lb" data-page="12.850" data-line="5" id="l12.850.5"></span>ἀναπνοήν τέ τινα σχεῖν καὶ τῶν προσφερομένων ἰαμάτων
<span class="lb" data-page="12.850" data-line="6" id="l12.850.6"></span>ψαύειν. οὔτε γὰρ κατὰ ψαῦσιν οὔτε κατὰ διάδοσιν οἷόν τε
<span class="lb" data-page="12.850" data-line="7" id="l12.850.7"></span>τὸ φλεγμαῖνον ἰᾶσθαι νεῦρον ἑκατέρωθεν ὑπὸ τῶν φατνίων
<span class="lb" data-page="12.850" data-line="8" id="l12.850.8"></span>στεγόμενον, ἔμπροσθέν τε ὑπ’ αὐτοῦ τοῦ ὀδόντος.
<span class="lb" data-page="12.850" data-line="9" id="l12.850.9"></span><span class="milestone ed2page" data-n="13.473" data-unit="ed2page" id="ed2page.13.473"></span>εἰ δὲ πελιδνοὶ δι’ ὅλης ἑαυτῶν τῆς οὐσίας οἱ ὀδόντες φαίνονταί
<span class="lb" data-page="12.850" data-line="10" id="l12.850.10"></span>ποτε γινόμενοι, θαυμαστὸν οὐδέν ἐστι πάσχειν αὐτούς
<span class="lb" data-page="12.850" data-line="11" id="l12.850.11"></span>τι καὶ τῇ φλεγμονῇ παραπλήσιον. ἔτι δὲ καὶ μᾶλλον
<span class="lb" data-page="12.850" data-line="12" id="l12.850.12"></span>ἄν τις τούτῳ πιστεύσειεν ἐν τῷ τρέφεσθαί τε καὶ σχεδὸν
<span class="lb" data-page="12.850" data-line="13" id="l12.850.13"></span>ἐν ἅπαντι τῷ τῆς ζωῆς χρόνῳ τὴν αὔξησιν ἔχειν. ἐναργῶς
<span class="lb" data-page="12.850" data-line="14" id="l12.850.14"></span>γὰρ τοῦτο φαίνεται πολλάκις ἐπὶ τῶν ἀντικειμένων ἐξαιρεθεῖσιν
<span class="lb" data-page="12.850" data-line="15" id="l12.850.15"></span>ὀδοῦσιν, ὥστε αὐξανομένων μὲν αὐτῶν διὰ παντὸς,
<span class="lb" data-page="12.850" data-line="16" id="l12.850.16"></span>ὅσον δ’ αὔξονται τοσοῦτον ἐν τῇ τῶν σιτίων λειώσει τριβομένων.
<span class="lb" data-page="12.850" data-line="17" id="l12.850.17"></span>εἰ δὲ ἀδύνατόν ἐστιν αὐξάνεσθαι χωρὶς τοῦ τρέφεσθαι
<span class="pb" data-page="12.851" id="p12.851"></span>
<span class="lb" data-page="12.851" data-line="1" id="l12.851.1"></span>πάντως που καὶ δυσὶν ὑποκείσονται παθήμασιν ἐναντίοις,
<span class="lb" data-page="12.851" data-line="2" id="l12.851.2"></span>ἐνδείᾳ τε καὶ πλεονεξίᾳ τῆς χορηγουμένης αὐτοῖς τροφῆς.
<span class="lb" data-page="12.851" data-line="3" id="l12.851.3"></span>ἡ μὲν οὖν ἔνδεια ξηροτέρους τε καὶ ἀτροφωτέρους καὶ
<span class="lb" data-page="12.851" data-line="4" id="l12.851.4"></span>διὰ τοῦτο λεπτοτέρους ἐργάζεται. ἡ πλεονεξία δὲ ποιήσειέ
<span class="lb" data-page="12.851" data-line="5" id="l12.851.5"></span>ποτε διάθεσιν αὐτοῖς ἀνάλογον τῇ κατὰ σαρκώδη μόρια
<span class="lb" data-page="12.851" data-line="6" id="l12.851.6"></span>φλεγμονῇ. ταύτης μὲν οὖν ἰάματα γενήσεται τὸν αὐτὸν
<span class="lb" data-page="12.851" data-line="7" id="l12.851.7"></span>ἔχοντα σκοπὸν τοῖς τὰς φλεγμονὰς ἰωμένοις, ὅπερ ἐστὶ κενῶσαι
<span class="lb" data-page="12.851" data-line="8" id="l12.851.8"></span>τὴν πλεονεξίαν, τὸ μέν τι διαφοροῦντα, τὸ δὲ ἀποκρουόμενον
<span class="lb" data-page="12.851" data-line="9" id="l12.851.9"></span>αὐτῆς. τῆς δὲ δι’ ἔνδειαν τροφῆς λεπτότητος τῶν
<span class="lb" data-page="12.851" data-line="10" id="l12.851.10"></span>ὀδόντων ἴαμα μὲν οὐδέν ἐστι, τὸ χαλάσαι δὲ ἀναγκαῖον τηνικαῦτα
<span class="lb" data-page="12.851" data-line="11" id="l12.851.11"></span>καὶ σείεσθαι χαλαρωτέρας τῆς ἐγγομφώσεως γενομένης,
<span class="lb" data-page="12.851" data-line="12" id="l12.851.12"></span>οὐ μόνον αὐτῶν τῶν ὀδόντων λεπτυνθέντων, ἀλλὰ
<span class="lb" data-page="12.851" data-line="13" id="l12.851.13"></span>καὶ τῶν περιεχόντων αὐτοὺς φατνίων. αὕτη μὲν οὖν ἡ διάθεσις
<span class="lb" data-page="12.851" data-line="14" id="l12.851.14"></span>ἐπιγίνεται τοῖς γηρῶσιν ἢ πρωϊαίτερον ἢ ὀψιαίτερον,
<span class="lb" data-page="12.851" data-line="15" id="l12.851.15"></span>ὥσπερ γε καὶ μᾶλλον καὶ ἧττον· ἣ δ’ ἀνάλογον τῇ φλεγμονῇ
<span class="lb" data-page="12.851" data-line="16" id="l12.851.16"></span>ἔχει, μᾶλλον τοῖς νέοις. βοηθητέον οὖν ἐστι καὶ τοῖς
<span class="lb" data-page="12.851" data-line="17" id="l12.851.17"></span>γέρουσιν τῇ διὰ τῶν οὔλων βοηθείᾳ. καλοῦνται δ’ οὕτως
<span class="lb" data-page="12.851" data-line="18" id="l12.851.18"></span>αἱ ἀντιπεριλαμβάνουσαι τοὺς ὀδόντας σάρκες, ἔνθα πρῶτον
<span class="pb" data-page="12.852" id="p12.852"></span>
<span class="lb" data-page="12.852" data-line="1" id="l12.852.1"></span>ἀνίσχουσι τῶν φατνίων. αὐτὰς οὖν χρὴ στύφουσι φαρμάκοις
<span class="lb" data-page="12.852" data-line="2" id="l12.852.2"></span>εὐτονωτέρας τε καὶ μᾶλλον ἐσφιγμένας περὶ τὸν ὀδόντα
<span class="lb" data-page="12.852" data-line="3" id="l12.852.3"></span>ποιεῖν, ὥσπερ καὶ αὐτὰς ὠφελούσας τι τῷ μονίμῳ τε καὶ
<span class="lb" data-page="12.852" data-line="4" id="l12.852.4"></span>δυσκινήτῳ διὰ τὴν τῆς ἐγγομφώσεως ἀκρίβειαν γεγονότι. καὶ
<span class="lb" data-page="12.852" data-line="5" id="l12.852.5"></span>μὴν καὶ τὰ τρήματα τῶν ὀδόντων ἐξ ἐπιῤῥοῆς ὑγρῶν δριμέων
<span class="lb" data-page="12.852" data-line="6" id="l12.852.6"></span>τε καὶ διαβρωτικῶν ἀποτελεῖται, καθάπερ τὰ ἐπὶ τοῦ
<span class="lb" data-page="12.852" data-line="7" id="l12.852.7"></span>δέρματος ἕλκη χωρὶς τῆς ἔξωθεν αἰτίας. ἀλλ’ ἐπ’ ἐκείνου
<span class="lb" data-page="12.852" data-line="8" id="l12.852.8"></span>μὲν συνεχῶς καὶ πολλοῖς, ἐπὶ δὲ τῶν ὀστῶν σπανιάκις ὅσῳ
<span class="lb" data-page="12.852" data-line="9" id="l12.852.9"></span>δυσπαθέστερα δέρματός ἐστι διὰ τὴν σκληρότητα. δῆλον οὖν
<span class="lb" data-page="12.852" data-line="10" id="l12.852.10"></span>ὅτι καὶ ἴασις ἔσται τῶν ἀναβιβρωσκομένων σωμάτων, ἀναξηραινομένης
<span class="lb" data-page="12.852" data-line="11" id="l12.852.11"></span>τῆς ἐπιῤῥεούσης κακοχυμίας. εἰ μὲν ὀλίγη τις εἴη,
<span class="lb" data-page="12.852" data-line="12" id="l12.852.12"></span>τοῖς τοπικοῖς βοηθήμασι διὰ τῶν ξηραινόντων φαρμάκων,
<span class="lb" data-page="12.852" data-line="13" id="l12.852.13"></span>ὧν τὴν ὕλην ὀλίγον ὕστερον ἐροῦμεν· εἰ δὲ πλείων, ὅλης
<span class="lb" data-page="12.852" data-line="14" id="l12.852.14"></span>τῆς κεφαλῆς τῇ προνοίᾳ, κᾂν αὕτη ποτὲ πάσχῃ, διὰ τὸ σύμπαν
<span class="lb" data-page="12.852" data-line="15" id="l12.852.15"></span>σῶμα καὶ τῇ κατ’ ἐκεῖνο θεραπείᾳ. τοὺς δὲ βεβρωμένους
<span class="lb" data-page="12.852" data-line="16" id="l12.852.16"></span>ὀδόντας, ὡς ἂν ὑπὸ μαλακότητος τοῦτο πάσχοντας,
<span class="lb" data-page="12.852" data-line="17" id="l12.852.17"></span>ἐργάζεσθαι χρὴ σκληροτέρους καὶ δυσπαθεστέρους διὰ τῶν
<span class="pb" data-page="12.853" id="p12.853"></span>
<span class="lb" data-page="12.853" data-line="1" id="l12.853.1"></span>αὐστηρῶν τε καὶ στρυφνῶν φαρμάκων. καὶ τοὺς πελιδνουμένους
<span class="lb" data-page="12.853" data-line="2" id="l12.853.2"></span>δὲ διὰ τῶν ξηραινόντων, ὡς ἂν ἐξ ἐπιῤῥοῆς ὑγρῶν
<span class="lb" data-page="12.853" data-line="3" id="l12.853.3"></span>μοχθηρῶν τοῦτο πάσχοντας. ὁμοίως οὖν δέονται θεραπείας τοῖς
<span class="lb" data-page="12.853" data-line="4" id="l12.853.4"></span>τετρημένοις.
</p>
          </section>
          </article>

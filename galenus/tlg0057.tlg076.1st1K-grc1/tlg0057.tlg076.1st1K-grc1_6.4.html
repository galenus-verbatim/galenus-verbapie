<article xmlns="http://www.w3.org/1999/xhtml" id="urn:cts:greekLit:tlg0057.tlg076.1st1K-grc1:6.4">
<span class="pb page1" data-page="12.919" id="p12.919"></span>
<span class="milestone ed1page page1" data-n="2.241" data-unit="ed1page" id="ed1page.2.241"></span>
<span class="milestone ed2page page1" data-n="13.495" data-unit="ed2page" id="ed2page.13.495"></span>
            <section id="urn:cts:greekLit:tlg0057.tlg076.1st1K-grc1:6.4.1" class="textpart section">
              <p>
<span class="lb" data-page="12.919" data-line="6" id="l12.919.6"></span><label class="head">Περὶ σκευασίας τοῦ διὰ ῥοιῶν καὶ μήλων
<span class="lb" data-page="12.919" data-line="7" id="l12.919.7"></span>καὶ ἄλλων στοματικῶν.</label> Οὐσῶν δ’ ἐν ταῖς ῥοιαῖς τριῶν διαφορῶν,
<span class="lb" data-page="12.919" data-line="8" id="l12.919.8"></span>ἔνιαι μὲν γὰρ αὐτῶν εἰσιν αὐστηραὶ, στρυφναὶ δὲ
<span class="lb" data-page="12.919" data-line="9" id="l12.919.9"></span>ἕτεραι, καί τινες ὀξεῖαι, τὰς μὲν αὐστηρὰς μόνας ἐμβαλόντι
<span class="lb" data-page="12.919" data-line="10" id="l12.919.10"></span>σοι στυπτικώτερον ἔσται τὸ φάρμακον. τὰς δὲ γλυκείας
<span class="lb" data-page="12.919" data-line="11" id="l12.919.11"></span>ἥδιον, ὥσπερ γε καὶ σφοδρότερον, εἰ τὰς ὀξείας ἐμβάλλοις.
<span class="lb" data-page="12.919" data-line="12" id="l12.919.12"></span>ἐγὼ δ’ εἴωθα τὸ ἴσον ἑκάστου γένους μιγνύναι· καὶ γὰρ καὶ
<span class="lb" data-page="12.919" data-line="13" id="l12.919.13"></span>ἄλλως αὐτὰς μόνας τὰς πεπείρους ῥόας ὅλας κόπτων μετὰ
<span class="lb" data-page="12.919" data-line="14" id="l12.919.14"></span>τῶν λεμμάτων, εἶτα τὸν χυλὸν ἐκθλίβων ἕψων τε μετὰ μέλιτος,
<span class="lb" data-page="12.919" data-line="15" id="l12.919.15"></span>οὐ μόνον στοματικὸν ἴσχω φάρμακον, ἀλλὰ καὶ πολλοῖς
<span class="lb" data-page="12.919" data-line="16" id="l12.919.16"></span>ἄλλοις ὠφέλιμον, ὡς αὖθις εἰρήσεται. καὶ γίνεται καὶ
<span class="lb" data-page="12.919" data-line="17" id="l12.919.17"></span>οὗτος ὁ χυλὸς ἀμείνων εἰς πάντα τῶν τριῶν τῆς ῥοιᾶς
<span class="pb" data-page="12.920" id="p12.920"></span>
<span class="lb" data-page="12.920" data-line="1" id="l12.920.1"></span>εἰδῶν ἢ γενῶν ἢ διαφορῶν ἢ ὅπως ἄν τις ὀνομάζειν ἐθέλοι.
<span class="lb" data-page="12.920" data-line="2" id="l12.920.2"></span>μίγνυμεν δὲ καὶ τῶν βάτων τὸν καρπὸν, ὃν ἔνιοι μὲν—ἀπὸ
<span class="lb" data-page="12.920" data-line="3" id="l12.920.3"></span>τοῦ φυτοῦ παρονομάζουσι βάτινα προσαγορεύοντες, ἔνιοι
<span class="lb" data-page="12.920" data-line="4" id="l12.920.4"></span>δὲ συνθέτῳ προσηγορίᾳ μόρα καλοῦσι, προστιθέντες τὰ
<span class="lb" data-page="12.920" data-line="5" id="l12.920.5"></span>ἀπὸ τῶν βάτων, ἐξ ὧν ὁ χυλὸς ὁμοίως σκευαζόμενος τῷ
<span class="lb" data-page="12.920" data-line="6" id="l12.920.6"></span>διὰ τῶν συκαμίνων ἄμεινον ἐκείνου γίνεται φάρμακον, ἀπολειπόμενον
<span class="lb" data-page="12.920" data-line="7" id="l12.920.7"></span>δὲ τοῦ διὰ τῶν καρύων. καὶ μήλων δὲ τῶν κυδωνίων
<span class="lb" data-page="12.920" data-line="8" id="l12.920.8"></span>ἀχράδων τε καὶ μεσπίλων ὁ χυλὸς ὁμοίως σκευασθεὶς
<span class="lb" data-page="12.920" data-line="9" id="l12.920.9"></span>στοματικὸν γίνεται τὸ φάρμακον, ἐπιτήδειόν τε καταποθῆναι
<span class="lb" data-page="12.920" data-line="10" id="l12.920.10"></span>τοῦ διὰ τῶν καρύων, οὐκ ἔχοντος τοῦτο. βλαβερὸν
<span class="lb" data-page="12.920" data-line="11" id="l12.920.11"></span>μὲν γὰρ οὐκ ἔστιν ὡς χάλκανθον, οὐ μὴν εὐστόμαχόν
<span class="lb" data-page="12.920" data-line="12" id="l12.920.12"></span>γε. πρόδηλον δ’ ὅτι καὶ τὸ διὰ τῶν ῥοιῶν ἐστιν ἐπιτήδειον
<span class="lb" data-page="12.920" data-line="13" id="l12.920.13"></span>ἐκλύτῳ καὶ ἀνορέκτῳ στομάχῳ, λείπεται μέντοι τοῦ διὰ
<span class="lb" data-page="12.920" data-line="14" id="l12.920.14"></span>τῶν μήλων. ἀβλαβὴς δὲ καὶ ὁ τῶν βατίνων χυλὸς εἰς κατάποσιν,
<span class="lb" data-page="12.920" data-line="15" id="l12.920.15"></span>ὥσπερ γε καὶ ὁ τῶν συκαμίνων, ἀλλ’ ὁ τῶν βατίνων
<span class="lb" data-page="12.920" data-line="16" id="l12.920.16"></span>ἔχει τι καὶ τονωτικὸν τοῦ στομάχου τοῦ τῶν συκαμίνων
<span class="lb" data-page="12.920" data-line="17" id="l12.920.17"></span>οὐκ ἔχοντος. <span class="milestone ed2page" data-n="13.496" data-unit="ed2page" id="ed2page.13.496"></span>ἐμβάλλεται δὲ οὐ κατὰ τὴν αὐτὴν
<span class="pb" data-page="12.921" id="p12.921"></span>
<span class="lb" data-page="12.921" data-line="1" id="l12.921.1"></span>ἀναλογίαν ἅπασι τοῖς χυλοῖς τὸ μέλι. πλείστου μὲν γὰρ ὅ τε
<span class="lb" data-page="12.921" data-line="2" id="l12.921.2"></span>τῶν καρύων δεῖται καὶ μετ’ αὐτὸν ὁ τῶν βατίνων τε καὶ
<span class="lb" data-page="12.921" data-line="3" id="l12.921.3"></span>συκαμίνων, ὀλίγου δὲ ὅ τε τῶν μήλων καὶ τῶν ῥοιῶν καὶ
<span class="lb" data-page="12.921" data-line="4" id="l12.921.4"></span>ἀχράδων, ἐν τῷ μεταξὺ δὲ αὐτῶν ὁ μεσπίλων, καὶ ἀπὸ κρανίων
<span class="lb" data-page="12.921" data-line="5" id="l12.921.5"></span>δὲ καὶ βραβύλων καὶ τῶν καλουμένων παρ’ ἡμῖν προύμνων.
<span class="lb" data-page="12.921" data-line="6" id="l12.921.6"></span>σκευάζεται δὲ παρ’ ἡμῖν στοματικὰ φάρμακα κατὰ τὸν
<span class="lb" data-page="12.921" data-line="7" id="l12.921.7"></span>αὐτὸν τρόπον, ὃν κατ’ ἀρχὰς εἶπον ἐπὶ τῶν μόρων, ἐφ’ ὧν
<span class="lb" data-page="12.921" data-line="8" id="l12.921.8"></span>ἁπάντων τῆς κατασκευῆς ἐρῶ τινα λόγον κοινὸν τόνδε. παχεῖ
<span class="lb" data-page="12.921" data-line="9" id="l12.921.9"></span>μὲν φανέντι τῷ χυλῷ τὸ μέλι μιγνύειν εὐθέως προσῆκεν,
<span class="lb" data-page="12.921" data-line="10" id="l12.921.10"></span>εἰ δ’ ὑγρότερος εἴη, προεψηθέντι. δέχεται δὲ ὁ τῶν ἀπίων
<span class="lb" data-page="12.921" data-line="11" id="l12.921.11"></span>μὲν καὶ μήλων χυλὸς, ἔτι δὲ τῶν πλείστων ὀπωρῶν, ἴσον
<span class="lb" data-page="12.921" data-line="12" id="l12.921.12"></span>ἑαυτῶν τὸ μέλι, τῶν στρυφνῶν δ’ ἱκανῶς, οἷοσπερ ἐστὶν ὁ
<span class="lb" data-page="12.921" data-line="13" id="l12.921.13"></span>τῆς κρανίας καρπὸς, ἐνίοτε μὲν διπλάσιον, ἔστι δ’ ὅτε καὶ
<span class="lb" data-page="12.921" data-line="14" id="l12.921.14"></span>τριπλάσιον. πάντα δ’ οὖν ταῦτα καταπίνειν ἀκίνδυνον. χαλκάνθου
<span class="lb" data-page="12.921" data-line="15" id="l12.921.15"></span>δὲ μιχθέντος ἢ μιχθείσης, ὁποτέρως σοι φίλον ὀνομάζειν,
<span class="lb" data-page="12.921" data-line="16" id="l12.921.16"></span>οὐ πάνυ τι χρὴ καταπίνειν τὸ σκευασθὲν τοῦτο φάρμακον,
<span class="lb" data-page="12.921" data-line="17" id="l12.921.17"></span>πλὴν εἰ κατὰ τὸν στόμαχον ἢ κατὰ τὴν κοιλίαν
<span class="pb" data-page="12.922" id="p12.922"></span>
<span class="lb" data-page="12.922" data-line="1" id="l12.922.1"></span>ἑλκώδη διάθεσιν ὑπονοήσαιμεν γίνεσθαι. καὶ κατὰ τὸ στόμα
<span class="lb" data-page="12.922" data-line="2" id="l12.922.2"></span>δὲ αὐτὸ κακοήθων ἑλκῶν γινομένων, ἀμείνω τὰ διὰ χαλκάνθου
<span class="lb" data-page="12.922" data-line="3" id="l12.922.3"></span>φάρμακα. δραχμὴ δὲ ἀρκεῖ μιγνυμένη τῇ προειρημένῃ
<span class="lb" data-page="12.922" data-line="4" id="l12.922.4"></span>συνθέσει, καθ’ ἣν ἡ μία τοῦ μέλιτος εἴρηται βάλλεσθαι λίτρα,
<span class="lb" data-page="12.922" data-line="5" id="l12.922.5"></span>καὶ πλέον δ’ ἄν ποτε καλῶς βληθείη πρὸς τὰ σηπεδονώδη
<span class="lb" data-page="12.922" data-line="6" id="l12.922.6"></span>τῶν ἑλκῶν. ἕκαστον δὲ ὧν εἶπον ἐμβάλλειν ποτὲ καὶ
<span class="lb" data-page="12.922" data-line="7" id="l12.922.7"></span>γλεύκει σταφυλῶν αὐστηρῶν, ἃς ὀνομάζουσιν ἀμιναίας. ἄμεινον
<span class="lb" data-page="12.922" data-line="8" id="l12.922.8"></span>δὲ τὸ τελευταῖον γλεῦκος εἰς τὰ τοιαῦτα. τὸ γὰρ ἐν
<span class="lb" data-page="12.922" data-line="9" id="l12.922.9"></span>ἀρχαῖς ῥέον ὑγρότερόν ἐστι καὶ ὑδατωδέστερον, ἐμβάλλειν
<span class="lb" data-page="12.922" data-line="10" id="l12.922.10"></span>δὲ χρὴ τῶν εἰρημένων φαρμάκων τὰ στρυφνότερα, καθάπερ
<span class="lb" data-page="12.922" data-line="11" id="l12.922.11"></span>ἐμὲ ἐθεάσασθε πολλάκις ἤτοι ῥοιὰς ἢ βαλαύστιον ἢ κυτίνους
<span class="lb" data-page="12.922" data-line="12" id="l12.922.12"></span>ἢ ἀκάνθης Αἰγυπτίας καρπὸν ἢ τὸν τῆς κρανίας ἤ τι
<span class="lb" data-page="12.922" data-line="13" id="l12.922.13"></span>τῶν οὕτω στυφόντων μιγνύντα· μάλιστα δὲ ἐπιτήδειός ἐστι
<span class="lb" data-page="12.922" data-line="14" id="l12.922.14"></span>ῥοῦς, εἴτε ἀῤῥενικῶς ἐθέλοις ὀνομάζειν αὐτόν εἴτε θηλυκῶς.
<span class="lb" data-page="12.922" data-line="15" id="l12.922.15"></span>ἔστι δὲ διττὸς, ὁ μὲν ἕτερος ἐπιπαττόμενος τοῖς ὄψοις εὐστόμαχος,
<span class="lb" data-page="12.922" data-line="16" id="l12.922.16"></span>ὁ δὲ ἕτερος τοῖς βυρσοδέψαις χρήσιμος. ἑκάτερος
<span class="lb" data-page="12.922" data-line="17" id="l12.922.17"></span>δὲ ἐνεψηθεὶς ἐν τῷ γλεύκει στοματικὸν ἐργάζεται φάρμακον,
<span class="lb" data-page="12.922" data-line="18" id="l12.922.18"></span>ᾧ μιγνύειν ἔξεστί σοι τἄλλα κατὰ τὴν αὐτὴν ἀναλογίαν τῇ
<span class="pb" data-page="12.923" id="p12.923"></span>
<span class="lb" data-page="12.923" data-line="1" id="l12.923.1"></span>διὰ τῶν μόρων εἰρημένῃ. χωρὶς δὲ τοῦ μιχθῆναι μέλιτι μόνον
<span class="lb" data-page="12.923" data-line="2" id="l12.923.2"></span>αὐτὸ τὸ γλεῦκος εἰς μελιτώδη σύστασιν ἀχθὲν, ἐξαιρεθέντων
<span class="lb" data-page="12.923" data-line="3" id="l12.923.3"></span>τε τῶν ἐμβληθέντων, ἀγαθὸν γίνεται φάρμακον εἰς
<span class="lb" data-page="12.923" data-line="4" id="l12.923.4"></span>ἀρχὰς καὶ ἀναβάσεις καὶ ἀκμάς· εἰς δὲ τὰς παρακμὰς, ἐὰν
<span class="lb" data-page="12.923" data-line="5" id="l12.923.5"></span>δᾷδας ἐπιμίξῃς λιπαρὰς ἢ καὶ κόψας εἰς λεπτὰ καὶ θλάσας
<span class="lb" data-page="12.923" data-line="6" id="l12.923.6"></span>ἐμβάλλῃς τῷ γλεύκει μετὰ τῆς ῥοῦ, κᾄπειτα μετὰ μίαν ἡμέραν
<span class="lb" data-page="12.923" data-line="7" id="l12.923.7"></span>ἑψήσας, ἄχρις ἂν ἐναπόθωνται τῷ γλεύκει τὴν ἑαυτῶν
<span class="lb" data-page="12.923" data-line="8" id="l12.923.8"></span>ποιότητα, τηνικαῦτα δὲ ἐξαίρειν μὲν ἐκεῖνα καὶ ἀποῤῥίπτειν,
<span class="lb" data-page="12.923" data-line="9" id="l12.923.9"></span>ἕψειν δὲ τὸ γλεῦκος ἕως ἐπιτηδείου συστάσεως, ὡς διάχριστον
<span class="lb" data-page="12.923" data-line="10" id="l12.923.10"></span>γενέσθαι τὸ φάρμακον. ὅσα δὲ ἔμπροσθεν εἶπον ἐμβάλλεσθαι
<span class="lb" data-page="12.923" data-line="11" id="l12.923.11"></span>τῶν στυφόντων εἰς τὸ διὰ τῶν καρύων τοῦ χυλοῦ
<span class="lb" data-page="12.923" data-line="12" id="l12.923.12"></span>σκευαζόμενον φάρμακον, ἅπαντα καὶ νῦν ἀκηκοέναι πίστευε
<span class="lb" data-page="12.923" data-line="13" id="l12.923.13"></span>τῷ γλεύκει μιγνύμενα. καὶ μέντοι κᾂν πολυτελέστερον ἐθέλῃς
<span class="lb" data-page="12.923" data-line="14" id="l12.923.14"></span>ποιῆσαι τὸ φάρμακον, ἐμβαλεῖς καὶ κασσίας φλοιὸν ἢ
<span class="lb" data-page="12.923" data-line="15" id="l12.923.15"></span>νάρδον Ἰνδικὴν ἢ τὸ τοῦ μαλαβάθρου φύλλον. ὥσπερ γὰρ
<span class="lb" data-page="12.923" data-line="16" id="l12.923.16"></span>τοῖς πένησιν, οὕτω καὶ τοῖς πλουσίοις χρὴ γράφειν ἡμᾶς
<span class="lb" data-page="12.923" data-line="17" id="l12.923.17"></span>φάρμακα. τὰ δὲ αὐτὰ τοῖς προειρημένοις στοματικοῖς φαρμάκοις ﻿
<span class="pb" data-page="12.924" id="p12.924"></span>
<span class="lb" data-page="12.924" data-line="1" id="l12.924.1"></span>μίγνυται. <span class="milestone ed2page" data-n="13.497" data-unit="ed2page" id="ed2page.13.497"></span>δραχμὴ δὲ ἀρκεῖ τῶν τριῶν ἑκάστου,
<span class="lb" data-page="12.924" data-line="2" id="l12.924.2"></span>πρὸς τὴν τοσαύτην συμμετρίαν τοῦ φαρμάκου, καθ’ ἣν ἡ
<span class="lb" data-page="12.924" data-line="3" id="l12.924.3"></span>λίτρα τοῦ μέλιτος ἐμβάλλεται. βλάψεις δ’ οὐδὲν, εἰ προσθήσεις
<span class="lb" data-page="12.924" data-line="4" id="l12.924.4"></span>ἑκάστης δραχμῆς τὸ ἥμισυ μέρος, ὡς γενέσθαι πάσας
<span class="lb" data-page="12.924" data-line="5" id="l12.924.5"></span>τέτταρας καὶ ἡμίσειαν. πρὸς δὲ τὰς σκληρυνομένας φλεγμονὰς
<span class="lb" data-page="12.924" data-line="6" id="l12.924.6"></span>τὰ δυνάμενα διαφορεῖν γενναιότερον ἐμβάλλεται κοπέντα
<span class="lb" data-page="12.924" data-line="7" id="l12.924.7"></span>δηλονότι καὶ διασηθέντα, καιρὸς δ’ ἐμβάλλειν αὐτὰ μὴ κατ’
<span class="lb" data-page="12.924" data-line="8" id="l12.924.8"></span>ἀρχὰς, ἀλλ’ ὁπόταν ἐγγὺς γένηται τῆς παντελοῦς ἑψήσεως
<span class="lb" data-page="12.924" data-line="9" id="l12.924.9"></span>τὸ φάρμακον ἢ καὶ τελέως ἑψημένον, ὡς χαμαὶ τίθεσθαι τὸ
<span class="lb" data-page="12.924" data-line="10" id="l12.924.10"></span>ἀγγεῖον. ἔστι δὲ ταῦτα κόστος τε καὶ ἄμωμον καὶ τὸ καλούμενον
<span class="lb" data-page="12.924" data-line="11" id="l12.924.11"></span>μάκερ. ὀνομάζεται δὲ οὕτω φλοιός τις ἀρωματικὸς
<span class="lb" data-page="12.924" data-line="12" id="l12.924.12"></span>ἐκ τῆς Ἰνδίας κομιζόμενος, ἱκανῶς θερμαίνων τε καὶ στύφων,
<span class="lb" data-page="12.924" data-line="13" id="l12.924.13"></span>ἀλλὰ καὶ ὁ Κυρηναῖος ὀπὸς εἰς διαφόρησιν τῶν σκληρυνομένων
<span class="lb" data-page="12.924" data-line="14" id="l12.924.14"></span>φλεγμονῶν ἐπιτήδειος, ὥσπερ γε καὶ ὁ Μηδικὸς
<span class="lb" data-page="12.924" data-line="15" id="l12.924.15"></span>ἤ τις τῶν μετ’ αὐτούς. τοῖς πένησι δ’ ἐμβλητέον ἀντὶ τῶν
<span class="lb" data-page="12.924" data-line="16" id="l12.924.16"></span>πολυτελῶν φαρμάκων τῶν διαφορητικῶν ἤτοι δίκταμνον ἢ
<span class="lb" data-page="12.924" data-line="17" id="l12.924.17"></span>ἄκορον ἢ μῆον ἢ πύρεθρον ἢ καρδαμώμου τε καὶ νάπυος
<span class="lb" data-page="12.924" data-line="18" id="l12.924.18"></span>ἴσον, εἰς τριῶν δραχμῶν σταθμοὺς συμπληρουμένου τοῦ τῶν
<span class="pb" data-page="12.925" id="p12.925"></span>
<span class="lb" data-page="12.925" data-line="1" id="l12.925.1"></span>μιγνυμένων ὄγκου, πρὸς τὴν εἰρημένην ἐξ ἀρχῆς τῶν στοματικῶν
<span class="lb" data-page="12.925" data-line="2" id="l12.925.2"></span>φαρμάκων συμμετρίαν, ἐν οἷς ἦν ἡ λίτρα τοῦ μέλιτος.
<span class="lb" data-page="12.925" data-line="3" id="l12.925.3"></span>εἰ δὲ καὶ τεττάρων ἢ πέντε ποιῆσαι θελήσεις δραχμῶν
<span class="lb" data-page="12.925" data-line="4" id="l12.925.4"></span>τὸ συμπληρούμενον ἐκ τούτων, διαφορητικώτερον ἕξεις
<span class="lb" data-page="12.925" data-line="5" id="l12.925.5"></span>τὸ φάρμακον. ἀνάλογον γὰρ ἀεὶ χρὴ ταῖς κατασκευαῖς τῶν
<span class="lb" data-page="12.925" data-line="6" id="l12.925.6"></span>παθῶν συναυξάνεσθαι καὶ συμμειοῦσθαι τὴν σφοδρότητα
<span class="lb" data-page="12.925" data-line="7" id="l12.925.7"></span>τῶν φαρμάκων.
</p>
            </section>
          </article>

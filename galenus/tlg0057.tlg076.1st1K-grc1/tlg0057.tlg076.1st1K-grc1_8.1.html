<article xmlns="http://www.w3.org/1999/xhtml" id="urn:cts:greekLit:tlg0057.tlg076.1st1K-grc1:8.1">
<span class="pb page1" data-page="13.116" id="p13.116"></span>
<span class="milestone ed1page page1" data-n="2.273" data-unit="ed1page" id="ed1page.2.273"></span>
<span class="milestone ed2page page1" data-n="13.558" data-unit="ed2page" id="ed2page.13.558"></span>
            <h2>ΓΑΛΗΝΟΥ ΠΕΡΙ ΣΥΝΘΕΣΕΩΣ ΦΑΡΜΑΚΩΝ
<br></br>ΤΩΝ ΚΑΤΑ ΤΟΠΟΥΣ ΒΙΒΛΙΟΝ Θ.
</h2>
            <p>
<span class="lb" data-page="13.116" data-line="1" id="l13.116.1"></span>Ὅπερ ἀεὶ λέγω καὶ νῦν ἐρῶ, πεπεισμένος
<span class="lb" data-page="13.116" data-line="2" id="l13.116.2"></span>ὅτι χαλεπώτατόν ἐστι μεταστῆναι πρὸς τὴν ἀλήθειαν τοὺς
<span class="lb" data-page="13.116" data-line="3" id="l13.116.3"></span>φθάσαντας αἱρέσει δουλεύειν. ὅσοι δὲ συνετοί τε ἅμα καὶ
<span class="lb" data-page="13.116" data-line="4" id="l13.116.4"></span>ἀληθείας ὄντως φίλοι, τούτους ἐλπίζω φυλάξειν τὰ παρὰ
<span class="lb" data-page="13.116" data-line="5" id="l13.116.5"></span>τῆς φύσεως ἡμῖν δοθέντα κριτήρια τῶν κατὰ τὸν βίον πράξεων,
<span class="lb" data-page="13.116" data-line="6" id="l13.116.6"></span>ἐμπειρίαν καὶ λόγον, ἐπ’ ἐνίων μὲν ἴσον ἑκάτερον
<span class="lb" data-page="13.116" data-line="7" id="l13.116.7"></span>συντελοῦν εἰς τὴν τέχνην, ἐπ’ ἐνίων δὲ πλέον θατέρου θάτερον,
<span class="pb" data-page="13.117" id="p13.117"></span>
<span class="lb" data-page="13.117" data-line="1" id="l13.117.1"></span>ἀεὶ μέντοι πρὸς τὸ τέλεον ἑκατέρου δεόμενον, οὕτω
<span class="lb" data-page="13.117" data-line="2" id="l13.117.2"></span>ποιήσομαι τὸν λόγον. αἱ γάρ τοι ψευδεῖς δόξαι, προκαταλαμβάνουσαι
<span class="lb" data-page="13.117" data-line="3" id="l13.117.3"></span>τὰς ψυχὰς τῶν ἀνθρώπων, οὐ μόνον κωφοὺς,
<span class="lb" data-page="13.117" data-line="4" id="l13.117.4"></span>ἀλλὰ καὶ τυφλοὺς ἐργάζονται τῶν τοῖς ἄλλοις ἐναργῶς ὁρωμένων.
<span class="lb" data-page="13.117" data-line="5" id="l13.117.5"></span>ὅπερ οὐχ ἥκιστα καὶ περὶ τῶν κατὰ τὸ στόμα τῆς
<span class="lb" data-page="13.117" data-line="6" id="l13.117.6"></span>κοιλίας παθῶν ἐστι, καὶ μάλισθ’ ὅταν φλεγμαίνῃ. δέονται
<span class="lb" data-page="13.117" data-line="7" id="l13.117.7"></span>γὰρ αὗται καὶ αἱ τοῦ ἥπατος φλεγμοναὶ τῆς τῶν στυφόντων
<span class="lb" data-page="13.117" data-line="8" id="l13.117.8"></span>παραπλοκῆς. ἐὰν γὰρ ὑπὸ τῆς χαλαστικῆς ἀγωγῆς, ἀμίκτου
<span class="lb" data-page="13.117" data-line="9" id="l13.117.9"></span>τῆς τονωτικῆς δυνάμεως γενομένης, θεραπεύωνται, κίνδυνον
<span class="lb" data-page="13.117" data-line="10" id="l13.117.10"></span>ἐπάγονται περὶ τῆς ζωῆς αὐτῆς, καὶ τοῦτο πάντων
<span class="lb" data-page="13.117" data-line="11" id="l13.117.11"></span>μὲν τῶν ἐμπειρικῶν ἰατρῶν ὑπὸ τῆς πείρας δεδιδαγμένων,
<span class="lb" data-page="13.117" data-line="12" id="l13.117.12"></span>πάντων δὲ τῶν δογματικῶν ἐπὶ τῶν ἔργων τῆς τέχνης φυλαττόντων,
<span class="lb" data-page="13.117" data-line="13" id="l13.117.13"></span>οὐκ ὀλίγοι τῶν νῦν μεθοδικῶν, <span class="milestone ed2page" data-n="13.560" data-unit="ed2page" id="ed2page.13.560"></span>οὐ γὰρ
<span class="lb" data-page="13.117" data-line="14" id="l13.117.14"></span>δὴ πάντες γε, μυρίοις μὲν αὐτοὶ στομαχικοῖς συγκοπῆς αἴτιοι
<span class="lb" data-page="13.117" data-line="15" id="l13.117.15"></span>γεγόνασιν, ἅπαντας δὲ τοὺς ἡπατικοὺς ἀναιροῦσιν· οὐδένα
<span class="lb" data-page="13.117" data-line="16" id="l13.117.16"></span>γὰρ εἶδον ἐγὼ σωθέντα τῶν εἰς τοιοῦτον ἰατρὸν ἐμπεσόντων.
<span class="lb" data-page="13.117" data-line="17" id="l13.117.17"></span>τινὲς δὲ αὐτῶν ὀλίγοι μὲν καταντλοῦσιν ἐλαίῳ, κόμην
<span class="pb" data-page="13.118" id="p13.118"></span>
<span class="lb" data-page="13.118" data-line="1" id="l13.118.1"></span>ἐναποξεννύντες ἀψινθίου καὶ ναρδίνῳ μύρῳ βρέξαντες, ἔριον
<span class="lb" data-page="13.118" data-line="2" id="l13.118.2"></span>ἐπιδέουσιν. ἔνιοι δὲ καὶ μαστίχης Χίας μιγνύουσιν ἢ ἀλόης,
<span class="lb" data-page="13.118" data-line="3" id="l13.118.3"></span>ἢ μήλινον ἀντὶ νάρδου παραλαμβάνουσιν. ἐπὶ δὲ τῶν πλουσίων
<span class="lb" data-page="13.118" data-line="4" id="l13.118.4"></span>γυναικῶν καὶ τὸ καλούμενον ὑπ’ αὐτῶν φουλίατον καὶ
<span class="lb" data-page="13.118" data-line="5" id="l13.118.5"></span>σπικάτον προσφέρουσι, καὶ ταῦτα ποιοῦντες οἴονται τὴν χαλαστικὴν
<span class="lb" data-page="13.118" data-line="6" id="l13.118.6"></span>ἀγωγὴν φυλάττειν, τοσοῦτον αὐτοῖς παρίεστιν
<span class="lb" data-page="13.118" data-line="7" id="l13.118.7"></span>ἐμπειρίας φαρμάκων δυνάμεως. εὐξαίμην ἂν πάντας οὕτως
<span class="lb" data-page="13.118" data-line="8" id="l13.118.8"></span>ἀμαθεῖς εἶναι μᾶλλον ἢ γινώσκοντας τὰ στύφοντα φυλάττεσθαι
<span class="lb" data-page="13.118" data-line="9" id="l13.118.9"></span>τὴν χρῆσιν αὐτῶν. ὅσα μὲν οὖν ἐν ἐπιβροχαῖς τε καὶ
<span class="lb" data-page="13.118" data-line="10" id="l13.118.10"></span>καταπλάσμασι τῶν στυφόντων μίγνυται τοῖς ἧπαρ ἢ στόμα
<span class="lb" data-page="13.118" data-line="11" id="l13.118.11"></span>γαστρὸς ἀλγοῦσιν, ὃ δὴ καὶ στόμαχον καλοῦσιν, οὐ τοῦ
<span class="lb" data-page="13.118" data-line="12" id="l13.118.12"></span>παρόντος λόγου διελθεῖν· ὅσα δὲ ἐν φαρμάκοις ἐμπλαστοῖς
<span class="lb" data-page="13.118" data-line="13" id="l13.118.13"></span>καὶ κηρωτοειδέσιν ἔξωθεν ἐπιτιθεμένοις, ὅσα τε ἐν τοῖς καταπινομένοις
<span class="lb" data-page="13.118" data-line="14" id="l13.118.14"></span>ἐστὶ χρήσιμα, ταῦτα δηλώσω, τὰ τῶν φλεγμαινόντων
<span class="lb" data-page="13.118" data-line="15" id="l13.118.15"></span>πρῶτα γράψας, ἐπειδὴ καὶ μάλιστα κινδυνεύουσιν
<span class="lb" data-page="13.118" data-line="16" id="l13.118.16"></span>ἐπ’ αὐτοῖς οἱ κάμνοντες. κηρωτὴ μὲν οὖν, ᾗ συνεχῶς
<span class="lb" data-page="13.118" data-line="17" id="l13.118.17"></span>χρῶμαι, δι’ ἀλόης καὶ μαστίχης καὶ κηροῦ Ποντικοῦ τοῦ
<span class="pb" data-page="13.119" id="p13.119"></span>
<span class="lb" data-page="13.119" data-line="1" id="l13.119.1"></span>πικροῦ καὶ ναρδίνου μύρου. συντίθεται δὲ χειμῶνος μὲν
<span class="lb" data-page="13.119" data-line="2" id="l13.119.2"></span>εἰς 𐅻 η΄. τοῦ κηροῦ γο α΄. μετρικῆς Ῥωμαϊκῆς ἐμβαλλομένης
<span class="lb" data-page="13.119" data-line="3" id="l13.119.3"></span>τοῦ ναρδίνου μύρου, θέρους δὲ εἰς ζ΄. κατὰ τὴν ἀναλογίαν
<span class="lb" data-page="13.119" data-line="4" id="l13.119.4"></span>τοῦ μύρου. κάλλιστον δὲ εἶναι χρὴ τὸ μύρον, ὁποῖον
<span class="lb" data-page="13.119" data-line="5" id="l13.119.5"></span>ἔμπροσθεν μὲν ἐν Λαοδικείᾳ τῆς Ἀσίας ἐσκευάζετο μόνῃ,
<span class="lb" data-page="13.119" data-line="6" id="l13.119.6"></span>νυνὶ δὲ καὶ κατὰ πολλὰς ἄλλας Ἀσιανὰς πόλεις ὁμοίως
<span class="lb" data-page="13.119" data-line="7" id="l13.119.7"></span>συντίθεται. κηρὸς δὲ, εἰ μὴ Ποντικὸς ὁ πικρὸς εὐποροῖτό σοι,
<span class="lb" data-page="13.119" data-line="8" id="l13.119.8"></span>τὸν γοῦν ἄλλον Ποντικὸν ἔμβαλλε, κᾀκείνου μὴ παρόντος,
<span class="lb" data-page="13.119" data-line="9" id="l13.119.9"></span>τὸν καλούμενον Τυῤῥηνικόν. ἂν δὲ μηδ’ οὗτος παρῇ, τῶν
<span class="lb" data-page="13.119" data-line="10" id="l13.119.10"></span>ἄλλων τινὰ τῶν εὐωδῶν καὶ λιπαρῶν. εἰ δὲ μηδὲ τοιοῦτον
<span class="lb" data-page="13.119" data-line="11" id="l13.119.11"></span>ἔχοις, τὸν εὐπορηθέντα σοι κηρὸν πλύνας ἔμβαλλε· τηκέσθω
<span class="lb" data-page="13.119" data-line="12" id="l13.119.12"></span>δὲ ἐν ἀγγείῳ διπλῷ, κᾄπειτα ψυχθεῖσαν τὴν κηρωτὴν ξύων
<span class="lb" data-page="13.119" data-line="13" id="l13.119.13"></span>μίγνυε λελειωμένοις ἀκριβῶς τῇ τε ἀλόῃ καὶ τῇ μαστίχῃ.
<span class="lb" data-page="13.119" data-line="14" id="l13.119.14"></span>ἔστω δὲ ἑκατέρου 𐅻 α΄. καί ποτε καὶ πλεῖον, καὶ μὴ ὥστε
<span class="lb" data-page="13.119" data-line="15" id="l13.119.15"></span>ὑπερβάλλειν μίαν τε καὶ ἡμίσειαν. εἰ δὲ καὶ πλέονος δέοιτο
<span class="lb" data-page="13.119" data-line="16" id="l13.119.16"></span>στύψεως, ἀτονίας οὔσης, ὡς μηδὲ τῆς τροφῆς κρατεῖν, προσμιγνύσθω
<span class="lb" data-page="13.119" data-line="17" id="l13.119.17"></span>καὶ ὀμφακίου τὸ ἴσον, ὥστε τῶν τριῶν ἑκάστου
<span class="pb" data-page="13.120" id="p13.120"></span>
<span class="lb" data-page="13.120" data-line="1" id="l13.120.1"></span>δραχμὴν εἶναι μίαν, τῆς ἀλόης λέγω καὶ τῆς μαστίχης μίαν
<span class="lb" data-page="13.120" data-line="2" id="l13.120.2"></span>καὶ τρίτην τοῦ ὀμφακίου. μιγνύσθω δὲ ἐν τῇ σκευασίᾳ τῆς
<span class="lb" data-page="13.120" data-line="3" id="l13.120.3"></span>κηρωτῆς πρῶτον μὲν ὀμφάκιον, εἶθ’ οὕτω τὰ ἄλλα τούτοις
<span class="lb" data-page="13.120" data-line="4" id="l13.120.4"></span>ἑνούσθω. μίγνυμι δ’ ὥσπερ ὀμφάκιον, οὕτω καὶ ἀψινθίου
<span class="lb" data-page="13.120" data-line="5" id="l13.120.5"></span>χυλόν. ἔστι δ’ ὅτε καὶ ἄμφω καὶ τρίτης ἐπ’ αὐτοῖς τῆς
<span class="lb" data-page="13.120" data-line="6" id="l13.120.6"></span>ὑποκυστίδος καὶ τετάρτης οἰνάνθης, οὕτω δ’ ὀνομάζω τὸ
<span class="lb" data-page="13.120" data-line="7" id="l13.120.7"></span>τῶν ἀγρίων ἀμπέλων ἄνθος ἢ ἐκβλάστημα σὺν τοῖς ἄνθεσιν,
<span class="lb" data-page="13.120" data-line="8" id="l13.120.8"></span>ἐξ οὗ ταῖς ἡμέραις ἡ σταφυλὴ γίνεται. καὶ μέντοι καὶ
<span class="lb" data-page="13.120" data-line="9" id="l13.120.9"></span>ῥοῦ χυλὸν οὐκ ὀλιγάκις ἔμιξα, καὶ παραύξειν δὲ χρὴ τῆς ναρδίνης
<span class="lb" data-page="13.120" data-line="10" id="l13.120.10"></span>κηρωτῆς τὸ πλῆθος, ἀνάλογον τῷ τῶν ἄλλων φαρμάκων
<span class="lb" data-page="13.120" data-line="11" id="l13.120.11"></span>ἀριθμῷ, ὥστε ἂν τέσσαρες ἐκ τῶν ἄλλων ἀθροίζωνται
<span class="lb" data-page="13.120" data-line="12" id="l13.120.12"></span>δραχμαὶ, τέσσαρας γο εἶναι τῆς ναρδίνης κηρωτῆς, δύο μὲν
<span class="lb" data-page="13.120" data-line="13" id="l13.120.13"></span>τοῦ κηροῦ, δύο δὲ τῆς νάρδου, τουτέστιν <span class="milestone ed1page" data-n="2.274" data-unit="ed1page" id="ed1page.2.274"></span>ἑκκαίδεκα
<span class="lb" data-page="13.120" data-line="14" id="l13.120.14"></span>δραχμὰς ἑκατέρου. χρονιζούσης δὲ τῆς φλεγμονῆς καὶ σκληρυνομένης
<span class="lb" data-page="13.120" data-line="15" id="l13.120.15"></span>ἤδη, ποικιλώτερα φάρμακα προσφέρειν χρὴ καὶ
<span class="lb" data-page="13.120" data-line="16" id="l13.120.16"></span>τῶν ἀρωμάτων ἔχοντά τι καὶ τῶν μαλακτικῶν τε καὶ διαφορητικῶν
<span class="lb" data-page="13.120" data-line="17" id="l13.120.17"></span>φαρμάκων, ὁποῖόν ἐστι καὶ τὸ διὰ τοῦ μελιλώτου
<span class="lb" data-page="13.120" data-line="18" id="l13.120.18"></span>σκευαζόμενον. <span class="milestone ed2page" data-n="13.561" data-unit="ed2page" id="ed2page.13.561"></span>ἔστι δὲ ἡ σύνθεσις αὐτοῦ πολυειδεστέρα,
<span class="pb" data-page="13.121" id="p13.121"></span>
<span class="lb" data-page="13.121" data-line="1" id="l13.121.1"></span>διὰ τὸ πᾶσι τοῖς καθ’ ὑποχόνδριον φλεγμαίνουσιν ἁρμόττειν,
<span class="lb" data-page="13.121" data-line="2" id="l13.121.2"></span>ὑπαλλαττόμενον οὐ μεγάλαις διαφοραῖς, ὥστε τὴν μέν
<span class="lb" data-page="13.121" data-line="3" id="l13.121.3"></span>τινα σκευασίαν αὐτοῦ τοῖς περὶ ἧπαρ εἶναι χρησιμωτέραις
<span class="lb" data-page="13.121" data-line="4" id="l13.121.4"></span>τὴν δέ τινα τοῖς περὶ τὸν στόμαχον ἢ κοιλίαν ἢ σπλῆνα ἤ
<span class="lb" data-page="13.121" data-line="5" id="l13.121.5"></span>τινα τῶν ἐνταῦθα μυῶν, ἃ κοινῇ γραφῇ περιείληπται πάντα
<span class="lb" data-page="13.121" data-line="6" id="l13.121.6"></span>κατὰ τὰς τῶν μαλαγμάτων συνθέσεις. ἐν δὲ τῷ παρόντι τὰ
<span class="lb" data-page="13.121" data-line="7" id="l13.121.7"></span>γεγραμμένα τοῖς πρὸ ἐμοῦ πρὸς ἁπάσας τὰς περὶ τὸν στόμαχον
<span class="lb" data-page="13.121" data-line="8" id="l13.121.8"></span>διαθέσεις, οὐ διὰ τῆς ἔξωθεν ἐπιθέσεως τῶν φαρμάκων
<span class="lb" data-page="13.121" data-line="9" id="l13.121.9"></span>μόνον, ἀλλὰ καὶ διὰ πόσεως ὠφελοῦντα γραφήσεται
<span class="lb" data-page="13.121" data-line="10" id="l13.121.10"></span>πάντα. τινὰ δὲ αὐτῶν ἐστι κοινὰ καὶ τοῖς κατὰ τὴν γαστέρα
<span class="lb" data-page="13.121" data-line="11" id="l13.121.11"></span>πάθεσιν.
</p>
            <p>
<span class="lb" data-page="13.121" data-line="12" id="l13.121.12"></span>Εἴρηται πολλάκις ὡς τὸ τῆς γαστρὸς στόμα καλεῖν
<span class="lb" data-page="13.121" data-line="13" id="l13.121.13"></span>ἔθος ἐστὶ τοῖς ἰατροῖς ὥσπερ καρδίαν, οὕτω καὶ στόμαχον.
<span class="lb" data-page="13.121" data-line="14" id="l13.121.14"></span>ἀλλὰ πάλαι μὲν ἦν συνηθέστερον τὸ τῆς καρδίας ὄνομα,
<span class="lb" data-page="13.121" data-line="15" id="l13.121.15"></span>νυνὶ δὲ ἀπ’ ἐκείνου μὲν ἔτι διαμένει τὸ καρδιώσσειν καὶ ἡ
<span class="lb" data-page="13.121" data-line="16" id="l13.121.16"></span>καρδιαλγία, τὸ δὲ μόριον αὐτὸ στόμαχον ὀνομάζουσιν ὁμωνύμως
<span class="lb" data-page="13.121" data-line="17" id="l13.121.17"></span>τῷ καταφέροντι τὴν τροφὴν ἐκ τοῦ στόματος εἰς αὐτήν.
<span class="lb" data-page="13.121" data-line="18" id="l13.121.18"></span>γεγράφασιν οὖν οἱ πρὸ ἡμῶν φάρμακα πρὸς τὰς ἐν
<span class="pb" data-page="13.122" id="p13.122"></span>
<span class="lb" data-page="13.122" data-line="1" id="l13.122.1"></span>αὐτῷ διαθέσεις, ὥσπερ τὰς ἄλλας, οὕτω καὶ τὰς ὀνομαζομένας
<span class="lb" data-page="13.122" data-line="2" id="l13.122.2"></span>αὐτοῖς ἀνατροπάς· ἐοίκασι δ’ οὕτω καλεῖν τάς τε
<span class="lb" data-page="13.122" data-line="3" id="l13.122.3"></span>ἀνορεξίας καὶ τὰς ναυτιώδεις διαθέσεις, ἐφ’ αἷς ἐνίοτε μὲν
<span class="lb" data-page="13.122" data-line="4" id="l13.122.4"></span>συμβαίνουσιν ἔμετοι, γίνονται δὲ καὶ δήξεις ἐν αὐτῷ τινες,
<span class="lb" data-page="13.122" data-line="5" id="l13.122.5"></span>ὥσπερ βουλιμιώδεις τε καὶ ἀσώδεις διαθέσεις, ἐφ’ ὧν ἁπασῶν
<span class="lb" data-page="13.122" data-line="6" id="l13.122.6"></span>κοινὴ μέν τις ἡ τῶν στυφόντων φαρμάκων εὕρηται
<span class="lb" data-page="13.122" data-line="7" id="l13.122.7"></span>χρῆσις. ἐπιμέμικται δ’ αὐτῶν τοῖς πλείστοις τὰ θερμαίνοντα
<span class="lb" data-page="13.122" data-line="8" id="l13.122.8"></span>καὶ ξηραίνοντα. γίνονται δὲ καὶ αἱ ἄλλαι διαθέσεις σπανιώτεραι
<span class="lb" data-page="13.122" data-line="9" id="l13.122.9"></span>τῶν ὑγραινόντων ἢ ψυχόντων ἢ ἀμφοτέρων ἅμα
<span class="lb" data-page="13.122" data-line="10" id="l13.122.10"></span>δεόμεναι φαρμάκων. τοῖς δὲ ἐκ πείρας ἄνευ λογικῆς μεθόδου
<span class="lb" data-page="13.122" data-line="11" id="l13.122.11"></span>τὰ βοηθήματα εὑρίσκουσιν, εἰκότως τὰ πολλάκις ὠφελήσαντα,
<span class="lb" data-page="13.122" data-line="12" id="l13.122.12"></span>μνημονεύεταί τε καὶ εἰς χρῆσιν ἄγεται. τῶν γὰρ
<span class="lb" data-page="13.122" data-line="13" id="l13.122.13"></span>πλειστάκις ὡσαύτως ἑωραμένων τήρησίν τε καὶ μνήμην εἶναί
<span class="lb" data-page="13.122" data-line="14" id="l13.122.14"></span>φασι τὴν ἑαυτῶν ἐμπειρίαν. ὥσπερ δὲ ἐν τῷ στόματι τῆς
<span class="lb" data-page="13.122" data-line="15" id="l13.122.15"></span>κοιλίας, οὕτω καὶ κατ’ αὐτὴν ὅλην ἕκαστόν τε τῶν ἐντέρων
<span class="lb" data-page="13.122" data-line="16" id="l13.122.16"></span>καὶ συνελόντι φάναι κατὰ πᾶν μόριον τοῦ σώματος αἱ αὐταὶ
<span class="lb" data-page="13.122" data-line="17" id="l13.122.17"></span>δυσκρασίαι γινόμεναι τὰς ἐνεργείας τῶν ὁμοιομερῶν
<span class="pb" data-page="13.123" id="p13.123"></span>
<span class="lb" data-page="13.123" data-line="1" id="l13.123.1"></span>βλάπτουσιν, ἃς εἰ μή τις πεισθείη τὰ νοσήματα αὐτῶν, οὐδὲ
<span class="lb" data-page="13.123" data-line="2" id="l13.123.2"></span>ἂν ἀσκήσειε τὴν διάγνωσιν. ἀγνοήσας δὲ αὐτὴν οὐδὲ τὴν
<span class="lb" data-page="13.123" data-line="3" id="l13.123.3"></span>θεραπείαν εὑρήσει. ἔχουσι δ’ οὐκ ὀλίγον στοχασμὸν αἱ διαγνώσεις
<span class="lb" data-page="13.123" data-line="4" id="l13.123.4"></span>τῶν ἐν τῷ βάθει τοῦ σώματος συνισταμένων διαθέσεων,
<span class="lb" data-page="13.123" data-line="5" id="l13.123.5"></span>διὸ καὶ χρησιμώτατόν ἐστι τῆς ἰατρικῆς τέχνης μόριον
<span class="lb" data-page="13.123" data-line="6" id="l13.123.6"></span>τὸ διαγνωστικὸν τῶν τοιούτων διαθέσεων, ἃς οὐδ’
<span class="lb" data-page="13.123" data-line="7" id="l13.123.7"></span>ὅτι πρῶταί τε καὶ μέγισταί εἰσι γινώσκουσιν οἱ πολλοὶ τῶν
<span class="lb" data-page="13.123" data-line="8" id="l13.123.8"></span>ἰατρῶν, ὥστε εἰκότως οὔτε διάγνωσιν αὐτῶν οὔτε θεραπείαν
<span class="lb" data-page="13.123" data-line="9" id="l13.123.9"></span>ἐζήτησαν. ἀναγκάζονται τοίνυν, εἰ καὶ δογματικοὶ τύχοιεν
<span class="lb" data-page="13.123" data-line="10" id="l13.123.10"></span>ὄντες, τὰς λογικὰς μεθόδους ἐπὶ τὴν ἐμπειρίαν ἀφικνεῖσθαι
<span class="lb" data-page="13.123" data-line="11" id="l13.123.11"></span>μόνην, ὥστε θαυμάζειν, ὅταν ἄνευ πυρετοῦ καὶ φλεγμονῆς
<span class="lb" data-page="13.123" data-line="12" id="l13.123.12"></span>ἀποστήματός τε καὶ ἑλκώσεως ἀσθενῶς τινος πέπτοντος ἢ
<span class="lb" data-page="13.123" data-line="13" id="l13.123.13"></span>μηδ’ ὅλως πέπτοντος ἐπαγγειλάμενοι θεραπείαν εὑρεῖν ζητῶσιν
<span class="lb" data-page="13.123" data-line="14" id="l13.123.14"></span>εἰ τῇ τρίψει τῶν σιτίων ἡ πέψις γίνεται, κᾄπειτα ὡς
<span class="lb" data-page="13.123" data-line="15" id="l13.123.15"></span>μέγιστον τοῦτο εὑρηκότες εὔτριπτα διδόασιν αὐτὰ τὰ ἐδέσματα,
<span class="lb" data-page="13.123" data-line="16" id="l13.123.16"></span>μηδὲ τὸ προχειρότατον ἐννοοῦντες, ὃ καὶ τῶν ἰδιωτῶν
<span class="lb" data-page="13.123" data-line="17" id="l13.123.17"></span>ἰατρικῆς, ἄλλως δὲ συνετῶν ὄντων ἀνδρῶν, ἤρετό μέ τις
<span class="pb" data-page="13.124" id="p13.124"></span>
<span class="lb" data-page="13.124" data-line="1" id="l13.124.1"></span>ὅπως χρήσιμόν ἐστι τὸ γνῶναι τῇ τρίψει τὴν πέψιν γίνεσθαι
<span class="lb" data-page="13.124" data-line="2" id="l13.124.2"></span>πρὸς τὸ τὴν διάθεσιν ἐξιάσασθαι τῆς γαστρὸς, καθ’
<span class="lb" data-page="13.124" data-line="3" id="l13.124.3"></span>ἣν ἀτονεῖ πέπτειν τὰ σιτία, <span class="milestone ed2page" data-n="13.562" data-unit="ed2page" id="ed2page.13.562"></span>πρὸς τῷ μηδὲ θεραπείαν
<span class="lb" data-page="13.124" data-line="4" id="l13.124.4"></span>εἶναι τὴν τῶν εὐτρίπτων προσφορὰν, ἀλλὰ μόνον ἔκκλισιν
<span class="lb" data-page="13.124" data-line="5" id="l13.124.5"></span>τῆς βλάβης, ὥσπερ καὶ τὴν ὀλιγοσιτίαν τε καὶ ἀσιτίαν.
<span class="lb" data-page="13.124" data-line="6" id="l13.124.6"></span>ὥσπερ γὰρ ὁ ἀσιτήσας οὐκ ἀπεπτεῖ μὲν, οὐ μὴν ἐθεραπεύθη
<span class="lb" data-page="13.124" data-line="7" id="l13.124.7"></span>τὴν διάθεσιν, οὕτως οὐδ’ ὁ τὰ μηδ’ ὅλως δεόμενα τρίψεως
<span class="lb" data-page="13.124" data-line="8" id="l13.124.8"></span>προσαράμενος, ὁποῖόν ἐστι τὸ γάλα καὶ ὁ τῆς πτισάνης χυλὸς
<span class="lb" data-page="13.124" data-line="9" id="l13.124.9"></span>καὶ τὰ διὰ τοῦ χόνδρου ῥοφήματα. ταῦτα μὲν οὖν ἐν
<span class="lb" data-page="13.124" data-line="10" id="l13.124.10"></span>τῆς θεραπευτικῆς μεθόδου γράμμασιν αὐτάρκως λέλεκται,
<span class="lb" data-page="13.124" data-line="11" id="l13.124.11"></span>καὶ δῆλον ὅτι τοῖς ἐν ἐκείνοις γεγυμνασμένοις ἡ νῦν
<span class="lb" data-page="13.124" data-line="12" id="l13.124.12"></span>ἐνεστῶσα διδασκαλία χρήσιμος ὑπάρχει. καθάπερ δὲ ἐπὶ τῶν
<span class="lb" data-page="13.124" data-line="13" id="l13.124.13"></span>ἄλλων, ὡς ἔμπροσθεν εἶπον, ἀναμιμνήσκων ἕκαστα τῶν ἐν
<span class="lb" data-page="13.124" data-line="14" id="l13.124.14"></span>ἐκείνῃ μοι προδεδειγμένων κεφαλαίων ἐπὶ τὴν περὶ τῶν φαρμάκων
<span class="lb" data-page="13.124" data-line="15" id="l13.124.15"></span>σύνθεσιν ἠρχόμην, οὕτω καὶ νῦν ποιήσω.
</p>
            <p>
<span class="lb" data-page="13.124" data-line="16" id="l13.124.16"></span>Δυσκρασιῶν οὐσῶν ὀκτὼ καθ’ ἕκαστον τῶν μορίων, καὶ
<span class="lb" data-page="13.124" data-line="17" id="l13.124.17"></span>τούτων ἁπασῶν γινομένων ἢ κατὰ ψιλὰς καὶ μόνας τὰς
<span class="pb" data-page="13.125" id="p13.125"></span>
<span class="lb" data-page="13.125" data-line="1" id="l13.125.1"></span>ποιότητας, ἢ καὶ μετά τινος χυμοῦ, τὴν μὲν κατὰ ξηρότητα
<span class="lb" data-page="13.125" data-line="2" id="l13.125.2"></span>δυσκρασίαν ὑγραίνειν χρὴ, τὴν δὲ καθ’ ὑγρότητα ξηραίνειν,
<span class="lb" data-page="13.125" data-line="3" id="l13.125.3"></span>οὕτω δὲ καὶ τὴν κατὰ θερμότητα ψύχειν, τὴν δὲ κατὰ ψύξιν
<span class="lb" data-page="13.125" data-line="4" id="l13.125.4"></span>θερμαίνειν χρή. ὁμοίως δὲ καὶ τὰς συνθέτους δυσκρασίας
<span class="lb" data-page="13.125" data-line="5" id="l13.125.5"></span>ἤτοι θερμαίνειν καὶ ξηραίνειν ἢ ὑγραίνειν καὶ θερμαίνειν
<span class="lb" data-page="13.125" data-line="6" id="l13.125.6"></span>ἢ ψύχειν καὶ ὑγραίνειν ἢ ξηραίνειν καὶ ψύχειν. ἐπεὶ δὲ,
<span class="lb" data-page="13.125" data-line="7" id="l13.125.7"></span>ὡς ἔφην, αἱ πλεῖσται δυσκρασίαι τοῖς ἀνθρώποις ἐκ περιουσίας
<span class="lb" data-page="13.125" data-line="8" id="l13.125.8"></span>ὑγρῶν μᾶλλον ἢ ἐνδείας γίνονται, τὰ ξηραίνοντα φάρμακα
<span class="lb" data-page="13.125" data-line="9" id="l13.125.9"></span>τοὺς πολλοὺς ὀνίνησι μᾶλλον. ἐπὶ δὲ τῶν ξηραινόντων
<span class="lb" data-page="13.125" data-line="10" id="l13.125.10"></span>τὰ μὲν στύφει, συνάγοντα καὶ στύφοντα τὴν τῶν ὁμιλούντων
<span class="lb" data-page="13.125" data-line="11" id="l13.125.11"></span>οὐσίαν, τὰ δὲ διαφοροῦντα, κᾀν τούτῳ διαλύοντα
<span class="lb" data-page="13.125" data-line="12" id="l13.125.12"></span>τὴν οὐσίαν αὐτῶν, διὰ τοῦτο πλείους εἰσὶν οἱ τῶν στυφόντων
<span class="lb" data-page="13.125" data-line="13" id="l13.125.13"></span>δεόμενοι. ἀλλ’ ἐὰν μετὰ ψύξεως ἡ ὑγρὰ δυσκρασία γένηται,
<span class="lb" data-page="13.125" data-line="14" id="l13.125.14"></span>βλάπτονται διὰ τῶν στυφόντων μόνων θεραπευόμενοι
<span class="lb" data-page="13.125" data-line="15" id="l13.125.15"></span>ψυχρῶν ὄντων ταῖς δυνάμεσιν. εἰκότως οὖν τὰ πλεῖστα τῶν
<span class="lb" data-page="13.125" data-line="16" id="l13.125.16"></span>διὰ πείρας εὑρημένων φαρμάκων ἐκ μικτῆς ὕλης σύγκειται,
<span class="lb" data-page="13.125" data-line="17" id="l13.125.17"></span>στυφούσης τε καὶ θερμαινούσης. γνωρίσεις δὲ αὐτῶν τὴν
<span class="pb" data-page="13.126" id="p13.126"></span>
<span class="lb" data-page="13.126" data-line="1" id="l13.126.1"></span>διαφορὰν τῆς τῶν ἁπλῶν φαρμάκων δυνάμεως ἔχων τὴν
<span class="lb" data-page="13.126" data-line="2" id="l13.126.2"></span>μνήμην. εἴρηται γάρ μοι πολλάκις ἤδη μηδένα δύνασθαι λογικῶς
<span class="lb" data-page="13.126" data-line="3" id="l13.126.3"></span>τε καὶ κατὰ μέθοδον τοῖς ἐν τῇδε τῇ πραγματείᾳ γεγραμμένοις
<span class="lb" data-page="13.126" data-line="4" id="l13.126.4"></span>χρήσασθαι χωρὶς τοῦ μεμνῆσθαι τῶν εἰρημένων
<span class="lb" data-page="13.126" data-line="5" id="l13.126.5"></span>ἐν ταῖς πρὸ ταύτης δύο πραγματείαις, τῆς τε τῶν ἁπλῶν
<span class="lb" data-page="13.126" data-line="6" id="l13.126.6"></span>φαρμάκων δυνάμεως καὶ τῆς θεραπευτικῆς μεθόδου. τινὲς
<span class="lb" data-page="13.126" data-line="7" id="l13.126.7"></span>μὲν γὰρ ἄνευ διορισμοῦ τινος ἔγραψαν φάρμακα πρὸς τὰς
<span class="lb" data-page="13.126" data-line="8" id="l13.126.8"></span>τοιαύτας διαθέσεις στομάχου τε καὶ γαστρὸς, ἔνιοι δὲ ἐφήψαντο
<span class="lb" data-page="13.126" data-line="9" id="l13.126.9"></span>διορισμῶν τινων ἀπὸ συμπτωμάτων ἅπασι φαινομένων.
<span class="lb" data-page="13.126" data-line="10" id="l13.126.10"></span>ὅπως οὖν καὶ ὑμεῖς εἰδῆτε γνωρίζειν ἑκάστου τῶν διὰ
<span class="lb" data-page="13.126" data-line="11" id="l13.126.11"></span>πείρας εὐδοκιμησάντων φαρμάκων τὰς δυνάμεις, εἰ καὶ μὴ
<span class="lb" data-page="13.126" data-line="12" id="l13.126.12"></span>προσγεγραμμένας εὑρίσκοιτε τὰς διαφορὰς τῶν διαθέσεων
<span class="lb" data-page="13.126" data-line="13" id="l13.126.13"></span>ἐφ’ ὧν ἁρμόττουσι, παραγράψω πρώτας μὲν τὰς ὑπ’ Ἀνδρομάχου
<span class="lb" data-page="13.126" data-line="14" id="l13.126.14"></span>γεγραμμένας, εἶτα τὰς ὑπ’ Ἀσκληπιάδου καὶ μετὰ
<span class="lb" data-page="13.126" data-line="15" id="l13.126.15"></span>ταύτας, ἐὰν δόξῃ, καὶ ἄλλας τινάς.
</p>
</article>

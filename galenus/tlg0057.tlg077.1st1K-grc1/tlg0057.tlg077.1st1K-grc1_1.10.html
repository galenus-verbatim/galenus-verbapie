<article xmlns="http://www.w3.org/1999/xhtml" id="urn:cts:greekLit:tlg0057.tlg077.1st1K-grc1:1.10">
<span class="pb page1" data-page="13.406" id="p13.406"></span>
<span class="milestone ed1page page1" data-n="2.319" data-unit="ed1page" id="ed1page.2.319"></span>
<span class="milestone ed2page page1" data-n="13.654" data-unit="ed2page" id="ed2page.13.654"></span>
            <p>
<span class="lb" data-page="13.406" data-line="3" id="l13.406.3"></span><label class="head">Ὅπως δεῖ πλύνειν λιθάργυρον καὶ μεταλλικὰ
<span class="lb" data-page="13.406" data-line="4" id="l13.406.4"></span>λοιπά.</label> Ῥᾳδίως δὲ πλύνεται διὰ τὸ σύμφυτον βάρος
<span class="lb" data-page="13.406" data-line="5" id="l13.406.5"></span>ὑφισταμένη ταχέως τοῖς ὑγροῖς, ἐν οἷς λειοῦται. τελεώτατα
<span class="lb" data-page="13.406" data-line="6" id="l13.406.6"></span>μὲν οὖν ἄδηκτος γίγνεται δι’ ὕδατος πλυθεῖσα. τοῖς δὲ εὐαισθήτοις
<span class="lb" data-page="13.406" data-line="7" id="l13.406.7"></span>σώμασι βραχεῖαν αἴσθησιν φέρει δήξεως, ὅταν δι’
<span class="lb" data-page="13.406" data-line="8" id="l13.406.8"></span>ὄξους ἢ οἴνου πλυθῇ, χρὴ δὲ ἱκανῶς αὐτὴν προσλειώσαντα
<span class="lb" data-page="13.406" data-line="9" id="l13.406.9"></span>δι’ ὅλης ἡμέρας μετὰ τοῦ ὑγροῦ ἐᾶσαι καταστῆναι τῆς νυκτὸς,
<span class="lb" data-page="13.406" data-line="10" id="l13.406.10"></span>εἶτα κατὰ τὴν ὑστεραίαν ἕωθεν ἀποχέοντα τὸ ὑγρὸν
<span class="lb" data-page="13.406" data-line="11" id="l13.406.11"></span>αὖθις ἐπιχεῖν ἕτερον, εἶτ’ αὖθις ὁμοίως τρίβειν, ἀποχεῖν τε
<span class="lb" data-page="13.406" data-line="12" id="l13.406.12"></span>πάλιν ἐπὶ τῆς ὑστεραίας, καὶ τοῦτο ποιεῖν, ἄχρις ἂν ἅμα
<span class="lb" data-page="13.406" data-line="13" id="l13.406.13"></span>τῷ ὑγρῷ φαίνηταί τις οἷον ἄχνη τῆς λιθαργύρου. μηκέτι δ’
<span class="lb" data-page="13.406" data-line="14" id="l13.406.14"></span>ἐφισταμένου μηδενὸς, οὐδ’ ἀποχεῖν ἔτι προσήκει, τρίβειν μέντοι
<span class="lb" data-page="13.406" data-line="15" id="l13.406.15"></span>πλείοσιν ἡμέραις, κᾂν μηδὲν ἐφίστηται, βέλτιόν ἐστι. καὶ
<span class="lb" data-page="13.406" data-line="16" id="l13.406.16"></span>τοῦτο πρᾶττε ἐν ἡλίῳ θερμῷ· ξηραντικώτερον γὰρ οὕτως τὸ
<span class="lb" data-page="13.406" data-line="17" id="l13.406.17"></span>φάρμακον γίγνεται. εὔδηλον δὲ ὅτι θέρους ὥρᾳ τοῦτο πράττειν
<span class="lb" data-page="13.406" data-line="18" id="l13.406.18"></span>ἄμεινον οὐκ ἐπὶ λιθαργύρου μόνον, ἀλλὰ καὶ τῶν ﻿
<span class="pb" data-page="13.407" id="p13.407"></span>
<span class="lb" data-page="13.407" data-line="1" id="l13.407.1"></span>ἄλλων, ὅσα τὸν τρόπον τοῦτον παρασκευάζεται. καὶ γὰρ
<span class="lb" data-page="13.407" data-line="2" id="l13.407.2"></span>ἡ καδμεία καὶ ἡ τοῦ χαλκοῦ λεπὶς, ὅ τε κεκαυμένος χαλκὸς,
<span class="lb" data-page="13.407" data-line="3" id="l13.407.3"></span>ἔτι τε πρὸς τούτοις τὸ διφρυγὲς ὀνομαζόμενον καὶ τὸ
<span class="lb" data-page="13.407" data-line="4" id="l13.407.4"></span>ψιμύθιον καὶ τὸ μίσυ καὶ τὸ σῶρυ καὶ τὸ στίμμι καὶ πάντες
<span class="lb" data-page="13.407" data-line="5" id="l13.407.5"></span>οἱ λίθοι καὶ πρὸς αὐτοῖς ὁ τίτανος ὁμοίως τῷ λιθαργύρῳ
<span class="lb" data-page="13.407" data-line="6" id="l13.407.6"></span>καὶ πλύνεται καὶ λειοῦται μετά τινος τῶν εἰρημένων.
<span class="lb" data-page="13.407" data-line="7" id="l13.407.7"></span>ἐνίοτε δὲ καὶ διὰ θαλάττης αὐτῶν ποιοῦμαι τὴν παρασκευὴν
<span class="lb" data-page="13.407" data-line="8" id="l13.407.8"></span>περὶ ὧν αὖθις εἰρήσεται προϊόντος τοῦ λόγου. νυνὶ γὰρ
<span class="lb" data-page="13.407" data-line="9" id="l13.407.9"></span>πρόκειταί μοι τὰς ἐμπλάστρους διελθεῖν, ἃς οἱ νεώτεροι τῶν
<span class="lb" data-page="13.407" data-line="10" id="l13.407.10"></span>ἰατρῶν μετὰ τοῦ ρω. γράφουσί τε καὶ λέγουσιν ἐπὶ τῆς
<span class="lb" data-page="13.407" data-line="11" id="l13.407.11"></span>ὑστάτης συλλαβῆς. <span class="milestone ed2page" data-n="13.655" data-unit="ed2page" id="ed2page.13.655"></span>ὥσπερ ἐπὶ τοῦ κεντρίου καὶ τῆς
<span class="lb" data-page="13.407" data-line="12" id="l13.407.12"></span>μηλωτρίδος εἰώθασι ποιεῖν ἅπαντες. καὶ γὰρ ἐπὶ τούτων
<span class="lb" data-page="13.407" data-line="13" id="l13.407.13"></span>ἡ μὲν πρώτη θέσις τῶν ὀνομάτων ἔοικεν ἄνευ τοῦ ρω γεγονέναι,
<span class="lb" data-page="13.407" data-line="14" id="l13.407.14"></span>παρὰ μὲν τὸ κεντεῖν ὠνομασμένου τοῦ κεντρίου
<span class="lb" data-page="13.407" data-line="15" id="l13.407.15"></span>τῆς ἐσχάτης συλλαβῆς οὐκ ἐχούσης τὸ ρω, τῆς μηλωτρίδος
<span class="lb" data-page="13.407" data-line="16" id="l13.407.16"></span>δὲ συγκειμένης ἐκ μήλης τε καὶ ὠτός. νυνὶ μέντοι σχεδὸν
<span class="lb" data-page="13.407" data-line="17" id="l13.407.17"></span>ἁπάντων αὐτὰ μετὰ τοῦ ρω λεγόντων οὐκ ἂν ἁμάρτοι τις
<span class="lb" data-page="13.407" data-line="18" id="l13.407.18"></span>ὁμοίως αὐτοῖς φθεγγόμενος καὶ μάλιστα τὸ κέντριον. ἐπιδέδεικται
<span class="pb" data-page="13.408" id="p13.408"></span>
<span class="lb" data-page="13.408" data-line="1" id="l13.408.1"></span>γάρ μοι κατὰ τὰ πρὸς τοὺς ἐπιτιμῶντας τοῖς σολοικίζουσι
<span class="lb" data-page="13.408" data-line="2" id="l13.408.2"></span>καὶ αὐτοὺς Ἀττικοὺς ἄνδρας ἠκολουθηκέναι τῇ κρατούσῃ
<span class="lb" data-page="13.408" data-line="3" id="l13.408.3"></span>συνηθείᾳ. δέδεικται γὰρ καὶ ἄλλοις πρὸ ἐμοῦ τῆς
<span class="lb" data-page="13.408" data-line="4" id="l13.408.4"></span>Ἀτθίδος αὐτῆς διαλέκτου μετάπτωσις γεγονέναι πολυειδὴς,
<span class="lb" data-page="13.408" data-line="5" id="l13.408.5"></span>ἕπεσθαί τε τῷ καθ’ ἑαυτοὺς ἔθει πάντας, ὧν δόξα μεγίστη
<span class="lb" data-page="13.408" data-line="6" id="l13.408.6"></span>παρὰ τοῖς Ἕλλησίν ἐστιν ἐπὶ λόγων δεινότητι. καὶ ἡμεῖς
<span class="lb" data-page="13.408" data-line="7" id="l13.408.7"></span>οὖν, ἐπειδὴ πάσας εὑρίσκομεν ἤδη τὰς φαρμακίτιδας βίβλους
<span class="lb" data-page="13.408" data-line="8" id="l13.408.8"></span>μετὰ τοῦ ρω γεγραμμένον ἐχούσας τοὔνομα τὸ τῆς ἐμπλάστρου,
<span class="lb" data-page="13.408" data-line="9" id="l13.408.9"></span>καὶ αὐτοὶ τῇ κρατούσῃ συνηθείᾳ χρησόμεθα.
</p>
          </article>

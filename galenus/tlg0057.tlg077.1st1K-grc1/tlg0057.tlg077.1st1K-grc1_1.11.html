<article xmlns="http://www.w3.org/1999/xhtml" id="urn:cts:greekLit:tlg0057.tlg077.1st1K-grc1:1.11">
<span class="pb page1" data-page="13.408" id="p13.408"></span>
<span class="milestone ed1page page1" data-n="2.319" data-unit="ed1page" id="ed1page.2.319"></span>
<span class="milestone ed2page page1" data-n="13.655" data-unit="ed2page" id="ed2page.13.655"></span>
            <p>
<span class="lb" data-page="13.408" data-line="10" id="l13.408.10"></span><label class="head">Περὶ τῶν διὰ μολυβδαίνης σκευαζομένων
<span class="lb" data-page="13.408" data-line="11" id="l13.408.11"></span>φαρμάκων.</label> Εἴρηταί μοι καὶ πρόσθεν ὡς ἡ τῆς μολυβδαίνης
<span class="lb" data-page="13.408" data-line="12" id="l13.408.12"></span>χρεία παραπλησία ἐστὶ τῇ τῆς λιθαργύρου. πάντα γὰρ
<span class="lb" data-page="13.408" data-line="13" id="l13.408.13"></span>ὅσα διὰ λιθαργύρου συντίθενται καὶ διὰ μολυβδαίνης δύναται
<span class="lb" data-page="13.408" data-line="14" id="l13.408.14"></span>σκευάζεσθαι. τῇ δυνάμει δὲ ἀλλήλων διαφέρουσι τοσοῦτον,
<span class="lb" data-page="13.408" data-line="15" id="l13.408.15"></span>ὡς παχυμερεστέραν μὲν εἶναι καὶ ψυχροτέραν τὴν
<span class="lb" data-page="13.408" data-line="16" id="l13.408.16"></span>οὐσίαν τῆς μολυβδαίνης, λεπτομερεστέραν δὲ καὶ μέσην θερμοῦ
<span class="lb" data-page="13.408" data-line="17" id="l13.408.17"></span>τε καὶ ψυχροῦ τὴν τῆς λιθαργύρου. πρὸς δὲ τὰς χρόας
<span class="lb" data-page="13.408" data-line="18" id="l13.408.18"></span>τῶν φαρμάκων, ὅσα δι’ αὐτῶν σκευάζεται, διαφορά τις
<span class="pb" data-page="13.409" id="p13.409"></span>
<span class="lb" data-page="13.409" data-line="1" id="l13.409.1"></span>αὐτῆς ἐστὶ, καθόσον ἐπὶ τὸ φαιότερον ἄγει τὰς χρόας ἡ
<span class="lb" data-page="13.409" data-line="2" id="l13.409.2"></span>μολύβδαινα. διὸ καὶ τῶν λευκῶν ἐμπλάστρων οὐ μόνον
<span class="lb" data-page="13.409" data-line="3" id="l13.409.3"></span>ψιμύθιον, ἀλλὰ καὶ λιθάργυρον ἐχουσῶν, οὐδεμία διὰ μολυβδαίνης
<span class="lb" data-page="13.409" data-line="4" id="l13.409.4"></span>σκευάζεται. μιχθείσης γὰρ αὐτῆς τὸ μὲν
<span class="lb" data-page="13.409" data-line="5" id="l13.409.5"></span><span class="milestone ed1page" data-n="2.320" data-unit="ed1page" id="ed1page.2.320"></span>λευκὸν χρῶμα τεφρῶδες γίγνεται. τὰ δὲ τῆς δυνάμεως οὐ
<span class="lb" data-page="13.409" data-line="6" id="l13.409.6"></span>μόνον οὐκ ἀπόλλυται κατά γε τὴν δι’ ὑδρελαίου σκευαζομένην
<span class="lb" data-page="13.409" data-line="7" id="l13.409.7"></span>ἔμπλαστρον λευκὴν, ἀλλὰ καὶ βελτίω γίνεται καὶ μάλιστα
<span class="lb" data-page="13.409" data-line="8" id="l13.409.8"></span>ἐπὶ τῶν μαλακοσάρκων. ἡνίκα δὲ διαφορῆσαί τι βουλόμεθα,
<span class="lb" data-page="13.409" data-line="9" id="l13.409.9"></span>βελτίων ἐστὶ μολυβδαίνης λιθάργυρος. οὕτω δὲ καὶ
<span class="lb" data-page="13.409" data-line="10" id="l13.409.10"></span>τῶν ἄλλων φαρμάκων ἁπάντων, ὅσα διὰ λιθαργύρου γέγραπται
<span class="lb" data-page="13.409" data-line="11" id="l13.409.11"></span>συντιθέμενα, βαλλόντων τὴν μολύβδαιναν, ἥ τε χρόα
<span class="lb" data-page="13.409" data-line="12" id="l13.409.12"></span>τοῦ φαρμάκου καὶ ἡ δύναμις εἰς τοσοῦτον ἔχει τὴν ἀλλοίωσιν,
<span class="lb" data-page="13.409" data-line="13" id="l13.409.13"></span>εἰς ὅσον ἄρτι μοι δεδήλωται.
</p>
          </article>

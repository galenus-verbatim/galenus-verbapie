<article xmlns="http://www.w3.org/1999/xhtml" id="urn:cts:greekLit:tlg0057.tlg077.1st1K-grc1:1.4">
<span class="pb page1" data-page="13.375" id="p13.375"></span>
<span class="milestone ed1page page1" data-n="2.314" data-unit="ed1page" id="ed1page.2.314"></span>
<span class="milestone ed2page page1" data-n="13.644" data-unit="ed2page" id="ed2page.13.644"></span>
            <p>
<span class="lb" data-page="13.375" data-line="1" id="l13.375.1"></span><label class="head">Περὶ τοῦ διὰ χαλκίτεως ἐμπλαστοῦ φαρμάκου.</label>
<span class="lb" data-page="13.375" data-line="2" id="l13.375.2"></span>Τίνι λόγῳ συνέθηκα τὴν διὰ χαλκίτεως ἔμπλαστρον,
<span class="lb" data-page="13.375" data-line="3" id="l13.375.3"></span>ἣν φοινικίνην ὀνομάζω, κολλητικήν τε καὶ συνουλωτικὴν
<span class="lb" data-page="13.375" data-line="4" id="l13.375.4"></span>ἑλκῶν καὶ φλεγμονῶν θεραπευτικὴν, ἐπειδὰν τακεῖσα σύστασιν
<span class="lb" data-page="13.375" data-line="5" id="l13.375.5"></span>ὑγρᾶς ἔχῃ κηρωτῆς, τοὺς μὲν ἐμπειρικοὺς ἐάσαντες ὁμολογεῖν
<span class="lb" data-page="13.375" data-line="6" id="l13.375.6"></span>τὴν ἑαυτῶν ἀμαθίαν, ἀποστάντες δὲ καὶ τῶν περὶ
<span class="lb" data-page="13.375" data-line="7" id="l13.375.7"></span>τὸν Θεσσαλὸν, ἀγνοούντων τὰ κάλλιστα τῶν ἡυρημένων τοῖς
<span class="lb" data-page="13.375" data-line="8" id="l13.375.8"></span>ἰατροῖς φαρμάκων, ἐξ ἐναντίων δυνάμεων συγκείμενα, τὸν
<span class="lb" data-page="13.375" data-line="9" id="l13.375.9"></span>λογισμὸν ἀσκεῖτε πρὸς τὸ δύνασθαι συντιθέναι φάρμακα
<span class="lb" data-page="13.375" data-line="10" id="l13.375.10"></span>ταῖς αὐταῖς ἐμοὶ χρώμενοι μεθόδοις, ἵν’ ἔργῳ καὶ αὐτοὶ
<span class="lb" data-page="13.375" data-line="11" id="l13.375.11"></span>πεισθῆτε καὶ τὰ τοῖς ἔμπροσθεν ἡυρημένα λογισμῷ συντίθεσθαι
<span class="lb" data-page="13.375" data-line="12" id="l13.375.12"></span>πάντα, <span class="milestone ed2page" data-n="13.645" data-unit="ed2page" id="ed2page.13.645"></span>ληρώδους τῆς τῶν ἐμπειρικῶν περιπτώσεως
<span class="lb" data-page="13.375" data-line="13" id="l13.375.13"></span>οὔσης. λεκτέον οὖν ἤδη τὸν λόγον τῆς τοῦ προκειμένου
<span class="lb" data-page="13.375" data-line="14" id="l13.375.14"></span>φαρμάκου συνθέσεως. διαφορητικὴν μὲν ἔχει δύναμιν
<span class="lb" data-page="13.375" data-line="15" id="l13.375.15"></span>ἔλαιόν τε παλαιὸν καὶ στέαρ, ἀποκρουστικὴν δὲ καὶ
<span class="lb" data-page="13.375" data-line="16" id="l13.375.16"></span>στυπτικὴν ἥ τε χαλκῖτις καὶ ὁ τοῦ φοίνικος χυλός. ἐκ τούτων
<span class="lb" data-page="13.375" data-line="17" id="l13.375.17"></span>οὖν ἐγὼ συνέθηκα φάρμακον, ᾧ πάνυ πολλοὺς ἤδη χρωμένους
<span class="pb" data-page="13.376" id="p13.376"></span>
<span class="lb" data-page="13.376" data-line="1" id="l13.376.1"></span>ἴστε διὰ τὸ τῶν ὁμοειδῶν ἁπάντων ἄμεινον κεκρίσθαι,
<span class="lb" data-page="13.376" data-line="2" id="l13.376.2"></span>δι’ αὐτῶν τῶν ἔργων βασανισθέν. ὁ μὲν γὰρ λόγος
<span class="lb" data-page="13.376" data-line="3" id="l13.376.3"></span>εὑρίσκει τὴν σύνθεσιν, ἡ δὲ πεῖρα κρίνει τὴν τῶν εὑρεθέντων
<span class="lb" data-page="13.376" data-line="4" id="l13.376.4"></span>ἀρετὴν, ὥστε καὶ τοῖς ἀπείροις λογικῶν μεθόδων πιστεύεσθαι
<span class="lb" data-page="13.376" data-line="5" id="l13.376.5"></span>τὰ τεχνικῶς συντεθέντα. προσέμιξα δὲ τοῖς εἰρημένοις
<span class="lb" data-page="13.376" data-line="6" id="l13.376.6"></span>ἄρτι φαρμάκοις λιθάργυρον οὐδέν τι μέγα συντελέσαι
<span class="lb" data-page="13.376" data-line="7" id="l13.376.7"></span>δυναμένην οὔτε τοῖς ἀναστέλλουσι τὸ ἐπιῤῥέον οὔτε
<span class="lb" data-page="13.376" data-line="8" id="l13.376.8"></span>τοῖς διαφοροῦσι τὸ ἐστηριγμένον ἤδη κατὰ τὰ φλεγμαίνοντα
<span class="lb" data-page="13.376" data-line="9" id="l13.376.9"></span>μόρια· ξηραντικῆς γάρ ἐστι δυνάμεως οὐ μὴν ἰσχυρᾶς, ἀλλ’
<span class="lb" data-page="13.376" data-line="10" id="l13.376.10"></span>ὡς ἐπιτήδειον φάρμακον αὐτὴν εἰς ἐμπλαστοῦ σύνθεσιν
<span class="lb" data-page="13.376" data-line="11" id="l13.376.11"></span>ἔμιξα, σὺν γὰρ τοῖς εἰρημένοις ἕψηται μέχρι συστάσεως
<span class="lb" data-page="13.376" data-line="12" id="l13.376.12"></span>ἀμολύντου. χρὴ δὲ τὸ στέαρ ἄναλόν τε καὶ ὡς ἔνι μάλιστα
<span class="lb" data-page="13.376" data-line="13" id="l13.376.13"></span>παλαιότατον εἶναι, τό τε ἔλαιον ὁμοίως παλαιόν. ἐμάθετε
<span class="lb" data-page="13.376" data-line="14" id="l13.376.14"></span>γάρ πως παραπλησίας μὲν εἶναι ἀλλήλοις δυνάμεως τό τε
<span class="lb" data-page="13.376" data-line="15" id="l13.376.15"></span>ἔλαιον καὶ τὸ στέαρ τῶν ὑῶν, μαλακτικώτερον βραχὺ καὶ
<span class="lb" data-page="13.376" data-line="16" id="l13.376.16"></span>θερμότερον ὂν τῇ δυνάμει τὸ στέαρ. ἐμάθετε δὲ καὶ ὡς παλαιούμενα
<span class="lb" data-page="13.376" data-line="17" id="l13.376.17"></span>λεπτομερέστερά τε καὶ διαφορητικώτερα γίγνεται
<span class="lb" data-page="13.376" data-line="18" id="l13.376.18"></span>καὶ διὰ τοῦτο ταῖς μὲν ὀδυνηραῖς φλεγμοναῖς παρηγορικώτερα ﻿
<span class="pb" data-page="13.377" id="p13.377"></span>
<span class="lb" data-page="13.377" data-line="1" id="l13.377.1"></span>τὰ νέα, ταῖς δὲ μὴ τοιαύταις ὠφελιμώτερα τὰ παλαιά.
<span class="lb" data-page="13.377" data-line="2" id="l13.377.2"></span>καὶ ὅσῳ γ’ ἂν ᾖ χρονιωτέρα τε καὶ δύσλυτος ἡ φλεγμονὴ,
<span class="lb" data-page="13.377" data-line="3" id="l13.377.3"></span>τοσούτῳ τὰ παλαιὰ χρησιμώτερα καὶ μόνα θεραπεύειν ἱκανὰ
<span class="lb" data-page="13.377" data-line="4" id="l13.377.4"></span>μηδενὸς ἐπιῤῥέοντος ἔτι τῷ πεπονθότι μορίῳ. εἰ δ’ ἐπιῤῥέοι
<span class="lb" data-page="13.377" data-line="5" id="l13.377.5"></span>τι, μικτὴν εἶναι χρὴ καὶ τοῦ φαρμάκου τὴν δύναμιν, οἵαπερ
<span class="lb" data-page="13.377" data-line="6" id="l13.377.6"></span>ἐστὶ τοῦ συντεθέντος ὑπ’ ἐμοῦ. διὰ τοῦτο γοῦν ἔμιξα τοῖς
<span class="lb" data-page="13.377" data-line="7" id="l13.377.7"></span>διαφοροῦσι τὴν χαλκῖτιν καὶ τὸν φοίνικα, παντάπασιν ὀλίγας
<span class="lb" data-page="13.377" data-line="8" id="l13.377.8"></span>φλεγμονὰς εἰδὼς χρονιζούσας, ἐφ’ ὧν οὐδὲν ἐπιῤῥεῖ. διὰ
<span class="lb" data-page="13.377" data-line="9" id="l13.377.9"></span>γὰρ τοὺς ἐπιῤῥέοντας αὐτοῖς χυμοὺς εἰώθασι χρονίζειν. ἀρχομένων
<span class="lb" data-page="13.377" data-line="10" id="l13.377.10"></span>δὲ καὶ αὐξανομένων τῶν φλεγμονῶν ἐπικρατεῖν
<span class="lb" data-page="13.377" data-line="11" id="l13.377.11"></span>προσήκει τὴν τῶν στυφόντων τε καὶ ψυχόντων φαρμάκων
<span class="lb" data-page="13.377" data-line="12" id="l13.377.12"></span>δύναμιν, καὶ διὰ τοῦτο τηκόμενον εἰς πάχος κηρωτῆς ὑγρᾶς
<span class="lb" data-page="13.377" data-line="13" id="l13.377.13"></span>τὸ ἐμπλαστὸν τοῦτο φάρμακον ἱκανῶς πολύχρηστον γίγνεται
<span class="lb" data-page="13.377" data-line="14" id="l13.377.14"></span>ποτὲ μὲν οἴνου προσλαμβάνον ἢ ὄξους ἢ ὕδατος, ἔστι
<span class="lb" data-page="13.377" data-line="15" id="l13.377.15"></span>δὲ ὅτε δι’ ὠμοτριβοῦς ἐλαίου τηκόμενον ἤ τινος τῶν στύψιν
<span class="lb" data-page="13.377" data-line="16" id="l13.377.16"></span>ἐχόντων, οἷόν ἐστι τὸ Σπανόν τε καὶ τὸ Ἰστρικὸν, ἢ
<span class="lb" data-page="13.377" data-line="17" id="l13.377.17"></span>διά τινος τῶν γλυκέων ἄνευ στύψεως ἢ διὰ παλαιοῦ. καὶ
<span class="pb" data-page="13.378" id="p13.378"></span>
<span class="lb" data-page="13.378" data-line="1" id="l13.378.1"></span>διὰ μυρσίνου δὲ καὶ μηλίνου πολλάκις ἔτηξα τὸ φάρμακον,
<span class="lb" data-page="13.378" data-line="2" id="l13.378.2"></span>ἐφ’ ὧν ἐστι στύψεως ἰσχυροτέρας χρεία. αὕτη μὲν οὖν ἡ
<span class="lb" data-page="13.378" data-line="3" id="l13.378.3"></span>σύνθεσις τοῦ φαρμάκου κατὰ τοιάνδε γίγνεται συμμετρίαν.
<span class="lb" data-page="13.378" data-line="4" id="l13.378.4"></span>τοῦ παλαιοῦ στέατος ὃ καλοῦσιν<span class="milestone ed1page" data-n="2.315" data-unit="ed1page" id="ed1page.2.315"></span> ἀξούγγιον οἱ πιπράσκοντες
<span class="lb" data-page="13.378" data-line="5" id="l13.378.5"></span>ἔστωσαν λίτραι β΄. τοῦ δὲ ἐλαίου τοῦ παλαιοῦ λίτραι
<span class="lb" data-page="13.378" data-line="6" id="l13.378.6"></span>γ΄. καὶ λιθαργύρου λίτραι γ΄. χαλκίτεώς τε οὐγγίαι δ΄.
<span class="lb" data-page="13.378" data-line="7" id="l13.378.7"></span>ἕψειν δὲ αὐτὰ χρὴ κατὰ τόνδε τὸν τρόπον. τοῦ στέατος
<span class="lb" data-page="13.378" data-line="8" id="l13.378.8"></span>τοὺς ὑμένας ἐξελὼν καὶ τὸ λοιπὸν θλάσας, ὡς εὔτηκτον
<span class="lb" data-page="13.378" data-line="9" id="l13.378.9"></span>γενέσθαι μετὰ τοῦτο τῆξον ἐπὶ πυρὸς, εἶτα λαβὼν ἠθμὸν
<span class="lb" data-page="13.378" data-line="10" id="l13.378.10"></span>διήθησον, ὡς καθαρὸν αὐτὸ γενέσθαι, μηδὲν ὑμένος ἔχον,
<span class="lb" data-page="13.378" data-line="11" id="l13.378.11"></span>ἕλκον σταθμὸν τὰς προειρημένας δύο λίτρας, εἶτα λελειωμένας
<span class="lb" data-page="13.378" data-line="12" id="l13.378.12"></span>τὰς δ΄. οὐγγίας τῆς χαλκίτεως σὺν ταῖς τρισὶ λίτρας τοῦ
<span class="lb" data-page="13.378" data-line="13" id="l13.378.13"></span>ἐλαίου μίξεις τῷ στέατι, προσεπιβαλὼν καὶ τὰς γ΄. λίτρας
<span class="lb" data-page="13.378" data-line="14" id="l13.378.14"></span>τῆς λιθαργύρου, καὶ πάντα κατὰ θυείαν ἑνώσας ἔμβαλλε
<span class="lb" data-page="13.378" data-line="15" id="l13.378.15"></span>ἐν τῇ κακκάβῃ, κινῶν ξύλῳ φοίνικος. ἀρκέσει δέ σοι κλάδος
<span class="lb" data-page="13.378" data-line="16" id="l13.378.16"></span>εἷς τῶν μεγάλων, ὡς τῷ μὲν ἁδρῷ μέρει τοῦ ξύλου χρῆσθαι
<span class="lb" data-page="13.378" data-line="17" id="l13.378.17"></span>κινοῦντα, κατὰ τὴν τῆς καλουμένης σπάθης χρείαν·
<span class="lb" data-page="13.378" data-line="18" id="l13.378.18"></span>οὕτω γὰρ <span class="milestone ed2page" data-n="13.646" data-unit="ed2page" id="ed2page.13.646"></span>ὀνομάζουσιν ᾧ κινοῦσι τὰ σκευαζόμενα, καὶ
<span class="lb" data-page="13.378" data-line="19" id="l13.378.19"></span>ἡμεῖς τοῦ σαφοῦς ἐχόμενοι καλέσομεν ὡσαύτως αὐτοῖς. τὸ
<span class="pb" data-page="13.379" id="p13.379"></span>
<span class="lb" data-page="13.379" data-line="1" id="l13.379.1"></span>δὲ συνεχὲς τῷ ἁδρῷ μέρει τοῦ κλάδου περικαθῄρας καὶ τὰς
<span class="lb" data-page="13.379" data-line="2" id="l13.379.2"></span>ἑκατέρωθεν ἐκφύσεις τὰς λεπτὰς ἀποτρίψας κατάτεμνε, προπεριξύσας
<span class="lb" data-page="13.379" data-line="3" id="l13.379.3"></span>τὸν φλοιὸν, ὅπως ἐμβληθέντα τὰ τμήματα τῷ
<span class="lb" data-page="13.379" data-line="4" id="l13.379.4"></span>φαρμάκῳ μεταδῷ τοῦ καθ’ ἑαυτὰ χυλοῦ. τῇ μὲν οὖν σπάθῃ
<span class="lb" data-page="13.379" data-line="5" id="l13.379.5"></span>χρῆσθαι προσῆκεν ἀπ’ ἀρχῆς εὐθέως, τὰ δὲ λεπτὰ τμήματα
<span class="lb" data-page="13.379" data-line="6" id="l13.379.6"></span>τῆς φοίνικος ἐμβάλλειν, ὅταν εἰς σύστασιν ἥκῃ τὸ φάρμακον
<span class="lb" data-page="13.379" data-line="7" id="l13.379.7"></span>ὁμοίαν κηρωτῇ. ἐὰν γὰρ ἀπ’ ἀρχῆς ἐμβάλλῃς αὐτὰ, καταναλωθήσεται
<span class="lb" data-page="13.379" data-line="8" id="l13.379.8"></span>διὰ τῆς ἑψήσεως ὁ χυλὸς τῶν ἐμβληθέντων,
<span class="lb" data-page="13.379" data-line="9" id="l13.379.9"></span>ὃν διαμεῖναι βουλόμεθα. καὶ αὐτῆς δὲ τῆς σπάθης, ᾗ κινεῖς
<span class="lb" data-page="13.379" data-line="10" id="l13.379.10"></span>ἐξ ἀρχῆς τὸ φάρμακον, ὅταν τὸ διαβρεχόμενον ἐν τῇ κακκάβῃ
<span class="lb" data-page="13.379" data-line="11" id="l13.379.11"></span>γένηται ξηρὸν, ὡς μηκέτ’ ἔχειν τὸν οἰκεῖον χυλὸν, ἀποτέμνων
<span class="lb" data-page="13.379" data-line="12" id="l13.379.12"></span>αὐτὸ καὶ ἀποῤῥίπτων τῷ λοιπῷ χρῷ. καὶ αὖθις
<span class="lb" data-page="13.379" data-line="13" id="l13.379.13"></span>ὁμοίως εἰ τύχοι τὸ διαβρεχόμενον ἐν τῷ φαρμάκῳ ξηρανθὲν
<span class="lb" data-page="13.379" data-line="14" id="l13.379.14"></span>αὖθις ἀπότεμνε. πρόδηλον δ’ ὅτι τὸν κλάδον τοῦ φοίνικος
<span class="lb" data-page="13.379" data-line="15" id="l13.379.15"></span>οὐ χρὴ πρὸ πολλῶν ἡμερῶν ἀποτετμῆσθαι τοῦ δένδρου, ξηραίνεται
<span class="lb" data-page="13.379" data-line="16" id="l13.379.16"></span>γὰρ ἐν τῷ χρόνῳ καὶ ἄχυλος γίνεται. κατὰ τὴν
<span class="lb" data-page="13.379" data-line="17" id="l13.379.17"></span>προτέραν οὖν, εἴπερ εἴη χειμὼν, ἀφῃρήσθω, θέρους δὲ χρὴ
<span class="lb" data-page="13.379" data-line="18" id="l13.379.18"></span>καὶ κατ’ αὐτὴν ἐκείνην τὴν ἡμέραν, ἐν ᾗπερ ἂν ἕψῃς τὸ
<span class="lb" data-page="13.379" data-line="19" id="l13.379.19"></span>φάρμακον, ἀφῃρῆσθαι τοῦ δένδρου τὸν κλάδον. ὅταν δ’ οὕτως
<span class="pb" data-page="13.380" id="p13.380"></span>
<span class="lb" data-page="13.380" data-line="1" id="l13.380.1"></span>ἑψόμενον ἀμόλυντον γένηται τὸ φάρμακον, αὐτῷ μὲν
<span class="lb" data-page="13.380" data-line="2" id="l13.380.2"></span>ἐμπλαστῷ χρήσῃ κατά τε τῶν δυσεπουλώτων ἑλκῶν καὶ τῶν
<span class="lb" data-page="13.380" data-line="3" id="l13.380.3"></span>ἐναίμων ἐλαίῳ διατήκων, ἐπὶ τῶν φλεγμαινόντων, ἐν ποδάγραις,
<span class="lb" data-page="13.380" data-line="4" id="l13.380.4"></span>ἐν ἀρθρίτισιν, ἐν βουβῶσιν, ἐν φύμασιν, ἐν κατακαύμασιν,
<span class="lb" data-page="13.380" data-line="5" id="l13.380.5"></span>ἐν χειμέθλοις, ἐν κατάγμασιν, ἐν θλάσμασιν, ἐν ταῖς
<span class="lb" data-page="13.380" data-line="6" id="l13.380.6"></span>ῥευματικαῖς καλουμέναις διαθέσεσιν ἁπάσαις. ἤδη δὲ καὶ τῶν
<span class="lb" data-page="13.380" data-line="7" id="l13.380.7"></span>τὰς κήλας τεμνόντων πολλοὶ μετὰ τὴν χειρουργίαν εὐθέως
<span class="lb" data-page="13.380" data-line="8" id="l13.380.8"></span>ἐπιτιθέασιν αὐτὸ, μετά τε τῶν ἐπιβροχῶν καὶ τῶν καταπλασμάτων
<span class="lb" data-page="13.380" data-line="9" id="l13.380.9"></span>διαπραττόμενοι. εἰ μέντοι τῆς χαλκίτεως ἐμβάλοις
<span class="lb" data-page="13.380" data-line="10" id="l13.380.10"></span>οὐγγίας στ΄. ὅπερ ἐστὶν ἥμισυ λίτρας, ἔσται σοι μεγάλων
<span class="lb" data-page="13.380" data-line="11" id="l13.380.11"></span>τραυμάτων κολλητικώτερον τὸ φάρμακον ἐπουλωτικώτερόν
<span class="lb" data-page="13.380" data-line="12" id="l13.380.12"></span>τε τῶν δυσεπουλώτων. ἀλλ’ ἐν τούτῳ μέν ἐστι καὶ
<span class="lb" data-page="13.380" data-line="13" id="l13.380.13"></span>ἄλλα φάρμακα τῆς αὐτῆς δυνάμεως. τηχθέντι δὲ αὐτῷ μετ’
<span class="lb" data-page="13.380" data-line="14" id="l13.380.14"></span>ἐλαίου θαῤῥεῖν χρὴ τῶν ἄλλων ἁπάντων μᾶλλον ἐπὶ τῶν
<span class="lb" data-page="13.380" data-line="15" id="l13.380.15"></span>ῥευματικῶν διαθέσεων. ἐν γοῦν τῇ Ῥώμῃ πλείστων γιγνομένων
<span class="lb" data-page="13.380" data-line="16" id="l13.380.16"></span>τοιούτων, οὐδὲν οὕτως ηὐδοκίμησεν. ἐπιτήδειον δὲ, ὡς
<span class="lb" data-page="13.380" data-line="17" id="l13.380.17"></span>ἔφην, ἔστι καὶ ποδάγραις καὶ ἀρθρίτισιν ἐν ἅπαντι καιρῷ,
<span class="pb" data-page="13.381" id="p13.381"></span>
<span class="lb" data-page="13.381" data-line="1" id="l13.381.1"></span>καθ’ ὃν οὐκ εἰσὶν ὀδύναι σφοδραὶ, δεόμεναι καταντλημάτων
<span class="lb" data-page="13.381" data-line="2" id="l13.381.2"></span>τε καὶ καταπλασμάτων παρηγορικῶν. ἀρχομένων οὖν καὶ
<span class="lb" data-page="13.381" data-line="3" id="l13.381.3"></span>αὐξομένων ἔτι τῶν τοιούτων διαθέσεως, ἐπειδὰν τήξῃς τὸ
<span class="lb" data-page="13.381" data-line="4" id="l13.381.4"></span>φάρμακον, ἐάσας ἀποψυχθῆναι, καὶ ξύων σπαθομήλῃ τὸ ξυσθὲν
<span class="lb" data-page="13.381" data-line="5" id="l13.381.5"></span>ἔμβαλε εἰς θυείαν παραχέων οἴνου καὶ τρίβων ταῖς
<span class="lb" data-page="13.381" data-line="6" id="l13.381.6"></span>χερσὶ πρὸς τῇ θυείᾳ, χάριν τοῦ δέξασθαι τὸν οἶνον. ἔστω
<span class="lb" data-page="13.381" data-line="7" id="l13.381.7"></span>δ’ οὗτος ἐκ τῶν αὐστηροτέρων, ἡλικίαν μὲν μέσος, οὐ παχὺς
<span class="lb" data-page="13.381" data-line="8" id="l13.381.8"></span>δὲ κατὰ τὴν σύστασιν, ἀλλ’ ὡς οἷόν τε μάλιστα διαυγέστερος.
<span class="lb" data-page="13.381" data-line="9" id="l13.381.9"></span>ὁ γὰρ τοιοῦτος, ὡς λεπτομερέστερος ὢν, εἰς τὸ
<span class="lb" data-page="13.381" data-line="10" id="l13.381.10"></span>βάθος δύεται τῶν σωμάτων. ἄχρι τοσούτου δ’ αὐτὸν ἐπίχει
<span class="lb" data-page="13.381" data-line="11" id="l13.381.11"></span>τῷ τετηκότι φαρμάκῳ, τρίβων ταῖς χερσὶν ἄχρις ἂν ὑποδέχηται
<span class="lb" data-page="13.381" data-line="12" id="l13.381.12"></span>καὶ μιγνύηται καὶ μὴ παραπλέῃ τὸ ὑγρὸν ἄμικτον τῷ
<span class="lb" data-page="13.381" data-line="13" id="l13.381.13"></span>τριβομένῳ τε καὶ μαλασσομένῳ φαρμάκῳ. καὶ χωρὶς δὲ τοῦ
<span class="lb" data-page="13.381" data-line="14" id="l13.381.14"></span>προψύχοντα ξύειν ἔτι θερμῷ τῷ τετηκότι φαρμάκῳ τὸν
<span class="lb" data-page="13.381" data-line="15" id="l13.381.15"></span>οἶνον ἐγχέας τις ἀναμῖξαι δυνήσεται. κατὰ μὲν οὖν τὰς ἀρχὰς
<span class="lb" data-page="13.381" data-line="16" id="l13.381.16"></span>τῶν φλεγμονῶν τὴν ἀποκρουστικὴν δύναμιν ἐπικρατεῖν
<span class="lb" data-page="13.381" data-line="17" id="l13.381.17"></span>προσήκει, κατὰ δὲ τὰς αὐξήσεις ἀφαιρεῖν μέν τι αὐτῆς, προστιθέναι
<span class="lb" data-page="13.381" data-line="18" id="l13.381.18"></span>δὲ τῆς διαφορητικῆς. ὅταν δ’ εἰς τὴν οἰκείαν ἀκμὴν ﻿
<span class="pb" data-page="13.382" id="p13.382"></span>
<span class="lb" data-page="13.382" data-line="1" id="l13.382.1"></span>ὁ τῆς φλεγμονῆς ὄγκος ἀφίκηται, παραπλησίας ἀλλήλαις
<span class="lb" data-page="13.382" data-line="2" id="l13.382.2"></span><span class="milestone ed2page" data-n="13.647" data-unit="ed2page" id="ed2page.13.647"></span>εἶναι χρὴ τὰς δυνάμεις τήν τε ἀποκρουστικὴν καὶ διαφορητικὴν,
<span class="lb" data-page="13.382" data-line="3" id="l13.382.3"></span>ἐάν γε μή τις ὀδύνη σφοδρὰ παρηγορικοῦ δέηται
<span class="lb" data-page="13.382" data-line="4" id="l13.382.4"></span>φαρμάκου. παρακμαζούσης δὲ τῆς φλεγμονῆς τὴν διαφορητικὴν
<span class="lb" data-page="13.382" data-line="5" id="l13.382.5"></span>δύναμιν ἐπικρατεῖν προσήκει, ὡς μηδ’ ὅλως ἐν ἐκείνῳ
<span class="lb" data-page="13.382" data-line="6" id="l13.382.6"></span>τῷ καιρῷ μίγνυσθαί τι τοῦ οἴνου. καὶ μέντοι καὶ κατ’ αὐτὴν
<span class="lb" data-page="13.382" data-line="7" id="l13.382.7"></span>τὴν τῆξιν, ἔνθα μὲν ἐπικρατεῖν ἱκανῶς βουλόμεθα τὴν
<span class="lb" data-page="13.382" data-line="8" id="l13.382.8"></span>στύφουσαν ποιότητα, τὸ Σπανὸν ἔλαιον ἢ τὸ Ἰστρικὸν ἢ
<span class="lb" data-page="13.382" data-line="9" id="l13.382.9"></span>τὸ καλούμενον ὀμφάκινόν τε καὶ ὠμοτριβὲς ἐμβάλλειν προσήκει.
<span class="lb" data-page="13.382" data-line="10" id="l13.382.10"></span>ἔνθα δὲ παραπλησίας ἔχειν ἀμφοτέρας τὰς δυνάμεις,
<span class="lb" data-page="13.382" data-line="11" id="l13.382.11"></span>ἐλαίῳ γλυκεῖ μήτε προσφάτῳ μήτε παλαιῷ τήκειν αὐτό. διαφορητικὸν
<span class="lb" data-page="13.382" data-line="12" id="l13.382.12"></span>δὲ ποιῆσαι βουλόμενοι, ἐπιτήδειόν ἐστι παλαιὸν
<span class="lb" data-page="13.382" data-line="13" id="l13.382.13"></span>ἔλαιον ἢ κίκινον. ἡ δὲ ἐν τῷ τήκεσθαι συμμετρία τοῦ ἐμπλαστοῦ
<span class="lb" data-page="13.382" data-line="14" id="l13.382.14"></span>φαρμάκου τοιάδε γιγνέσθω. βραχὺ πλέον ἔστω σοι
<span class="lb" data-page="13.382" data-line="15" id="l13.382.15"></span>τὸ ἔλαιον τοῦ φαρμάκου καὶ μᾶλλον δηλονότι τοῦ θέρους,
<span class="lb" data-page="13.382" data-line="16" id="l13.382.16"></span>ὡς εἶναι δέκα μὲν οὐγγίας τοῦ φαρμάκου, τοῦ δὲ ἐλαίου
<span class="lb" data-page="13.382" data-line="17" id="l13.382.17"></span>λίτραν μίαν αὐτάρκως ἂν ἐμβάλλοι τις. εὔδηλον δ’ ὅτι δραστικώτερον
<span class="lb" data-page="13.382" data-line="18" id="l13.382.18"></span>μὲν γίνεται πλέον ἔχον τοῦ φαρμάκου, παρηγορικώτερον
<span class="pb" data-page="13.383" id="p13.383"></span>
<span class="lb" data-page="13.383" data-line="1" id="l13.383.1"></span>δὲ καὶ ἀνωδυνώτερον, ὅσῳ περ ἂν ὑγρότερον γένηται
<span class="lb" data-page="13.383" data-line="2" id="l13.383.2"></span>τακὲν σὺν ῥοδίνῳ. κηρωτῆς δὲ ἐγχρίστου σύστασιν
<span class="lb" data-page="13.383" data-line="3" id="l13.383.3"></span>λαμβάνει, τακείσης τοῦ φαρμάκου λίτρας μιᾶς ἐν ἡμιλίτρῳ
<span class="lb" data-page="13.383" data-line="4" id="l13.383.4"></span>ἐλαίου. χρήσιμον δὲ τὸ τοιοῦτο ταῖς παρακμαῖς τῶν φλεγμονῶν
<span class="lb" data-page="13.383" data-line="5" id="l13.383.5"></span>ἐστι. καὶ τοὺς ἐν ἕδρα δὲ καὶ κατὰ τὸ ἀπευθυσμένον
<span class="lb" data-page="13.383" data-line="6" id="l13.383.6"></span>ἔντερον ὄγκους φλεγμονώδεις αὐτομάτως γιγνομένους,
<span class="lb" data-page="13.383" data-line="7" id="l13.383.7"></span>οὐδὲν οὕτως ὀνίνησι. τετῆχθαι δὲ αὐτὸ χρὴ τηνικαῦτα μετ’
<span class="lb" data-page="13.383" data-line="8" id="l13.383.8"></span>ἐλαίου πλείονος, ὡς δι’ εὐθυτρήτου κέρατος ἐνίεσθαι, κύστιν
<span class="lb" data-page="13.383" data-line="9" id="l13.383.9"></span>ὑείαν ἔχοντος προσδεδεμένην, ὡς εἰώθαμεν ἐπὶ τῶν τοιούτων
<span class="lb" data-page="13.383" data-line="10" id="l13.383.10"></span>χρῆσθαι. καὶ διὰ ῥοδίνου δὲ ἐπὶ τούτων ἔτηξα πολλάκις
<span class="lb" data-page="13.383" data-line="11" id="l13.383.11"></span>αὐτὸ, προϋποκειμένης τῷ ἀγγείῳ καθ’ ὃ τήκεται κακκάβης,
<span class="lb" data-page="13.383" data-line="12" id="l13.383.12"></span>ὕδωρ μὲν ἐν αὐτῇ ἐχούσης θερμὸν, ἄνθραξι δὲ διαπύροις
<span class="lb" data-page="13.383" data-line="13" id="l13.383.13"></span>ἐπικειμένης ἢ κατὰ φλογὸς ἀκάπνου. κατὰ μέντοι τὴν
<span class="lb" data-page="13.383" data-line="14" id="l13.383.14"></span>προειρημένην συμμετρίαν τετηκὸς, ὡς σύστασιν ἔχειν ὑγρᾶς
<span class="lb" data-page="13.383" data-line="15" id="l13.383.15"></span>κηρωτῆς καὶ τὰ κατὰ τὸ αἰδοῖον ἕλκη καὶ τὰ κατὰ τὴν
<span class="lb" data-page="13.383" data-line="16" id="l13.383.16"></span>ἕδραν ὀνίνησιν. οὐχ ἥκιστα δὲ καὶ τἄλλα πάντα καὶ μέχρι
<span class="lb" data-page="13.383" data-line="17" id="l13.383.17"></span>τῶν ἑλκωθέντων χειμέθλων τε καὶ πυρικαύτων. καὶ γὰρ
<span class="lb" data-page="13.383" data-line="18" id="l13.383.18"></span>ἀφλέγμαντα καὶ καθαρὰ ποιεῖ ταχέως ἅπαντα καὶ σαρκοῖ
<span class="lb" data-page="13.383" data-line="19" id="l13.383.19"></span>στερεᾷ σαρκὶ καὶ μάλισθ’ ὅταν ἔχῃ πλέον χαλκίτεως. εὔδηλον
<span class="pb" data-page="13.384" id="p13.384"></span>
<span class="lb" data-page="13.384" data-line="1" id="l13.384.1"></span>δ’ ὅτι καὶ οἴνου μεμίχθαι χρὴ τῷ τοῦτο δράσοντι φαρμάκῳ.
<span class="lb" data-page="13.384" data-line="2" id="l13.384.2"></span>εἰ προσλάβοι δὲ ὄξους, ἄριστον ἐπὶ τῶν πυρικαύτων
<span class="lb" data-page="13.384" data-line="3" id="l13.384.3"></span>ἐστὶ καὶ παραχρῆμα καὶ μετὰ ταῦτα κατὰ πάντα καιρὸν
<span class="lb" data-page="13.384" data-line="4" id="l13.384.4"></span>ἐπιτιθέμενον, ἐάν τε ἤδη φλυκταίνας ἔχῃ τὸ πυρίκαυτον,
<span class="lb" data-page="13.384" data-line="5" id="l13.384.5"></span>ἐάν τε μή. πρόδηλον δ’ ὅτι κᾂν ἐφ’ ὕδατος ζέοντος καυθῇ
<span class="lb" data-page="13.384" data-line="6" id="l13.384.6"></span>τις, ὀνομάζεται καὶ τοῦτο τὸ <span class="milestone ed1page" data-n="2.316" data-unit="ed1page" id="ed1page.2.316"></span>πάθημα πυρίκαυτον. εἰ
<span class="lb" data-page="13.384" data-line="7" id="l13.384.7"></span>δὲ πρὶν φλεγμῆναί τις ἐπιθείη τὸ φάρμακον, οὐδὲν οὕτως
<span class="lb" data-page="13.384" data-line="8" id="l13.384.8"></span>κωλύει γένεσιν φλεγμονῆς, ὥστε καθάπερ ἔφην καὶ τῶν τὰς
<span class="lb" data-page="13.384" data-line="9" id="l13.384.9"></span>κήλας τεμνόντων εὐθέως αὐτῷ χρῶνταί τινες, οὐδὲ προεπιβρέξαντες
<span class="lb" data-page="13.384" data-line="10" id="l13.384.10"></span>τὸ τραῦμα. καὶ καταθλασμάτων δὲ καὶ καταγμάτων
<span class="lb" data-page="13.384" data-line="11" id="l13.384.11"></span>καὶ τῶν ὁπωσοῦν πεπληγότων, ἐπιτηδειότατόν ἐστιν ὑγρὸν
<span class="lb" data-page="13.384" data-line="12" id="l13.384.12"></span>ἐπιτιθέμενον. ἐπιδέσμοις δὲ περιλαμβανόμενον ἐν τρόπῳ καταγματικῆς
<span class="lb" data-page="13.384" data-line="13" id="l13.384.13"></span>ἐπιδέσεως, οἰδήματά γε πάντα καὶ ἐμφυσήματα
<span class="lb" data-page="13.384" data-line="14" id="l13.384.14"></span>θαυμαστῶς ὀνίνησι. κακοχύμου δ’ ὄντος τοῦ σώματος ἢ καὶ
<span class="lb" data-page="13.384" data-line="15" id="l13.384.15"></span>λίαν αἰσθητικοῦ, μιγνύειν αὐτῷ χρὴ κατ’ ἀρχὰς ἐπιτιθέντα
<span class="lb" data-page="13.384" data-line="16" id="l13.384.16"></span>τοῖς τεθλασμένοις τε καὶ πεπληγόσι μέρεσιν ὑοσκυάμου πρόσφατον.
<span class="lb" data-page="13.384" data-line="17" id="l13.384.17"></span>εἰ δ’ ἀποροίης προσφάτου, διὰ τὴν ὥραν τοῦ ἔτους
<span class="pb" data-page="13.385" id="p13.385"></span>
<span class="lb" data-page="13.385" data-line="1" id="l13.385.1"></span>ἢ τὸ χωρίον οὐδὲν μεῖον ἕξεις ἐπεμβάλλων τὸν ἀποτεθέντα
<span class="lb" data-page="13.385" data-line="2" id="l13.385.2"></span>διὰ τοῦ θέρους, οἷος καὶ ὁ ἀπὸ Κρήτης ἐστὶ κομιζόμενος
<span class="lb" data-page="13.385" data-line="3" id="l13.385.3"></span>ἡμῖν εἰς Ῥώμην καθ’ ἕκαστον ἔτος. ἔτι δὲ μᾶλλον τούτου
<span class="lb" data-page="13.385" data-line="4" id="l13.385.4"></span>τὸν χυλὸν τοῦ μανδραγόρου μιγνύων, ἀνώδυνον ἐργάσῃ τὸ
<span class="lb" data-page="13.385" data-line="5" id="l13.385.5"></span>φάρμακον. ἴστε δ’ ὅτι καὶ οὗτος ἀπὸ Κρήτης κομίζεται κάλλιστος
<span class="lb" data-page="13.385" data-line="6" id="l13.385.6"></span>ἐν ὀστρακίνοις ποτηρίοις. ἀρκεῖ δὲ μίαν οὐγγίαν μῖξαι
<span class="lb" data-page="13.385" data-line="7" id="l13.385.7"></span>τοῦ χυλοῦ, λίτρᾳ ἐλαίου τῆς τηκομένης ἐμπλάστρου.
<span class="lb" data-page="13.385" data-line="8" id="l13.385.8"></span><span class="milestone ed2page" data-n="13.648" data-unit="ed2page" id="ed2page.13.648"></span>καὶ πλεῖον δ’ ἂν ἔσθ’ ὅτε καὶ ἔλαττον ἐμβάλλοις κατὰ τὴν
<span class="lb" data-page="13.385" data-line="9" id="l13.385.9"></span>χρείαν τῆς διαθέσεως. συντελεῖ δὲ ἐπὶ τῶν τοιούτων σωμάτων
<span class="lb" data-page="13.385" data-line="10" id="l13.385.10"></span>καὶ τὸ διὰ ῥοδίνου τετῆχθαι τὸ φάρμακον. ὅσα δὲ ἐκ
<span class="lb" data-page="13.385" data-line="11" id="l13.385.11"></span>καταπτώσεως ἐθλάσθη μέρη τοῦ σώματος ἢ πληγέντα ξύλῳ
<span class="lb" data-page="13.385" data-line="12" id="l13.385.12"></span>καὶ λίθῳ, κᾂν ἐκχύμωμά τι γένηται, κατὰ τὰς ἀρχὰς εὐθέως
<span class="lb" data-page="13.385" data-line="13" id="l13.385.13"></span>ἐπιτιθέναι χρὴ τὸ τετηκὸς φάρμακον, ὡς εἴρηται, μιχθέντος
<span class="lb" data-page="13.385" data-line="14" id="l13.385.14"></span>οἴνου. προσήκει δὲ κατὰ τὴν τρίτην ἡμέραν ἢ πάντως γε
<span class="lb" data-page="13.385" data-line="15" id="l13.385.15"></span>τὴν τετάρτην, ἐὰν ἀφλέγμαντον εἴη τὸ μόριον, ἀφαιρεῖν μὲν
<span class="lb" data-page="13.385" data-line="16" id="l13.385.16"></span>τὸν οἶνον, ἐλαίῳ δὲ τήκειν παλαιῷ τὴν ἔμπλαστρον. ἐὰν γὰρ
<span class="lb" data-page="13.385" data-line="17" id="l13.385.17"></span>ἐπὶ πλέον στύφηται τὰ ἐκχυμώματα δυσδιαφόρητα γίνεται.
<span class="lb" data-page="13.385" data-line="18" id="l13.385.18"></span>τούτῳ τῷ φαρμάκῳ καὶ πρὸς ἐρυσιπέλατα χρῶμαι καὶ μάλιστα
<span class="pb" data-page="13.386" id="p13.386"></span>
<span class="lb" data-page="13.386" data-line="1" id="l13.386.1"></span>φλεγμονώδη καὶ πολὺ δὴ μᾶλλον ἔτι πρὸς τὰς ἐρυσιπελατώδεις
<span class="lb" data-page="13.386" data-line="2" id="l13.386.2"></span>φλεγμονάς. ἐν ἀρχῇ μὲν οὖν ἐπιτίθημι τήκων
<span class="lb" data-page="13.386" data-line="3" id="l13.386.3"></span>αὐτὸ ῥοδίνῳ δι’ ὠμοτριβοῦς ἐλαίου καὶ ἀνάλου σκευασθέντι,
<span class="lb" data-page="13.386" data-line="4" id="l13.386.4"></span>κάλλιστον μὲν γὰρ πρὸς ἐρυσιπέλατα τὸ τοιοῦτον. τακέντι
<span class="lb" data-page="13.386" data-line="5" id="l13.386.5"></span>δ’ οὕτως αὐτῷ μιγνύσθω κατὰ τὴν θυείαν, ἀναφυρόμενός
<span class="lb" data-page="13.386" data-line="6" id="l13.386.6"></span>τε καὶ δευόμενος ἀκριβῶς ὅλος δι’ ὅλου στρυχνοῦ χυλὸς ἢ
<span class="lb" data-page="13.386" data-line="7" id="l13.386.7"></span>εἰ μὴ τοῦτο παρείη ψυλλίου. θέρους δὲ ὄντος καὶ ὁ τῆς
<span class="lb" data-page="13.386" data-line="8" id="l13.386.8"></span>ὄμφακος μετὰ τοῦ τῆς ἀνδράχνης ἤ ἀειζώου. μόνος μὲν γὰρ
<span class="lb" data-page="13.386" data-line="9" id="l13.386.9"></span>ὁ τῆς ὄμφακος πλέον ἢ δεῖ στύφει. βλάπτει δὲ ἡ τοσαύτη
<span class="lb" data-page="13.386" data-line="10" id="l13.386.10"></span>στύψις ἐρυσιπέλατα, κατακλείει γὰρ αὐτῶν τὴν θερμότητα
<span class="lb" data-page="13.386" data-line="11" id="l13.386.11"></span>πυκνοῦσα τὸ δέρμα. πάλιν δὲ ὁ τῆς ἀνδράχνης χυλὸς, οὐδ’
<span class="lb" data-page="13.386" data-line="12" id="l13.386.12"></span>ἐκθλιφθῆναι δύναται μόνος ὑπὸ γλισχρότητος. ἄριστον οὖν
<span class="lb" data-page="13.386" data-line="13" id="l13.386.13"></span>ἐστιν ἐκθλίψαντα τὸν τῆς ὄμφακος χυλὸν ἐπιβάλλειν ἐν
<span class="lb" data-page="13.386" data-line="14" id="l13.386.14"></span>ὅλμῳ κεκομμένης τῇ ἀνδράχνῃ καὶ οὕτως αὖθις κόπτειν. εἶθ’
<span class="lb" data-page="13.386" data-line="15" id="l13.386.15"></span>ὅταν ἀκριβῶς ἑνωθῇ τὸ μικτὸν ἐξ ἀμφοῖν ἐκθλίβειν τὸν χυλόν.
<span class="lb" data-page="13.386" data-line="16" id="l13.386.16"></span>ὁμοίως δὲ καὶ τὸν τοῦ ἀειζώου χυλὸν ἐκθλίψεις. καταμόνας
<span class="lb" data-page="13.386" data-line="17" id="l13.386.17"></span>γὰρ οὐδὲ ἐκ τούτου δυνατὸν ἐκθλῖψαι δαψιλῆ, καθάπερ
<span class="lb" data-page="13.386" data-line="18" id="l13.386.18"></span>οὐδ’ ἐκ τῆς κοτυληδόνος. εἰ δὲ καὶ τῶν τοῦ μανδραγόρου ﻿
<span class="pb" data-page="13.387" id="p13.387"></span>
<span class="lb" data-page="13.387" data-line="1" id="l13.387.1"></span>μήλων ἀκμαίων ὄντων ἐκθλίψετε πρόσφατον χυλὸν,
<span class="lb" data-page="13.387" data-line="2" id="l13.387.2"></span>ἐπιτηδειότερον ἐργάσεσθε τὸ φάρμακον. εἰ δὲ μὴ κατὰ καιρὸν
<span class="lb" data-page="13.387" data-line="3" id="l13.387.3"></span>εἴη, ἀλλὰ τοῦ γε ἀπὸ Κρήτης ἤ τινος ἑτέρου χωρίου
<span class="lb" data-page="13.387" data-line="4" id="l13.387.4"></span>τοιούτου κομιζομένου μιγνύειν χρή. καὶ ὑοσκυάμου δὲ χυλὸν
<span class="lb" data-page="13.387" data-line="5" id="l13.387.5"></span>εἴωθα μιγνύειν αὐτῷ καί ποτε καὶ μηκώνειον. ὀνομάζεται
<span class="lb" data-page="13.387" data-line="6" id="l13.387.6"></span>δὲ οὕτως ὁ τῆς μήκωνος ὀπός. ἄμεινον δὲ ἅμα τούτῳ
<span class="lb" data-page="13.387" data-line="7" id="l13.387.7"></span>καὶ γλαυκίου τι προσεπεμβάλλειν. ἀσθενέστερος δὲ πολὺ τούτων,
<span class="lb" data-page="13.387" data-line="8" id="l13.387.8"></span>ἀλλ’ εὐπόριστος ὁ τῆς θριδακίνης χυλὸς, ὅ τε τῆς
<span class="lb" data-page="13.387" data-line="9" id="l13.387.9"></span>ἀγρίας καὶ ὁ τῆς κηπευομένης, ἣν ἅπαντες οἱ Ἕλληνες οἱ
<span class="lb" data-page="13.387" data-line="10" id="l13.387.10"></span>νῦν οὐ θριδακίνην, ἀλλὰ θρίδακα προσαγορεύουσι, τὴν ἀγρίαν
<span class="lb" data-page="13.387" data-line="11" id="l13.387.11"></span>μόνην θριδακίνην ὀνομάζοντες. ἀσθενέστεροι δὲ τούτων εἰς
<span class="lb" data-page="13.387" data-line="12" id="l13.387.12"></span>ψύξιν χυλοὶ, σέρεως καὶ πολυγόνου καὶ τριφύλλου καὶ μυὸς
<span class="lb" data-page="13.387" data-line="13" id="l13.387.13"></span>ὤτων εἰσὶ, ψύχουσι δ’ οὖν καὶ αὐτοί. καὶ μᾶλλον αὐτῶν ὁ
<span class="lb" data-page="13.387" data-line="14" id="l13.387.14"></span>ἀπὸ τῶν τελμάτων φακός. εἰ δὲ μηδὲν τούτων παρείη, μιγνύειν
<span class="lb" data-page="13.387" data-line="15" id="l13.387.15"></span>ὄξους τε καὶ ὕδατος. ἅπαντα δὲ τὰ τοιαῦτα φάρμακα
<span class="lb" data-page="13.387" data-line="16" id="l13.387.16"></span>τὰς ἐπικτήτους ποιότητας ἐχέτω ψυχρὰς, ἐνισταμένων
<span class="lb" data-page="13.387" data-line="17" id="l13.387.17"></span>τῶν ἀγγείων ὕδατι ψυχρῷ λίαν ἢ χιόνι. καὶ αὐτὸ δὲ τὸ
<span class="lb" data-page="13.387" data-line="18" id="l13.387.18"></span>τῆς φοινικίνης φάρμακον ὁμοίως κατεψύχθω προσαγόμενον
<span class="pb" data-page="13.388" id="p13.388"></span>
<span class="lb" data-page="13.388" data-line="1" id="l13.388.1"></span>ἐρυσιπέλασιν, ἄχρι περ ἂν αὐτῶν παύσηται τὸ πάνυ φλογῶδες.
<span class="lb" data-page="13.388" data-line="2" id="l13.388.2"></span>εὔδηλον δ’ ὅτι συνεχῶς ὑπαλλάττεσθαι χρὴ τὰ δι’
<span class="lb" data-page="13.388" data-line="3" id="l13.388.3"></span>ἐπικτήτου ποιότητος ψυχρᾶς ὠφελοῦντα τὰς ἐρυσιπελατώδεις
<span class="lb" data-page="13.388" data-line="4" id="l13.388.4"></span>διαθέσεις καὶ μάλισθ’ ὅταν ἀκριβὲς ᾖ τὸ ἐρυσίπελας
<span class="lb" data-page="13.388" data-line="5" id="l13.388.5"></span>ἄνευ τοῦ μεμίχθαι φλεγμονῇ. παυσαμένου μέντοι τοῦ πάνυ
<span class="lb" data-page="13.388" data-line="6" id="l13.388.6"></span>φλογώδους ἢ μηδὲ τὴν ἀρχὴν ἀκριβοῦς ἐρυσιπέλατος γεγονότος,
<span class="lb" data-page="13.388" data-line="7" id="l13.388.7"></span>ἀλλ’ ἤτοι φλεγμονῆς ἐρυσιπελατώδους ἢ ἐρυσιπέλατος
<span class="lb" data-page="13.388" data-line="8" id="l13.388.8"></span>φλεγμονώδους, οὐδὲν ἔτι δεόμεθα τῆς ἐπικτήτου ψύξεως,
<span class="lb" data-page="13.388" data-line="9" id="l13.388.9"></span>ἀλλὰ καὶ τῶν ψυχόντων πάνυ χυλῶν ἀφεψόμεθα, τοὺς μετρίως
<span class="lb" data-page="13.388" data-line="10" id="l13.388.10"></span>ψυχροὺς μιγνύντες τῷ τηχθέντι φαρμάκῳ. καὶ μετὰ
<span class="lb" data-page="13.388" data-line="11" id="l13.388.11"></span>τούτους ἤδη καὶ λινοσπέρμου χυλὸν καὶ χαμαιμήλου μίξωμεν·
<span class="lb" data-page="13.388" data-line="12" id="l13.388.12"></span>αὐτῷ τε μόνῳ μετὰ ταῦτα χρησόμεθα τῷ τετηκότι φαρμάκῳ
<span class="lb" data-page="13.388" data-line="13" id="l13.388.13"></span>μηδὲν ἐπιμιγνύντες ἄλλο. <span class="milestone ed2page" data-n="13.649" data-unit="ed2page" id="ed2page.13.649"></span>φθάσαντος δέ ποτε πελιδνοῦ
<span class="lb" data-page="13.388" data-line="14" id="l13.388.14"></span>γενέσθαι τοῦ ἐρυσιπέλατος, ὑπὸ τῆς τῶν ψυχόντων
<span class="lb" data-page="13.388" data-line="15" id="l13.388.15"></span>δυνάμεως, χρὴ μὲν οὐδ’ ὀνομάζειν ἔτι τὸ τοιοῦτον ἐρυσίπελας·
<span class="lb" data-page="13.388" data-line="16" id="l13.388.16"></span>ἀπέχεσθαι δὲ προσήκει τηνικαῦτα μὴ ὅτι τοῦ οἴνου τῆς
<span class="lb" data-page="13.388" data-line="17" id="l13.388.17"></span>μίξεως, ἀλλὰ καὶ τοῦ ῥοδίνου καὶ τῶν στυπτικῶν ἐλαίων,
<span class="lb" data-page="13.388" data-line="18" id="l13.388.18"></span>ἱκανὴ γὰρ ἡ φοινικίνη μόνη διαφορῆσαι τὸ πελιδνωθὲν
<span class="pb" data-page="13.389" id="p13.389"></span>
<span class="lb" data-page="13.389" data-line="1" id="l13.389.1"></span>ἐλαίῳ τηκομένη παλαιῷ, καὶ καταντλεῖται ὕδατι θερμῷ τηνικαῦτα
<span class="lb" data-page="13.389" data-line="2" id="l13.389.2"></span>τὰ πεπονθότα μόρια καὶ κατασχάζεται. καὶ ὑμῖν εἰ
<span class="lb" data-page="13.389" data-line="3" id="l13.389.3"></span>δόξει ποτε τοῦτο πρᾶξαι, παραχρῆμα μὲν ἐπιτιθέναι χρὴ τὸ
<span class="lb" data-page="13.389" data-line="4" id="l13.389.4"></span>τῆς φοινικίνης τακείσης ὑγρὸν φάρμακον ἔχον οἴνου, μετὰ
<span class="lb" data-page="13.389" data-line="5" id="l13.389.5"></span>δὲ μίαν ἡμέραν ἀφαιρεῖν τὸν οἶνον. εἰ δὲ πλέον ἤδη κατεψυγμένον
<span class="lb" data-page="13.389" data-line="6" id="l13.389.6"></span>ἐρυσίπελας ὑπὸ τῶν ἀμέτρως ψυχόντων ἰατρῶν
<span class="lb" data-page="13.389" data-line="7" id="l13.389.7"></span>παραλάβοιμεν, ὡς ἤδη καὶ μελαίνεσθαι, τῇ τε καταντλήσει
<span class="lb" data-page="13.389" data-line="8" id="l13.389.8"></span>καὶ τῇ ἀποχαράξει μᾶλλον χρησόμεθα. καὶ χωρὶς δὲ τούτων
<span class="lb" data-page="13.389" data-line="9" id="l13.389.9"></span>τῷ ὑγρῷ φαρμάκῳ μίξομέν τι τῆς ἀσβέστου τιτάνου. μαλακοσάρκων
<span class="lb" data-page="13.389" data-line="10" id="l13.389.10"></span>δὲ τῶν πεπονθότων ὄντων, πεπλυμένης αὐτῆς μίξομεν.
<span class="lb" data-page="13.389" data-line="11" id="l13.389.11"></span>ἀγαθὸς δὲ τηνικαῦτα καὶ ὁ τοῦ κοριάνδρου χυλὸς
<span class="lb" data-page="13.389" data-line="12" id="l13.389.12"></span>ἀναμιγνύμενος τῷ φαρμάκῳ. οὗτος μέν γε καὶ μετὰ ῥοδίνης
<span class="lb" data-page="13.389" data-line="13" id="l13.389.13"></span>κηρωτῆς ὀνίνησι μεγάλως, πρὸς ἃ δὴ καὶ τὰς τοιαύτας διαθέσεις
<span class="lb" data-page="13.389" data-line="14" id="l13.389.14"></span>καὶ ἄλλα πολλὰ φάρμακα κατὰ τὸν ἑξῆς λόγον εἰρήσεται,
<span class="lb" data-page="13.389" data-line="15" id="l13.389.15"></span>τινὰ μὲν ὁμοίαν ἔχοντα δύναμιν τῇ φοινικίνῃ, τινὰ
<span class="lb" data-page="13.389" data-line="16" id="l13.389.16"></span>δὲ καὶ δραστικωτέραν. πρὸς δὲ τὰ ῥευματικὰ πάντων
<span class="lb" data-page="13.389" data-line="17" id="l13.389.17"></span>ἄριστον φάρμακον τοῦτο καὶ πολλάκις ἐλπίδος τι μεῖζον ἀνύσαν
<span class="pb" data-page="13.390" id="p13.390"></span>
<span class="lb" data-page="13.390" data-line="1" id="l13.390.1"></span>ἐκπυήσαντος οὖν ποτε μηροῦ πλησίον τοῦ βουβῶνος,
<span class="lb" data-page="13.390" data-line="2" id="l13.390.2"></span>ἀπέπτου τῆς καθ’ ὅλον αὐτὸν οὔσης φλεγμονῆς, ἐσχηματίζετο
<span class="lb" data-page="13.390" data-line="3" id="l13.390.3"></span>μὲν ὑφ’ ἡμῶν τὸ σκέλος, ὡς ἐκρεῖν τοὺς ἰχῶρας ἐπὶ
<span class="lb" data-page="13.390" data-line="4" id="l13.390.4"></span>τὸν βουβῶνα. κατὰ δὲ τὸ γενόμενον ἕλκος, ἐν πλέονι χρόνῳ
<span class="lb" data-page="13.390" data-line="5" id="l13.390.5"></span>τούτου συμβάντος, ἐξεκενώθη μὲν τὸ κατασκῆψαν εἰς τὸν
<span class="lb" data-page="13.390" data-line="6" id="l13.390.6"></span>μηρὸν ῥεῦμα, συριγγώδης δέ τις ἐγένετο διάθεσις ὑπὸ τῷ
<span class="lb" data-page="13.390" data-line="7" id="l13.390.7"></span>δέρματι καθ’ ὅλον τὸν μηρὸν, ὡς βούλεσθαι μὲν διελεῖν
<span class="lb" data-page="13.390" data-line="8" id="l13.390.8"></span>αὐτὸν ἐγγὺς τῆς ἐπιγονατίδος, ὅπως ἑκατέρωθεν ἔκρους μὲν
<span class="lb" data-page="13.390" data-line="9" id="l13.390.9"></span>ὑπάρχῃ τοῖς ἰχῶρσιν, εὐπορία δὲ τοῖς ἐνιεμένοις ὑγροῖς φαρμάκοις
<span class="lb" data-page="13.390" data-line="10" id="l13.390.10"></span>ἐπὶ πλέον διεξιέναι. λυθέντος δὲ τοῦ μηροῦ κατὰ
<span class="lb" data-page="13.390" data-line="11" id="l13.390.11"></span>τὴν ὑστεραίαν, ἐν ᾧ τέμνειν αὐτὸν ἐγνώκειν, εὑρέθη προσπεπτωκότα
<span class="lb" data-page="13.390" data-line="12" id="l13.390.12"></span>καὶ ξηρὰ καὶ ἄνικμα <span class="milestone ed1page" data-n="2.317" data-unit="ed1page" id="ed1page.2.317"></span>πάντα. πρόδηλον
<span class="lb" data-page="13.390" data-line="13" id="l13.390.13"></span>οὖν ὅτι καὶ κατ’ ἐκείνην τὴν ἡμέραν εὔλογον ἦν χρήσασθαι
<span class="lb" data-page="13.390" data-line="14" id="l13.390.14"></span>τῷ φαρμάκῳ καὶ κατὰ τὴν ἐπιοῦσαν ὡσαύτως, ἔν τε ταῖς
<span class="lb" data-page="13.390" data-line="15" id="l13.390.15"></span>ἑξῆς, ἐπειδὴ καθ’ ἑκάστην αὐτῶν εὐχρούστερόν τε καὶ ὅλον
<span class="lb" data-page="13.390" data-line="16" id="l13.390.16"></span>ὑγιεινότερον αὐτοῦ τὸ μόριον ἐγίγνετο. θεραπευθέντος οὖν
<span class="lb" data-page="13.390" data-line="17" id="l13.390.17"></span>οὕτως τοῦ μειρακίου μετὰ ταῦτα πολλὰς ῥευματικὰς διαθέσεις
<span class="lb" data-page="13.390" data-line="18" id="l13.390.18"></span>ἐθεράπευσα τῷ φαρμάκῳ, στόμιον μὲν ἐχούσας ἓν,
<span class="pb" data-page="13.391" id="p13.391"></span>
<span class="lb" data-page="13.391" data-line="1" id="l13.391.1"></span>ἀκόλλητον δὲ καὶ συριγγῶδες τὸ ἔνδον. οὐ χρὴ δὲ ἀφίστασθαι
<span class="lb" data-page="13.391" data-line="2" id="l13.391.2"></span>τῆς χρήσεως αὐτοῦ, κᾂν μηδὲν αἰσθητὸν ὠφελεῖν φαίνηται
<span class="lb" data-page="13.391" data-line="3" id="l13.391.3"></span>μέχρι πολλῶν ἡμερῶν. ὕστερον γάρ ποτε κατὰ μίαν
<span class="lb" data-page="13.391" data-line="4" id="l13.391.4"></span>ἡμέραν ἀθρόαν ὠφέλειαν ἐπιδείκνυται μεγίστην, ὥστε θαῤῥοῦντες
<span class="lb" data-page="13.391" data-line="5" id="l13.391.5"></span>αὐτῷ χρῆσθε διὰ παντὸς ἐπὶ τῶν ῥευματικῶν διαθέσεων,
<span class="lb" data-page="13.391" data-line="6" id="l13.391.6"></span>ὅταν μὲν ἁπαλόσαρκος ἄνθρωπος ἤ τις παῖς ἢ γυνὴ
<span class="lb" data-page="13.391" data-line="7" id="l13.391.7"></span>πάσχῃ, μετὰ τὴν προειρημένην συμμετρίαν ἐμβάλλοντες οὐγγίας
<span class="lb" data-page="13.391" data-line="8" id="l13.391.8"></span>δ΄. τῆς χαλκίτεως. ὅταν δὲ ἰσχυρὸν καὶ σκληρὸν πάσχον
<span class="lb" data-page="13.391" data-line="9" id="l13.391.9"></span>σῶμα, κατὰ τὴν ἀναλογίαν ἤτοι μίαν οὐγγίαν ἢ δύο
<span class="lb" data-page="13.391" data-line="10" id="l13.391.10"></span>προστιθέντες, ὥστε ε΄. μὲν ἢ στ΄. εἶναι τῆς χαλκίτεως οὐγγίας,
<span class="lb" data-page="13.391" data-line="11" id="l13.391.11"></span>τρεῖς δὲ λίτρας ἑκατέρου, τοῦ τε ἐλαίου τοῦ παλαιοῦ
<span class="lb" data-page="13.391" data-line="12" id="l13.391.12"></span>καὶ τῆς λιθαργύρου καὶ δύο τοῦ παλαιοῦ στέατος, ὃ καλεῖν
<span class="lb" data-page="13.391" data-line="13" id="l13.391.13"></span>ἔφην τοὺς πιπράσκοντας ἀξούγγιον. ἀνιέσθω δὲ ἐπὶ
<span class="lb" data-page="13.391" data-line="14" id="l13.391.14"></span>τῶν ῥευματικῶν διαθέσεων ἐλαίῳ γλυκεῖ μήτε προσφάτῳ
<span class="lb" data-page="13.391" data-line="15" id="l13.391.15"></span>μήτε παλαιῷ, καὶ προσλαμβανέτω τὸν αὐστηρὸν οἶνον, ἡλικίας
<span class="lb" data-page="13.391" data-line="16" id="l13.391.16"></span>ὑπάρχοντα μέσης. τοῦτο τὸ φάρμακον ἤλεγξε τὴν Θεσσαλοῦ
<span class="lb" data-page="13.391" data-line="17" id="l13.391.17"></span>φλυαρίαν, ἐνεργεστάτην μὲν ἐπιδεικνύμενον ὠφέλειαν,
<span class="lb" data-page="13.391" data-line="18" id="l13.391.18"></span>ἐξ ἐναντίων δὲ ταῖς δυνάμεσι συγκείμενον, ὧν ἐὰν ἀφέλῃς ﻿
<span class="pb" data-page="13.392" id="p13.392"></span>
<span class="lb" data-page="13.392" data-line="1" id="l13.392.1"></span>τὴν ἑτέραν, οὐδὲν τῶν εἰρημένων ἐργάσεται. οὔτε γὰρ ἐκ
<span class="lb" data-page="13.392" data-line="2" id="l13.392.2"></span>τῶν στυφόντων μόνον ἄνευ τῶν χαλώντων ἀνύσει τι γενναῖον
<span class="lb" data-page="13.392" data-line="3" id="l13.392.3"></span>ἐπὶ τῶν ῥευματικῶν διαθέσεων ἢ ὅλως τῶν ἀρχομένων
<span class="lb" data-page="13.392" data-line="4" id="l13.392.4"></span>τε καὶ αὐξανομένων φλεγμονῶν. <span class="milestone ed2page" data-n="13.650" data-unit="ed2page" id="ed2page.13.650"></span>οὐδὲ γὰρ ἕξει
<span class="lb" data-page="13.392" data-line="5" id="l13.392.5"></span>τὸ παρηγορικὸν οὔτε ἐκ μόνων τῶν χαλώντων τὸ διαφορητικὸν
<span class="lb" data-page="13.392" data-line="6" id="l13.392.6"></span>ἄνευ στύψεως γενόμενον, οἷς μαλάττειν ὑπάρχει τὰ
<span class="lb" data-page="13.392" data-line="7" id="l13.392.7"></span>σκληρυνόμενα. χαλαστικὸν δ’ ἂν ἀκριβῶς γένοιτο καὶ μετρίως
<span class="lb" data-page="13.392" data-line="8" id="l13.392.8"></span>μαλακτικὸν, εἰ μὴ πάνυ παλαιὸν ἔχοι τό τε ἔλαιον
<span class="lb" data-page="13.392" data-line="9" id="l13.392.9"></span>καὶ τὸ στέαρ. ὃ γοῦν συνέθηκεν ὁ Μνασαῖος φάρμακον,
<span class="lb" data-page="13.392" data-line="10" id="l13.392.10"></span>ἴσα μὲν ἀλλήλοις ἔχει τό τε ἔλαιον καὶ τὴν λιθάργυρον
<span class="lb" data-page="13.392" data-line="11" id="l13.392.11"></span>καὶ τὸ στέαρ. ἐναντιώτατον δέ ἐστιν ἀρχομέναις τε καὶ αὐξανομέναις
<span class="lb" data-page="13.392" data-line="12" id="l13.392.12"></span>φλεγμοναῖς. ἔχει δὲ δηλονότι καὶ τὸ ἡμέτερον
<span class="lb" data-page="13.392" data-line="13" id="l13.392.13"></span>τοῦτο φάρμακον ὅσα περ καὶ τὸ τοῦ Μνασαίου, τήν τε
<span class="lb" data-page="13.392" data-line="14" id="l13.392.14"></span>λιθάργυρον καὶ τὸ στέαρ καὶ τὸ ἔλαιον. ἀλλ’ ἐὰν μηδὲν
<span class="lb" data-page="13.392" data-line="15" id="l13.392.15"></span>προσλάβῃ τῶν στυφόντων; ἐκθηλύνει τὰ μόρια καὶ διαλύει
<span class="lb" data-page="13.392" data-line="16" id="l13.392.16"></span>τὸν τόνον αὐτῶν, διὸ καὶ ῥευματικὰ γίγνεται μεμαθήκατε
<span class="lb" data-page="13.392" data-line="17" id="l13.392.17"></span>γὰρ ὡς οὐκ ἀεὶ διὰ θερμασίαν πολλὴν, ὥς τινες οἴονται,
<span class="lb" data-page="13.392" data-line="18" id="l13.392.18"></span>ῥευματίζεται τὰ μόρια τοῦ σώματος, ἀλλὰ τοῦτο μὲν γίγνεται
<span class="pb" data-page="13.393" id="p13.393"></span>
<span class="lb" data-page="13.393" data-line="1" id="l13.393.1"></span>σπανίως αὐτοῖς. ἡ δὲ ἀσθένεια τῶν μορίων τὰς ῥευματικὰς
<span class="lb" data-page="13.393" data-line="2" id="l13.393.2"></span>ἐργάζεται διαθέσεις ἥ τις ὡς τὸ πολὺ κατὰ δυσκρασίαν
<span class="lb" data-page="13.393" data-line="3" id="l13.393.3"></span>ἀποτελεῖται ψυχράν. ἐὰν οὖν ὑγραίνῃ τις αὐτὰ καὶ θερμαίνῃ
<span class="lb" data-page="13.393" data-line="4" id="l13.393.4"></span>τοῖς χαλαστικοῖς φαρμάκοις, τελέως ἔκλυτά τε καὶ ἄῤῥωστα
<span class="lb" data-page="13.393" data-line="5" id="l13.393.5"></span>γίγνεται. πάλιν δ’ αὖ στύφων ἰσχυρῶς τοὺς ἐν ταῖς
<span class="lb" data-page="13.393" data-line="6" id="l13.393.6"></span>ῥευματικαῖς διαθέσεσιν ὄγκους, ἐν ἀρχῇ μὲν ἀνύσαι δόξει,
<span class="lb" data-page="13.393" data-line="7" id="l13.393.7"></span>δύσλυτον δὲ ἐργάσεται καὶ σκιῤῥῶδες αὐτὸ τὸ λείψανον. ὡς
<span class="lb" data-page="13.393" data-line="8" id="l13.393.8"></span>τὰ πολλὰ δὲ οὐδὲ φέρουσι τὴν τῶν ἄγαν στυφόντων ἐπίθεσιν
<span class="lb" data-page="13.393" data-line="9" id="l13.393.9"></span>αἱ τοιαῦται διαθέσεις, ὀδυνώμεναί τε καὶ συντεινόμεναι
<span class="lb" data-page="13.393" data-line="10" id="l13.393.10"></span>πρὸς αὐτῶν. ὀδύνη δὲ πᾶσα παροξύνει τὰ φλεγμαίνοντα
<span class="lb" data-page="13.393" data-line="11" id="l13.393.11"></span>καὶ ῥευμάτων αἰτία γίγνεται, κᾂν μὴ ῥευματικὴν ἔχῃ δυσκρασίαν
<span class="lb" data-page="13.393" data-line="12" id="l13.393.12"></span>ὁ πεπονθώς. ἀλλ’ οὐδὲν θαυμαστὸν ἄπειρόν τε τῶν
<span class="lb" data-page="13.393" data-line="13" id="l13.393.13"></span>κατ’ ἰατρικὴν τέχνην ἔργων ὄντα τὸν Θεσσαλὸν, ἀδύνατόν
<span class="lb" data-page="13.393" data-line="14" id="l13.393.14"></span>τε τῷ λόγῳ τὰς διαθέσεις ἐξευρεῖν, ἀγνοεῖν ἅπαντα τὰ κατὰ
<span class="lb" data-page="13.393" data-line="15" id="l13.393.15"></span>τὰς ἰάσεις τῶν φλεγμονῶν, ὑμᾶς δὲ τεθεαμένους πολλάκις
<span class="lb" data-page="13.393" data-line="16" id="l13.393.16"></span>καὶ τῆς φοινικίνης τῆσδε καὶ ἄλλων φαρμάκων ἐξ ἐναντίων
<span class="lb" data-page="13.393" data-line="17" id="l13.393.17"></span>δυνάμεων συγκειμένων ἐναργεστάτην ὠφέλειαν, ἐπὶ πολλῶν
<span class="lb" data-page="13.393" data-line="18" id="l13.393.18"></span>διαθέσεων πειρᾶσθαι χρὴ καὶ αὐτοὺς, ὅταν ἀπορῆτέ ποτε
<span class="pb" data-page="13.394" id="p13.394"></span>
<span class="lb" data-page="13.394" data-line="1" id="l13.394.1"></span>τῶν ἤδη συγκειμένων, συντιθέναι φάρμακα κατὰ τὴν αὐτὴν
<span class="lb" data-page="13.394" data-line="2" id="l13.394.2"></span>μέθοδον, ἐκ τῶν εὐπορουμένων ἐν ἐκείνῳ τῷ χωρίῳ, προσδοκωμένης
<span class="lb" data-page="13.394" data-line="3" id="l13.394.3"></span>μὲν ἔσεσθαι φλεγμονῆς ἢ καὶ κατηργμένης ἤδη
<span class="lb" data-page="13.394" data-line="4" id="l13.394.4"></span>πλέονα τὴν στύψιν ἔχοντα, κατὰ δὲ τὰς αὐξήσεις αὐτὰς
<span class="lb" data-page="13.394" data-line="5" id="l13.394.5"></span>ἐλάττονα, κατὰ δὲ τὰς ἀκμάς τε καὶ παρακμὰς πλέονα τὴν
<span class="lb" data-page="13.394" data-line="6" id="l13.394.6"></span>χαλαστικήν τε καὶ διαφορητικὴν ἔχοντα δύναμιν. ἀεὶ μέντοι
<span class="lb" data-page="13.394" data-line="7" id="l13.394.7"></span>μεμίχθωσαν ἀμφότερα, ἥ τε ἀποκρουστικὴ καὶ διαφορητικὴ,
<span class="lb" data-page="13.394" data-line="8" id="l13.394.8"></span>πλὴν εἴ ποτε τῶν ἐπιῤῥεόντων ἤδη τελέως πεπαυμένων καὶ
<span class="lb" data-page="13.394" data-line="9" id="l13.394.9"></span>κενοῦ τοῦ σώματος ὄντος, ἐπὶ τὰς διαφορητικὰς δυνάμεις
<span class="lb" data-page="13.394" data-line="10" id="l13.394.10"></span>ἀκινδύνως ἄν τις ἔλθοι, καθάπερ ἐν ταῖς πρώταις εἰσβολαῖς
<span class="lb" data-page="13.394" data-line="11" id="l13.394.11"></span>ἐπὶ τὰς ἀποκρουστικάς.
</p>
          </article>

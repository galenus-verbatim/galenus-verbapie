<article xmlns="http://www.w3.org/1999/xhtml" id="urn:cts:greekLit:tlg0057.tlg077.1st1K-grc1:1.7">
<span class="pb page1" data-page="13.401" id="p13.401"></span>
<span class="milestone ed1page page1" data-n="2.318" data-unit="ed1page" id="ed1page.2.318"></span>
<span class="milestone ed2page page1" data-n="13.652" data-unit="ed2page" id="ed2page.13.652"></span>
            <p>
<span class="lb" data-page="13.401" data-line="12" id="l13.401.12"></span><span class="milestone ed2page" data-n="13.653" data-unit="ed2page" id="ed2page.13.653"></span><label class="head">Περὶ τῆς διὰ λιθαργύρου καὶ ὀξελαίου
<span class="lb" data-page="13.401" data-line="13" id="l13.401.13"></span>σκευαζομένης ἐμπλάστρου.</label> Περὶ μὲν οὖν τῆς δι’ ὑδρελαίου
<span class="lb" data-page="13.401" data-line="14" id="l13.401.14"></span>σκευαζομένης λιθαργύρου καὶ ταῦθ’ ἱκανά. μεταβῆναι
<span class="lb" data-page="13.401" data-line="15" id="l13.401.15"></span>δὲ ἤδη καιρὸς ἐπὶ τὴν δι’ ὀξελαίου συντιθεμένην. συμμέτρως
<span class="lb" data-page="13.401" data-line="16" id="l13.401.16"></span>μὲν οὖν ξηραντικὸν γίνεται τὸ φάρμακον, ἐὰν διπλάσιον
<span class="lb" data-page="13.401" data-line="17" id="l13.401.17"></span>ἑκάτερον ᾖ τῆς λιθαργύρου τό τε ἔλαιον καὶ τὸ
<span class="lb" data-page="13.401" data-line="18" id="l13.401.18"></span>ὄξος. ἐὰν δὲ καὶ παλαιὸν ᾖ τὸ ἔλαιον, ἔτι καὶ μᾶλλον ξηραίνει. ﻿
<span class="pb" data-page="13.402" id="p13.402"></span>
<span class="lb" data-page="13.402" data-line="1" id="l13.402.1"></span>πλέον δὲ ἢ διπλάσιον ἑκάτερον αὐτῶν ἐμβληθὲν ἰσχυρότερον
<span class="lb" data-page="13.402" data-line="2" id="l13.402.2"></span>ποιεῖ τὸ φάρμακον, ὥστε καὶ σύριγγας, ὅσαι μήπω
<span class="lb" data-page="13.402" data-line="3" id="l13.402.3"></span>τύλον ἔχουσι σκληρὸν, ἰᾶσθαι. βάλλεται δὲ λιθαργύρου μὲν
<span class="lb" data-page="13.402" data-line="4" id="l13.402.4"></span>ἓν μέρος, ἑκατέρου δ’ ἐκείνων δύο καὶ ἥμισυ. καὶ μέντοι
<span class="lb" data-page="13.402" data-line="5" id="l13.402.5"></span>καὶ τριπλάσιον ἐνίοτε μίξας ἑκατέρου, δι’ ὅλης μὲν ἡμέρας
<span class="lb" data-page="13.402" data-line="6" id="l13.402.6"></span>ἥψησα τὸ φάρμακον. ἐγένετο δὲ μέλαν μὲν, στίλβον δ’ ὁμοίως
<span class="lb" data-page="13.402" data-line="7" id="l13.402.7"></span>ἀσφάλτῳ τῇ καλῇ. ξηραντικωτάτην δ’ ἔχει δύναμιν τοῦτο,
<span class="lb" data-page="13.402" data-line="8" id="l13.402.8"></span>θεραπεύει τε ἕλκη δυσίατα καὶ σύριγγας οἵας εἶπον, ἐναίμων
<span class="lb" data-page="13.402" data-line="9" id="l13.402.9"></span>τε τραυμάτων κολλητικὸν ὑπάρχει. ἑνὶ δὲ λόγῳ ξηραντικὸν
<span class="lb" data-page="13.402" data-line="10" id="l13.402.10"></span>ἀδήκτως. διὰ τοῦτο οὖν καὶ τἄλλα πάντα ἕλκη θεραπεύει
<span class="lb" data-page="13.402" data-line="11" id="l13.402.11"></span>τά τε μείζω καὶ τὰ μικρότερα, μέχρι συνουλώσεως.
<span class="lb" data-page="13.402" data-line="12" id="l13.402.12"></span>ἄξιον δὲ καὶ ἄλλα τινὰ τῶν ἔργων αὐτοῦ διελθεῖν, ἃ τάχ’
<span class="lb" data-page="13.402" data-line="13" id="l13.402.13"></span>ἂν οὐδὲ ἐλπίσειέ τις, ὅσον ἐπὶ τῷ τῆς ὕλης εὐκαταφρονήτῳ.
<span class="lb" data-page="13.402" data-line="14" id="l13.402.14"></span>κριθέντος γάρ τινος ἐν πυρετῷ διὰ παρωτίδος ἐκπυησάσης,
<span class="lb" data-page="13.402" data-line="15" id="l13.402.15"></span>ὑπελείφθη συρίγγιον, ὃ μετὰ μῆνας ἓξ τῆς ἀρχῆς ἐδείχθη
<span class="lb" data-page="13.402" data-line="16" id="l13.402.16"></span>μοι κατ’ ἀγρόν. ἦν γὰρ ὁ παῖς υἱὸς γεωργοῦ περὶ τὴν πέντε
<span class="lb" data-page="13.402" data-line="17" id="l13.402.17"></span>καὶ δέκα τὴν ἡλικίαν, τούτῳ δοὺς ἐπιτεθῆναι τῆς ἐμπλάστρου
<span class="pb" data-page="13.403" id="p13.403"></span>
<span class="lb" data-page="13.403" data-line="1" id="l13.403.1"></span>ταύτης, ὅσον εἶχον ἑπόμενον, αὐτὸς μὲν ἐπανῆλθον
<span class="lb" data-page="13.403" data-line="2" id="l13.403.2"></span>εἰς τὴν πόλιν, ἐν ἀσχολίαις πλείοσιν ἰατρικαῖς γενόμενος
<span class="lb" data-page="13.403" data-line="3" id="l13.403.3"></span>ἐπελαθόμην τοῦ λαβόντος τὸ φάρμακον. ἀλλὰ μετὰ δύο
<span class="lb" data-page="13.403" data-line="4" id="l13.403.4"></span>γε μῆνας ἧκεν ὑγιὴς, οὐ πάνυ τι ἐλπίσαντος <span class="milestone ed1page" data-n="2.319" data-unit="ed1page" id="ed1page.2.319"></span>ἐμοῦ
<span class="lb" data-page="13.403" data-line="5" id="l13.403.5"></span>τοῦτο γενέσθαι. καθιέντων γὰρ ἡμῶν ὑείαν τρίχα διὰ τοῦ
<span class="lb" data-page="13.403" data-line="6" id="l13.403.6"></span>συριγγίου, μέχρι τῆς διαρθρώσεως ἐφαίνετο προερχομένη,
<span class="lb" data-page="13.403" data-line="7" id="l13.403.7"></span>κατὰ τύχην δὲ μετ’ ὀλίγας ἡμέρας ἄλλου μοι δειχθέντος παιδαρίου
<span class="lb" data-page="13.403" data-line="8" id="l13.403.8"></span>τὴν ἡλικίαν ἄγοντος τὴν αὐτὴν τῷ πρόσθεν, ὁμοίαν
<span class="lb" data-page="13.403" data-line="9" id="l13.403.9"></span>τε διάθεσιν ἔχοντος, ἐπέθηκα τῆς ἐμπλάστρου, καὶ συνέβη
<span class="lb" data-page="13.403" data-line="10" id="l13.403.10"></span>καὶ τούτῳ τελέως ὑγιασθῆναι. μετὰ ταῦτα δὲ οὐκ ὀλίγους
<span class="lb" data-page="13.403" data-line="11" id="l13.403.11"></span>ἐκ τῆς αὐτῆς διαθέσεως ἰασάμην τῷ φαρμάκῳ τούτῳ καὶ
<span class="lb" data-page="13.403" data-line="12" id="l13.403.12"></span>παῖδας καὶ γυναῖκας καὶ νεανίσκους. εἰ τοίνυν καὶ ὑμεῖς
<span class="lb" data-page="13.403" data-line="13" id="l13.403.13"></span>βούλεσθε χρῆσθαι πρὸς τὰ τοιαῦτα αὐτῷ, παλαιότατόν τε
<span class="lb" data-page="13.403" data-line="14" id="l13.403.14"></span>τὸ ἔλαιον ἐμβάλλετε καὶ ὄξος δριμύτατον ἐξ οἴνου δηλονότι
<span class="lb" data-page="13.403" data-line="15" id="l13.403.15"></span>μόνου γεγονὸς, οὐχ ὡς ἔνιοι σκευάζουσιν αὐτὸ μιγνύντες
<span class="lb" data-page="13.403" data-line="16" id="l13.403.16"></span>ὕδωρ. ἔστω δὲ καθαρὸν ὡς ἔνι μάλιστα καὶ διαφανὲς τὸ
<span class="lb" data-page="13.403" data-line="17" id="l13.403.17"></span>ὄξος. οὕτω γὰρ ἂν εἴη λεπτομερέστερόν τε καὶ βέλτιον εἰς
<span class="pb" data-page="13.404" id="p13.404"></span>
<span class="lb" data-page="13.404" data-line="1" id="l13.404.1"></span>ἃ δεόμεθα. τούτῳ τῷ φαρμάκῳ καὶ μῦς ἐσκληρυσμένους
<span class="lb" data-page="13.404" data-line="2" id="l13.404.2"></span>πολλάκις ἰασάμην.
</p>
          </article>

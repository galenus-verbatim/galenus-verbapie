<article xmlns="http://www.w3.org/1999/xhtml" id="urn:cts:greekLit:tlg0057.tlg077.1st1K-grc1:1.8">
<span class="pb page1" data-page="13.404" id="p13.404"></span>
<span class="milestone ed1page page1" data-n="2.319" data-unit="ed1page" id="ed1page.2.319"></span>
<span class="milestone ed2page page1" data-n="13.653" data-unit="ed2page" id="ed2page.13.653"></span>
            <p>
<span class="lb" data-page="13.404" data-line="3" id="l13.404.3"></span><label class="head">Περὶ τῆς διὰ λιθαργύρου καὶ οἰνελαίου
<span class="lb" data-page="13.404" data-line="4" id="l13.404.4"></span>σκευαζομένης ἐμπλάστρου.</label> Ὑπόλοιπον οὖν μοι διελθεῖν περὶ
<span class="lb" data-page="13.404" data-line="5" id="l13.404.5"></span>τῆς δι’ οἰνελαίου σκευαζομένης λιθαργύρου, τὰ μὲν τῆς συμμετρίας
<span class="lb" data-page="13.404" data-line="6" id="l13.404.6"></span>ἐχούσης τὰ αὐτὰ τοῖς εἰρημένοις, ἀκολούθως τε τὰς
<span class="lb" data-page="13.404" data-line="7" id="l13.404.7"></span>τῆς δυνάμεως ὑπεροχὰς τῷ πλήθει τῶν ὑγρῶν. καὶ γὰρ ἴσα
<span class="lb" data-page="13.404" data-line="8" id="l13.404.8"></span>τὰ τρία βαλὼν ἐσκεύασα, καὶ διπλάσιον ἑκάτερον τῶν ὑγρῶν
<span class="lb" data-page="13.404" data-line="9" id="l13.404.9"></span>τῆς λιθαργύρου καὶ πρὸς τῷ διπλασίονι ἔτι τὸ ἥμισυ προσθεὶς
<span class="lb" data-page="13.404" data-line="10" id="l13.404.10"></span>καί ποτε καὶ τριπλάσιον. <span class="milestone ed2page" data-n="13.654" data-unit="ed2page" id="ed2page.13.654"></span>ἐσκεύασα δέ ποτ’ αὐτὸ
<span class="lb" data-page="13.404" data-line="11" id="l13.404.11"></span>καὶ οὕτως. ὥρᾳ θέρους ἐν ἡλίῳ θερμῷ καθ’ ἑκάστην ἡμέραν
<span class="lb" data-page="13.404" data-line="12" id="l13.404.12"></span>ἡ λιθάργυρος ἐτρίβετο μετ’ οἴνου Φαλερίνου καὶ τοῦτο
<span class="lb" data-page="13.404" data-line="13" id="l13.404.13"></span>ἡμέραις ἐγένετο ιε΄. προσεπιχέοντός μου πάλιν οἶνον, εἰ διαφορηθεὶς
<span class="lb" data-page="13.404" data-line="14" id="l13.404.14"></span>ἔτυχεν ὁ πρότερος. μετὰ δὲ τὰς εἰρημένας ἡμέρας
<span class="lb" data-page="13.404" data-line="15" id="l13.404.15"></span>ἑψηθὲν τὸ φάρμακον ἱκανῶς ἐγένετο ξηραντικόν. ἐχρησάμην
<span class="lb" data-page="13.404" data-line="16" id="l13.404.16"></span>δὲ αὐτῷ καὶ κατὰ τῶν ῥευματικῶν διαθέσεων ὁμοίως τῇ
<span class="lb" data-page="13.404" data-line="17" id="l13.404.17"></span>φοινικίνῃ διατήκων ἐλαίῳ, καθάπερ ἐπ’ ἐκείνης προείρηται.
<span class="lb" data-page="13.404" data-line="18" id="l13.404.18"></span>καὶ μηρὸν δὲ χρονίως ἐσκληρυσμένον ἰασάμην αὐτῷ καὶ κατὰ
<span class="pb" data-page="13.405" id="p13.405"></span>
<span class="lb" data-page="13.405" data-line="1" id="l13.405.1"></span>τραυμάτων ἐναίμων ἐπέθηκα καὶ ἦν εἰς πάντα κάλλιστον.
<span class="lb" data-page="13.405" data-line="2" id="l13.405.2"></span>ἔστω τοιγαροῦν ἐπ’ αὐτοῦ, κᾂν μὴ Φαλερῖνον ἔχῃ τις ἕτοιμον,
<span class="lb" data-page="13.405" data-line="3" id="l13.405.3"></span>ἕτερος κιῤῥὸς μὲν τὴν χρόαν, λεπτὸς δὲ τὴν σύστασιν
<span class="lb" data-page="13.405" data-line="4" id="l13.405.4"></span>ὡς διαυγεῖσθαι. τοιοῦτος δέ ἐστιν ὅ τ’ Ἀριούσιος ἐν τῇ Χίῳ
<span class="lb" data-page="13.405" data-line="5" id="l13.405.5"></span>γεωργούμενος, ὅ τ’ εὐώδης πάνυ Λέσβιος, ἐν Μιτυλήνῃ μὲν
<span class="lb" data-page="13.405" data-line="6" id="l13.405.6"></span>ὀλίγος, ἐν Ἐρεσσῷ δὲ καὶ Μηθύμνῃ πλείων τε καὶ βελτίων
<span class="lb" data-page="13.405" data-line="7" id="l13.405.7"></span>ἅμα γινόμενος, ὅ θ’ ὅμοιος τῷ Φαλερίνῳ Τμωλίτης. ἔστι
<span class="lb" data-page="13.405" data-line="8" id="l13.405.8"></span>δὲ καὶ οὗτος λεπτότατος καὶ διαυγὴς, κιῤῥὸς δὲ τὴν χρόαν
<span class="lb" data-page="13.405" data-line="9" id="l13.405.9"></span>καὶ μετρίως γλυκὺς εὐώδης τε πάνυ. τούτῳ παλαιωθέντι εἰς
<span class="lb" data-page="13.405" data-line="10" id="l13.405.10"></span>ἅπαντα χρῆσθαι δυνατόν ἐστιν, εἰς ἅπερ καὶ τῷ Φαλερίνῳ.
<span class="lb" data-page="13.405" data-line="11" id="l13.405.11"></span>καὶ ἕτερος δ’ ἐστὶ Τμωλίτης οἶνος, ὅμοιος αὐτῷ κατὰ τὴν
<span class="lb" data-page="13.405" data-line="12" id="l13.405.12"></span>χροιὰν καὶ τὴν σύστασιν, ἀλλ’ οὔτε γλυκὺς οὔτ’ εὐώδης.
<span class="lb" data-page="13.405" data-line="13" id="l13.405.13"></span>ἔχει δέ τινα στύψιν, ἀπολειπόμενος δὲ τοῦ γλυκέος πολύ.
<span class="lb" data-page="13.405" data-line="14" id="l13.405.14"></span>ταυτὶ μὲν οὖν ἑψομένης τῆς λιθαργύρου γίνεται φάρμακα.
</p>
          </article>

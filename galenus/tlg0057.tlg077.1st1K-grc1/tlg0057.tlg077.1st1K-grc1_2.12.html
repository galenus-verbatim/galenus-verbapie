<article xmlns="http://www.w3.org/1999/xhtml" id="urn:cts:greekLit:tlg0057.tlg077.1st1K-grc1:2.12">
<span class="pb page1" data-page="13.517" id="p13.517"></span>
<span class="milestone ed1page page1" data-n="2.337" data-unit="ed1page" id="ed1page.2.337"></span>
<span class="milestone ed2page page1" data-n="13.690" data-unit="ed2page" id="ed2page.13.690"></span>
            <p>
<span class="lb" data-page="13.517" data-line="10" id="l13.517.10"></span><label class="head">Περὶ τῶν κιῤῥῶν ἐμπλάστρων, ἃς διχρώμους
<span class="lb" data-page="13.517" data-line="11" id="l13.517.11"></span>ὀνομάζουσιν.</label> Ἔνιαι μὲν ἐκ τῆς αὐτῆς ὕλης σύγκεινται
<span class="lb" data-page="13.517" data-line="12" id="l13.517.12"></span>ταῖς τὸν ἰὸν ἐχούσαις μηλίναις, ὡς καὶ πρόσθεν ἔφην,
<span class="lb" data-page="13.517" data-line="13" id="l13.517.13"></span>ἑνὶ μόνῳ διαφέρουσαι τῷ μέχρι πλείονος ἡψῆσθαι. πᾶσαι
<span class="lb" data-page="13.517" data-line="14" id="l13.517.14"></span>γὰρ διὰ τὸν ὠμὸν ἰὸν χλωραὶ μήλιναι μὲν γίγνονται μετρίως
<span class="lb" data-page="13.517" data-line="15" id="l13.517.15"></span>ἑψηθέντος αὐτοῦ, κιῤῥαὶ δὲ πλέον. εὔδηλον οὖν ὅτι
<span class="lb" data-page="13.517" data-line="16" id="l13.517.16"></span>πλέον ἔλαιον ἀναγκαῖόν ἐστιν ἔχειν τὰς μηλίνας τε καὶ τὰς
<span class="lb" data-page="13.517" data-line="17" id="l13.517.17"></span>κιῤῥὰς τῶν χλωρῶν, εἰ καὶ πάντα τὰ ἄλλα ἔχοιεν ταὐτά.
<span class="lb" data-page="13.517" data-line="18" id="l13.517.18"></span>καὶ διὰ τοῦτο ἐμβάλλειν προσήκει τῇ κακκάβῃ πρῶτον μὲν ﻿
<span class="pb" data-page="13.518" id="p13.518"></span>
<span class="lb" data-page="13.518" data-line="1" id="l13.518.1"></span>τὴν λιθάργυρον ἄχρι γλοιώδους συστάσεως ἑψηθησομένην,
<span class="lb" data-page="13.518" data-line="2" id="l13.518.2"></span>ἐφεξῆς δὲ τὸν ἰὸν, καὶ μετ’ αὐτὸν, εἴ τι τῶν μεταλλικῶν
<span class="lb" data-page="13.518" data-line="3" id="l13.518.3"></span>ἐμβάλλοιτο, καθάπερ ὁ κεκαυμένος χαλκὸς καὶ ἡ λεπὶς αὐτοῦ,
<span class="lb" data-page="13.518" data-line="4" id="l13.518.4"></span>κᾀπειδὰν παχυνθῇ, τηνικαῦτα κηρὸν καὶ ῥητίνην, εἰ
<span class="lb" data-page="13.518" data-line="5" id="l13.518.5"></span>καὶ ταῦτα λαμβάνοι τὸ φάρμακον, ἐπὶ τέλει δὲ λιβανωτόν
<span class="lb" data-page="13.518" data-line="6" id="l13.518.6"></span>τε καὶ σμύρναν καὶ ἀλόην ὅσα τ’ ἄλλα τοιαῦτα, καθάπερ
<span class="lb" data-page="13.518" data-line="7" id="l13.518.7"></span>τὴν ἐνδοξοτάτην τῶν κιῤῥῶν, ἣν ὀνομάζουσι διὰ δικτάμνου
<span class="lb" data-page="13.518" data-line="8" id="l13.518.8"></span>τῶν ἱερῶν ὀνομαζομένων καὶ αὐτὴν, ὥσπερ ἡ ἴσις, ἐπειδή
<span class="lb" data-page="13.518" data-line="9" id="l13.518.9"></span>φασιν αὐτὰς ἐκ τῶν ἱερῶν τῶν ἐν Αἰγύπτῳ κομισθῆναι.
<span class="lb" data-page="13.518" data-line="10" id="l13.518.10"></span>πολύχρηστος μὲν οὖν ἐστιν αὕτη καὶ διὰ τοῦτο κατὰ τὸν
<span class="lb" data-page="13.518" data-line="11" id="l13.518.11"></span>ἑξῆς λόγον ἅμα τοῖς πολυχρήστοις γεγράψεται. νυνὶ δὲ περὶ
<span class="lb" data-page="13.518" data-line="12" id="l13.518.12"></span>τῶν ἄλλων κιῤῥῶν, ὅσαι τ’ ἀκριβῶς ἁπλαῖ καὶ ὅσαι μεταξὺ
<span class="lb" data-page="13.518" data-line="13" id="l13.518.13"></span>τούτων τε καὶ τῶν πολυχρήστων εἰσὶ, τὸν λόγον ποιήσομαι.
<span class="lb" data-page="13.518" data-line="14" id="l13.518.14"></span>καθάπερ οὖν ἁπλαῖ χλωραὶ διὰ κηροῦ τε καὶ ῥητίνης
<span class="lb" data-page="13.518" data-line="15" id="l13.518.15"></span>ἐλαίου τε καὶ ἰοῦ συνετίθεντο, κατὰ τὴν εἰρημένην ἐπ’ αὐτῷ
<span class="lb" data-page="13.518" data-line="16" id="l13.518.16"></span>συμμετρίαν, οὕτως αἱ κιῤῥαὶ προσλαβοῦσαι λιθάργυρον
<span class="lb" data-page="13.518" data-line="17" id="l13.518.17"></span>ἐλαίου τε πλέον ἢ αἱ χλωραὶ τὴν σύνθεσιν ἔχουσιν. ἐὰν
<span class="lb" data-page="13.518" data-line="18" id="l13.518.18"></span>μὲν οὖν ἐπὶ πλέον ἑψηθῆναι βουληθῇς τὴν ἔμπλαστρον,
<span class="pb" data-page="13.519" id="p13.519"></span>
<span class="lb" data-page="13.519" data-line="1" id="l13.519.1"></span>αὐξήσεις τε τὸ ἔλαιον, ἕξεις τε τὸ φάρμακον ξηραντικώτερον,
<span class="lb" data-page="13.519" data-line="2" id="l13.519.2"></span>καὶ διὰ τοῦτο τῶν ἐναίμων τραυμάτων κολλητικώτερον·
<span class="lb" data-page="13.519" data-line="3" id="l13.519.3"></span>ἐὰν δὲ συμμέτρως, ἀρκεῖ τοσοῦτον εἶναι τὸ ἐλαίου μέτρον,
<span class="lb" data-page="13.519" data-line="4" id="l13.519.4"></span>ὅσον σταθμὸν τῆς λιθαργύρου. λίτραν γὰρ ἐλαίου
<span class="lb" data-page="13.519" data-line="5" id="l13.519.5"></span>τὴν Ῥωμαϊκὴν μετρήσαντες εἰς λίτρας λιθαργύρου τὴν σταθμικὴν
<span class="lb" data-page="13.519" data-line="6" id="l13.519.6"></span>ἐμβαλοῦμεν. ἐὰν δὲ ἐπὶ πλέον ἑψηθῆναι βουλώμεθα
<span class="lb" data-page="13.519" data-line="7" id="l13.519.7"></span>τὸ φάρμακον, οὐ μόνον μίαν καὶ ἡμίσειαν ἐλαίου λίτραν
<span class="lb" data-page="13.519" data-line="8" id="l13.519.8"></span>ἐμβαλοῦμεν, ἀλλὰ καὶ δύο καὶ πλείους. ξηραντικώτεραι δὲ
<span class="lb" data-page="13.519" data-line="9" id="l13.519.9"></span>τῶν οὕτως σκευαζομένων κιῤῥῶν ἐμπλάστρων εἰσὶν ὅσαι
<span class="lb" data-page="13.519" data-line="10" id="l13.519.10"></span>μηδ’ ὅλως ἔχουσι ῥητίνην καὶ κηρὸν, ἀλλὰ διὰ τῶν μεταλλικῶν
<span class="lb" data-page="13.519" data-line="11" id="l13.519.11"></span>καλουμένων μόνον σύγκεινται, καθάπερ ἄλλοι τέ τινες
<span class="lb" data-page="13.519" data-line="12" id="l13.519.12"></span>τῶν ἔμπροσθεν ἔγραψαν τοιαύτας, ᾗ τε ἐγὼ χρῶμαι διὰ
<span class="lb" data-page="13.519" data-line="13" id="l13.519.13"></span>παντὸς ὑπ’ ἐμοῦ συντεθείσῃ, κατὰ τόνδε τὸν τρόπον ἑψομένῃ.
<span class="lb" data-page="13.519" data-line="14" id="l13.519.14"></span>τὴν λιθάργυρον μετὰ τοῦ ἐλαίου προεψήσας ἐπεμβάλλω
<span class="lb" data-page="13.519" data-line="15" id="l13.519.15"></span>τὰ μεταλλικὰ λελειωμένα μετὰ ὄξους καὶ οὕτως ἕψω ἄχρις
<span class="lb" data-page="13.519" data-line="16" id="l13.519.16"></span>ἀμολύντου. βάλλω δὲ τοῦ μὲν ἐλαίου λίτρας δ΄. ὅσῳ δ’ ἂν
<span class="lb" data-page="13.519" data-line="17" id="l13.519.17"></span>ᾖ παλαιότερον, τοσούτῳ ἔσται βέλτιον, καὶ μᾶλλον ἐὰν ᾖ
<span class="lb" data-page="13.519" data-line="18" id="l13.519.18"></span>Σαβῖνον. τῆς λιθαργύρου δὲ 𐆃 γ΄. <span class="milestone ed2page" data-n="13.691" data-unit="ed2page" id="ed2page.13.691"></span>καὶ ὄξους δριμυτάτου
<span class="pb" data-page="13.520" id="p13.520"></span>
<span class="lb" data-page="13.520" data-line="1" id="l13.520.1"></span>λίτρας β΄. μεταλλικὰ δὲ τρία τάδε, λεπίδα χαλκοῦ
<span class="lb" data-page="13.520" data-line="2" id="l13.520.2"></span>μέλανος ἰοῦ τε καὶ χαλκίτιδος, ἴσον ἑκάστου σταθμὸν ἀνὰ
<span class="lb" data-page="13.520" data-line="3" id="l13.520.3"></span>οὐγγίας β΄. ὅπερ ἐστὶ δραχμαὶ ἑκκαίδεκα. παλαιὸν δ’ ὅταν
<span class="lb" data-page="13.520" data-line="4" id="l13.520.4"></span>ᾖ τὸ ἔλαιον καὶ παχὺ διὰ τὴν παλαιότητα, τέτταρας καὶ
<span class="lb" data-page="13.520" data-line="5" id="l13.520.5"></span>ἥμισυ λίτρας ἐμβάλλῃς, ἐγὼ δὲ καὶ ε΄. ποτὲ καὶ διὰ τοῦτο
<span class="lb" data-page="13.520" data-line="6" id="l13.520.6"></span>ἐνέβαλον ὄντος χειμῶνος. ἴσμεν γὰρ ὅτι πλεῖον ἐν χειμῶνι
<span class="lb" data-page="13.520" data-line="7" id="l13.520.7"></span>βάλλεται τὸ ἔλαιον ἤπερ ἐν θέρει. προεψήσεις δὲ δηλονότι
<span class="lb" data-page="13.520" data-line="8" id="l13.520.8"></span>τὴν λιθάργυρον ἄχρι γλοιώδους συστάσεως. ἐὰν δὲ καὶ κίκινον
<span class="lb" data-page="13.520" data-line="9" id="l13.520.9"></span>ἔχῃς ἔλαιον, ἀντὶ τοῦ παλαιοῦ ἔμβαλλε αὐτό. τοῦτο
<span class="lb" data-page="13.520" data-line="10" id="l13.520.10"></span>τὸ φάρμακον ἔναιμα τραύματα κολλᾷ ῥᾳδίως καὶ μᾶλλον
<span class="lb" data-page="13.520" data-line="11" id="l13.520.11"></span>ἐπὶ τῶν σκληρῶν σωμάτων ἤπερ ἁπαλῶν τε καὶ γυναικωδῶν
<span class="lb" data-page="13.520" data-line="12" id="l13.520.12"></span>καὶ παιδίων, ὁποῖα καὶ τὰ τῶν εὐνούχων ἐστὶν, ἀνιέμενόν
<span class="lb" data-page="13.520" data-line="13" id="l13.520.13"></span>τε δι’ ἐλαίου κικίνου ἢ παλαιοῦ, καὶ ἔμμοτον ἐπιτιθέμενον
<span class="lb" data-page="13.520" data-line="14" id="l13.520.14"></span>θαυμαστὸν ὅπως πέττει τὰ δυσιατότατα τῶν ἑλκῶν,
<span class="lb" data-page="13.520" data-line="15" id="l13.520.15"></span>ὅσα μηδ’ ὅλως πῦον. ἐργάζεται. κολλᾷ δὲ καὶ κόλπους καὶ
<span class="lb" data-page="13.520" data-line="16" id="l13.520.16"></span>σύριγγας προστέλλει καὶ ξηραίνει καὶ κλείει τελέως. καὶ ὅταν
<span class="lb" data-page="13.520" data-line="17" id="l13.520.17"></span>γε ταῦτα καλῶς ἐργάζεσθαι βουληθῇς αὐτὸ, δι’ ὄξους δριμυτάτου
<span class="lb" data-page="13.520" data-line="18" id="l13.520.18"></span>τὰ μεταλλικὰ τρῖψον ἡμέραις πλείοσι καὶ μᾶλλον
<span class="pb" data-page="13.521" id="p13.521"></span>
<span class="lb" data-page="13.521" data-line="1" id="l13.521.1"></span>ἐν ἡλίῳ. καὶ τὴν λιθάργυρον δ’ ὡσαύτως τρίψας καὶ ξηράνας,
<span class="lb" data-page="13.521" data-line="2" id="l13.521.2"></span>εἶτα μίξας τῷ ἐλαίῳ καθ’ ὃν εἴρηται τρόπον ἕψε.
<span class="lb" data-page="13.521" data-line="3" id="l13.521.3"></span>πρὸς μέντοι τὰ δυσεπούλωτα τῶν ἑλκῶν οὐκ <span class="milestone ed1page" data-n="2.338" data-unit="ed1page" id="ed1page.2.338"></span>ἀναγκαῖον
<span class="lb" data-page="13.521" data-line="4" id="l13.521.4"></span>οὕτως κατειργάσθαι τὰ μεταλλικὰ καὶ τὴν λιθάργυρον
<span class="lb" data-page="13.521" data-line="5" id="l13.521.5"></span>ἐν τῇ τρίψει. καὶ γὰρ καὶ χωρὶς τούτων ἐπουλωτικώτερον
<span class="lb" data-page="13.521" data-line="6" id="l13.521.6"></span>γίνεται. προσέμβαλλε δ’ αὐτῷ τηνικαῦτα καὶ διφρυγοῦς
<span class="lb" data-page="13.521" data-line="7" id="l13.521.7"></span>οὐγγίαν καὶ χρυσοκόλλης οὐγγίαν. βάλλεται δὲ οὐχ ἅμα
<span class="lb" data-page="13.521" data-line="8" id="l13.521.8"></span>τῇ λεπίδι καὶ τῷ ἰῷ ταῦτα, καθάπερ οὐδ’ ὅταν ἑφθὸν ἤδη
<span class="lb" data-page="13.521" data-line="9" id="l13.521.9"></span>τελέως ᾖ τὸ φάρμακον, ἀλλ’ ἐν τῷ μεταξὺ καιρῷ. τοσαύτης
<span class="lb" data-page="13.521" data-line="10" id="l13.521.10"></span>γὰρ ἑψήσεως δεῖται τὰ τοιαῦτα τῶν φαρμάκων, ὡς ἀκριβῶς
<span class="lb" data-page="13.521" data-line="11" id="l13.521.11"></span>ἑνωθῆναι τοῖς προϋπάρχουσιν, ὃ διὰ συμμέτρου γίγνεται
<span class="lb" data-page="13.521" data-line="12" id="l13.521.12"></span>χρόνου μήτε λίαν πολὺ πρὸ τῆς ἄρσεως τῆς κακκάβης μήτ’
<span class="lb" data-page="13.521" data-line="13" id="l13.521.13"></span>ἐγγὺς αὐτῆς. καὶ μόνη μὲν οὖν ἡ ἔμπλαστρος αὕτη σύριγγάς
<span class="lb" data-page="13.521" data-line="14" id="l13.521.14"></span>τε καὶ κόλπους καὶ τὰ μεγάλα τραύματα κολλᾶν ἐστιν ἱκανή.
<span class="lb" data-page="13.521" data-line="15" id="l13.521.15"></span>συνεργεῖ δ’ αὐτῇ καὶ σπόγγος καινὸς μὴ σκληρὸς, οἴνῳ παλαιῷ
<span class="lb" data-page="13.521" data-line="16" id="l13.521.16"></span>βεβρεγμένος. ἡ δ’ ἐπίδεσις ἐπὶ τῶν κόλπων, ἀπὸ τοῦ πυθμένος
<span class="lb" data-page="13.521" data-line="17" id="l13.521.17"></span>γιγνέσθω πρὸς τὸ στόμιον ἀφικνουμένου τοῦ ἐπιδέσμου,
<span class="lb" data-page="13.521" data-line="18" id="l13.521.18"></span>καθότι δηλωθήσεται σαφέστερον ἐν τῷ περὶ συρίγγων λόγῳ.
</p>
          </article>

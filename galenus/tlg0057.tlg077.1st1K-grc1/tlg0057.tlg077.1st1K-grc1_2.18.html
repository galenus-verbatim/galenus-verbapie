<article xmlns="http://www.w3.org/1999/xhtml" id="urn:cts:greekLit:tlg0057.tlg077.1st1K-grc1:2.18">
<span class="pb page1" data-page="13.541" id="p13.541"></span>
<span class="milestone ed1page page1" data-n="2.341" data-unit="ed1page" id="ed1page.2.341"></span>
<span class="milestone ed2page page1" data-n="13.698" data-unit="ed2page" id="ed2page.13.698"></span>
            <p>
<span class="lb" data-page="13.541" data-line="15" id="l13.541.15"></span><label class="head">Περὶ τῶν ἰδίως κεφαλικῶν ὀνομαζομένων
<span class="lb" data-page="13.541" data-line="16" id="l13.541.16"></span>ἐμπλάστρων.</label> Ὀνομάζειν εἰώθασι κεφαλικὰς ἐμπλάστρους
<span class="lb" data-page="13.541" data-line="17" id="l13.541.17"></span>ἐπὶ τῶν ἐν τῇ κεφαλῇ καταγμάτων ὅσα μέχρι διπλόης ἐγένετο
<span class="pb" data-page="13.542" id="p13.542"></span>
<span class="lb" data-page="13.542" data-line="1" id="l13.542.1"></span>χρώμενοι. δύναμις δ’ αὐτῶν καὶ λεπίδας ὀστῶν ἀναφέρειν
<span class="lb" data-page="13.542" data-line="2" id="l13.542.2"></span>καὶ ἀνάγειν θρέμματα, κατά τε τὴν κεφαλὴν καὶ
<span class="lb" data-page="13.542" data-line="3" id="l13.542.3"></span>τἄλλα τοῦ σώματος ὀστᾶ. τινὲς δὲ καὶ κοινῷ γένει καὶ
<span class="lb" data-page="13.542" data-line="4" id="l13.542.4"></span>ταύτας ὀνομάζουσι καταγματικάς. εἰσὶ δὲ τῶν ἰδίως καταγματικῶν
<span class="lb" data-page="13.542" data-line="5" id="l13.542.5"></span>ὀνομαζομένων ἰσχυρότεραι. τὸ μὲν γὰρ ῥυπτικόν
<span class="lb" data-page="13.542" data-line="6" id="l13.542.6"></span>τε καὶ ξηραντικὸν αἱ καταγματικαὶ καλούμεναι παρ’ αὐτῶν
<span class="lb" data-page="13.542" data-line="7" id="l13.542.7"></span>ἔχουσιν. αὗται δὲ καὶ δριμύτητά τινα προσειλήφασιν, δυναμένην
<span class="lb" data-page="13.542" data-line="8" id="l13.542.8"></span>ἐκ τοῦ βάθους ἐπισπάσασθαι πρὸς τὴν ἐκτὸς ἐπιφάνειαν,
<span class="lb" data-page="13.542" data-line="9" id="l13.542.9"></span>οὐκ ὀστᾶ μόνον, ἀλλὰ καὶ πολὺ μᾶλλον αὐτῶν ὑγρόν
<span class="lb" data-page="13.542" data-line="10" id="l13.542.10"></span>τι παχὺ καὶ γλίσχρον ἢ ὅλως μοχθηρόν. ἐμνημόνευσε δὲ τῶν
<span class="lb" data-page="13.542" data-line="11" id="l13.542.11"></span>τοιούτων ἐμπλάστρων ὁ Ἀσκληπιάδης ἐν τῷ τρίτῳ τῶν
<span class="lb" data-page="13.542" data-line="12" id="l13.542.12"></span>ἐκτὸς φαρμάκων, ἅτινα γέγραπται κατὰ τὸ δ΄. ὑπόμνημα
<span class="lb" data-page="13.542" data-line="13" id="l13.542.13"></span>ταύτης τῆς πραγματείας ἐπεὶ δὲ καὶ πρὸς τὰ κακοήθη τῶν
<span class="lb" data-page="13.542" data-line="14" id="l13.542.14"></span>ἑλκῶν καὶ πρὸς τὰ χειρώνιά τινα αὐτῶν ἁρμόττειν ἔφασκεν,
<span class="lb" data-page="13.542" data-line="15" id="l13.542.15"></span>ἥν τε γὰρ αὐτὸς ἐπιγράφει Δηϊλέοντος κεφαλικὴν, καὶ μετὰ
<span class="lb" data-page="13.542" data-line="16" id="l13.542.16"></span>ταύτην τὴν μελάγχλωρον κεφαλικὴν, καὶ μετὰ ταύτας Φιλώτου
<span class="lb" data-page="13.542" data-line="17" id="l13.542.17"></span>κεφαλικὴν, εἶτα καὶ τὴν ἴσιν, ἣν καὶ αὐτὴν κεφαλικὴν
<span class="lb" data-page="13.542" data-line="18" id="l13.542.18"></span>ὀνομάζει, καὶ ἄλλας τινὰς τοιαύτας ἐκ τούτου τοῦ γένους ﻿
<span class="pb" data-page="13.543" id="p13.543"></span>
<span class="lb" data-page="13.543" data-line="1" id="l13.543.1"></span>ἡγητέον εἶναι, διὸ καὶ νῦν οὐκέτι παρεθέμην αὐτὰς, ἀλλ’
<span class="lb" data-page="13.543" data-line="2" id="l13.543.2"></span>ἐπὶ τὰς ὑπὸ τῶν ἄλλων ἰατρῶν γεγραμμένας καταγματικάς
<span class="lb" data-page="13.543" data-line="3" id="l13.543.3"></span>τε καὶ κεφαλικὰς μεταβήσομαι, προειρηκὼς ἑκατέρων τὴν
<span class="lb" data-page="13.543" data-line="4" id="l13.543.4"></span>καθόλου δύναμιν. ἐξ ὧν δὲ καὶ ἔμπροσθεν καὶ κατὰ ταύτην
<span class="lb" data-page="13.543" data-line="5" id="l13.543.5"></span>τὴν πραγματείαν εἶπον, ἔν τε τοῖς περὶ τῶν ἁπλῶν φαρμάκων
<span class="lb" data-page="13.543" data-line="6" id="l13.543.6"></span>δυνάμεως ἀναμιμνησκομένους ὑμᾶς χρὴ γνωρίζειν ὅτι
<span class="lb" data-page="13.543" data-line="7" id="l13.543.7"></span>γενναιότεραι τῶν καταγματικῶν εἰσιν ἃς ἐπιγράφουσι κεφαλικάς.
<span class="lb" data-page="13.543" data-line="8" id="l13.543.8"></span>καὶ διὰ τοῦτο μετὰ κηρωτῆς σαρκοῦν πεφύκασιν, ὥστε
<span class="lb" data-page="13.543" data-line="9" id="l13.543.9"></span>καὶ ταῖς σαρκωτικαῖς καθ’ ἕτερον τρόπον ὁμογενεῖς πώς
<span class="lb" data-page="13.543" data-line="10" id="l13.543.10"></span>εἰσιν. ἐκλυθεῖσαι γὰρ τῇ κηρωτῇ τὴν δύναμιν ἔμμοτοι σαρκωτικαὶ
<span class="lb" data-page="13.543" data-line="11" id="l13.543.11"></span>γίνονται προσβληθέντος δηλονότι ποτὲ μὲν ἐλαίου,
<span class="lb" data-page="13.543" data-line="12" id="l13.543.12"></span>ποτὲ δὲ ῥοδίνου, ποτὲ ἄλλου τινὸς τοιούτου.
</p>
          </article>

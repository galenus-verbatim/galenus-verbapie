<article xmlns="http://www.w3.org/1999/xhtml" id="urn:cts:greekLit:tlg0057.tlg077.1st1K-grc1:3.7">
<span class="pb page1" data-page="13.634" id="p13.634"></span>
<span class="milestone ed1page page1" data-n="2.355" data-unit="ed1page" id="ed1page.2.355"></span>
<span class="milestone ed2page page1" data-n="13.729" data-unit="ed2page" id="ed2page.13.729"></span>
            <p>
<span class="lb" data-page="13.634" data-line="4" id="l13.634.4"></span><label class="head">Περὶ τοῦ διὰ βοτανῶν συντιθιμένου φαρμάκου.</label>
<span class="lb" data-page="13.634" data-line="5" id="l13.634.5"></span>Καὶ διὰ τῶν λεπτομερῶν βοτανῶν πρὸς τοὺς νευροτρώτους
<span class="lb" data-page="13.634" data-line="6" id="l13.634.6"></span>συνέθηκα φάρμακον, ἐν ἀρχῇ μὲν διὰ δικτάμνου
<span class="lb" data-page="13.634" data-line="7" id="l13.634.7"></span>καὶ ἀμαράκου καὶ ἀριστολοχίας μόνον, ὕστερον δὲ καὶ διὰ
<span class="lb" data-page="13.634" data-line="8" id="l13.634.8"></span>ἄλλων ἐμαυτοῦ πειρώμενος, εἰ καλῶς στοχάζομαι τῆς συνθέσεως
<span class="lb" data-page="13.634" data-line="9" id="l13.634.9"></span>αὐτῶν, καὶ πάντα τοῦ τέλους ἔτυχον. αἱ δ’ ἐπιτήδειοι
<span class="lb" data-page="13.634" data-line="10" id="l13.634.10"></span>πρὸς τοῦτο βοτάναι πικραὶ γευομένῳ ἔστωσαν ἄνευ στύψεως,
<span class="lb" data-page="13.634" data-line="11" id="l13.634.11"></span>ἢ δριμεῖαι μὲν, οὐ μὴν ἀμέτρως γε. τοιαῦται δ’ εἰσὶ
<span class="lb" data-page="13.634" data-line="12" id="l13.634.12"></span>πρὸς ταῖς εἰρημέναις τό τε μάρον καὶ τὸ ἀμάρακον καὶ τὸ
<span class="lb" data-page="13.634" data-line="13" id="l13.634.13"></span>πόλιον, ἀργεμώνη τε καὶ χαμαιπίτυς καὶ κενταύριον, ὅσας
<span class="lb" data-page="13.634" data-line="14" id="l13.634.14"></span>τ’ ἄλλας ἐν τῇ τῶν ἁπλῶν φαρμάκων διδασκαλίᾳ διῆλθον,
<span class="lb" data-page="13.634" data-line="15" id="l13.634.15"></span>ὥσπερ καὶ αἱ ῥίζαι τῶν τε ἀριστολοχιῶν ἁπασῶν καὶ δρακοντίου
<span class="lb" data-page="13.634" data-line="16" id="l13.634.16"></span>καὶ σικύου ἀγρίου καὶ βρυωνίας καὶ ἀλθαίας καὶ
<span class="lb" data-page="13.634" data-line="17" id="l13.634.17"></span>ἴρεως, ἀκόρου τε καὶ μήου καὶ ἀσάρου καὶ φοῦ καὶ γεντιανῆς
<span class="pb" data-page="13.635" id="p13.635"></span>
<span class="lb" data-page="13.635" data-line="1" id="l13.635.1"></span>καὶ πάνακος, πάντων γὰρ ἔχετε τῶν τοιούτων τὴν ὕλην
<span class="lb" data-page="13.635" data-line="2" id="l13.635.2"></span>ἐν τοῖς τῶν ἁπλῶν φαρμάκων ὑπομνήμασιν. οὐ μόνον δ’ ἐπίστασθαι
<span class="lb" data-page="13.635" data-line="3" id="l13.635.3"></span>χρὴ τάς τε ῥίζας καὶ ὅλας τὰς βοτάνας κόπτοντας
<span class="lb" data-page="13.635" data-line="4" id="l13.635.4"></span>ἀκριβῶς διαττᾷν λεπτοτρήτοις κοσκίνοις, ἀλλὰ καὶ λειοῦν
<span class="lb" data-page="13.635" data-line="5" id="l13.635.5"></span>αὖθις ἐπιμελῶς, ὡς τὰ ξηρὰ κολλύρια μέχρι τοῦ χνοώδη γενέσθαι.
<span class="lb" data-page="13.635" data-line="6" id="l13.635.6"></span>τὸ παχυμερὲς γὰρ οὐδὲν ὀνίνησι τοὺς νευροτρώτους
<span class="lb" data-page="13.635" data-line="7" id="l13.635.7"></span>δεομένους φαρμάκων, ὡς εἴρηται, λεπτομερῶν. ἀναλαμβανέσθω
<span class="lb" data-page="13.635" data-line="8" id="l13.635.8"></span><span class="milestone ed1page" data-n="2.356" data-unit="ed1page" id="ed1page.2.356"></span>δὲ κηρωτοειδεῖ τινι τὸ διατμηθέν τε καὶ λειωθὲν
<span class="lb" data-page="13.635" data-line="9" id="l13.635.9"></span>συμμετρίᾳ τὴν ἀναλογίαν ἐχούσῃ τὴν προειρημένην κατὰ τὸ
<span class="lb" data-page="13.635" data-line="10" id="l13.635.10"></span>εὐφόρβιον. ὅσον γὰρ ἐν ἐκείνῳ τοῦ διετοῦς εὐφορβίου, τοσοῦτον
<span class="lb" data-page="13.635" data-line="11" id="l13.635.11"></span>ἐν τούτοις δικτάμνου τε καὶ μήου καὶ ἀκόρου βλητέον,
<span class="lb" data-page="13.635" data-line="12" id="l13.635.12"></span>ὅσα τ’ ἄλλα τούτοις ὁμοίως ἐστὶ θερμὰ γευομένοις.
<span class="lb" data-page="13.635" data-line="13" id="l13.635.13"></span>ὅσον δ’ ἐν ἐκείνοις ἐστὶ τοῦ τριετοῦς, τοσοῦτον ἐν τούτοις
<span class="lb" data-page="13.635" data-line="14" id="l13.635.14"></span>ἀριστολοχίας, ἴρεώς τε καὶ δρακοντίου καὶ γεντιανῆς, ὅσα
<span class="lb" data-page="13.635" data-line="15" id="l13.635.15"></span>τ’ ἄλλα παραπλησίως τοῖσδε πικρά ἐστιν.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg078.1st1K-grc1:1.17">
<span class="pb page1" data-page="14.103" id="p14.103"></span>
<span class="milestone ed1page page1" data-n="3.439" data-unit="ed1page" id="ed1page.3.439"></span>
<span class="milestone ed2page page1" data-n="13.895" data-unit="ed2page" id="ed2page.13.895"></span>
            <p>
<span class="lb" data-page="14.103" data-line="1" id="l14.103.1"></span><span class="milestone ed2page" data-n="13.896" data-unit="ed2page" id="ed2page.13.896"></span><label class="head">Περὶ τῶν ὑπὸ Κρίτωνος γεγραμμένων
<span class="lb" data-page="14.103" data-line="2" id="l14.103.2"></span>περὶ τῆς θηριακῆς, ἐν τῷ γ΄. τῶν φαρμακιτίδων βίβλων.</label>
<span class="lb" data-page="14.103" data-line="3" id="l14.103.3"></span>Ἐν μὲν τῇ συμμετρίᾳ τῶν φαρμάκων, βάλλει καὶ
<span class="lb" data-page="14.103" data-line="4" id="l14.103.4"></span>αὐτὸς 𐅻 κδ΄. τοῦ μέλανος πεπέρεως, ὥσπερ τοῦ μακροῦ
<span class="lb" data-page="14.103" data-line="5" id="l14.103.5"></span>𐅻 στ΄. βάλλει δὲ καὶ χαλκίτεως κεκαυμένης 𐅻 δ΄.
<span class="lb" data-page="14.103" data-line="6" id="l14.103.6"></span>καὶ μέλιτος Ἀττικοῦ λίτρας ι΄. τὰ δὲ θηρία, περὶ τὰ τελευταῖα
<span class="lb" data-page="14.103" data-line="7" id="l14.103.7"></span>τοῦ ἔαρος κατὰ τὸ θέρος, ἢ τῷ τρυγητῷ κελεύει
<span class="lb" data-page="14.103" data-line="8" id="l14.103.8"></span>συλλέγειν εὐλαβούμενος δηλονότι τό τε τοῦ θέρους, μετὰ
<span class="lb" data-page="14.103" data-line="9" id="l14.103.9"></span>τὰ πρῶτα σύμπαντος, ἄχρι κυνὸς ἐπιτολῆς, καὶ τὸ μετὰ
<span class="lb" data-page="14.103" data-line="10" id="l14.103.10"></span>τοῦτο, ὃ καλοῦσί τινες ἰδίως ὀπώρας καιρὸν, ἡνίκα καὶ
<span class="lb" data-page="14.103" data-line="11" id="l14.103.11"></span>τοῖς ἀνθρώποις τὸ χολῶδες πλεῖστον ὑποτρέφεται. κατὰ δὲ
<span class="lb" data-page="14.103" data-line="12" id="l14.103.12"></span>τὸν τρυγητὸν, ὅπερ ἐστὶ τὸ μέσον τοῦ φθινοπώρου, συλλέγειν
<span class="lb" data-page="14.103" data-line="13" id="l14.103.13"></span>ἀξιοῖ καὶ συλλαμβάνειν ἐξ αὐτῶν τὰ μεγάλα καὶ
<span class="lb" data-page="14.103" data-line="14" id="l14.103.14"></span>εὔτροφα, καὶ ἕψειν μετὰ ἀνήθου μόνου. τὸ δὲ τῆς σαρκὸς
<span class="lb" data-page="14.103" data-line="15" id="l14.103.15"></span>αὐτῶν ἐκ δέκα θηρίων ἀθροισθὲν, μιγνύειν ἀξιοῖ
<span class="lb" data-page="14.103" data-line="16" id="l14.103.16"></span>σιλιγνίτου ἄρτου μίαν οὐγγίαν, καὶ οὕτως ἀναπλάττειν
<span class="lb" data-page="14.103" data-line="17" id="l14.103.17"></span>τοὺς καλουμένους ἀρτίσκους θηριακούς. τοὺς δὲ σκιλλητικοὺς
<span class="lb" data-page="14.103" data-line="18" id="l14.103.18"></span>τόνδε τὸν τρόπον σκευάζειν κελεύει. λαμβάνειν σκίλλας
<span class="pb" data-page="14.104" id="p14.104"></span>
<span class="lb" data-page="14.104" data-line="1" id="l14.104.1"></span>ἐν τῷ πυραμητῷ, τηνικαῦτα γὰρ εἶναι μάλιστα ἀκμαίαν.
<span class="lb" data-page="14.104" data-line="2" id="l14.104.2"></span>εὔδηλον δ' ὅτι πυραμητὸν κέκληκε τὸν χρόνον, ἐν
<span class="lb" data-page="14.104" data-line="3" id="l14.104.3"></span>ᾧ τοὺς πυροὺς ἀμῶσιν, ὀπτῆσαι δ' αὐτὰς ἀποχρώντως ἐν
<span class="lb" data-page="14.104" data-line="4" id="l14.104.4"></span>ἴπνῳ κελεύει, περιπλασθείσας γύψῳ ἢ πηλῷ ἐγκρύπτειν
<span class="lb" data-page="14.104" data-line="5" id="l14.104.5"></span>πυρὶ, μέχρις ἂν αὐτάρκως ὀπτηθῶσι, εἶτα ἀνελομένους
<span class="lb" data-page="14.104" data-line="6" id="l14.104.6"></span>λαμβάνειν αὐτῶν τὸ ἐγκάρδιον, οὕτως γὰρ αὐτὸς ὠνόμασε,
<span class="lb" data-page="14.104" data-line="7" id="l14.104.7"></span>καὶ λεαίνειν τε μιγνύντας ὀρόβου μέρος ἓν τῷ διπλασίῳ
<span class="lb" data-page="14.104" data-line="8" id="l14.104.8"></span>τῆς σκίλλης, ἀναπλάσσειν τε μετὰ ταῦτα τροχίσκους, καὶ
<span class="lb" data-page="14.104" data-line="9" id="l14.104.9"></span>ψύχειν ἐν σκιᾷ. περὶ δὲ τῶν ἐν ὅλμῳ κοπτομένων φαρμάκων
<span class="lb" data-page="14.104" data-line="10" id="l14.104.10"></span>ἐπιμελῶς ἔγραψε, περιδεδέσθαι κελεύων δέρμα περὶ
<span class="lb" data-page="14.104" data-line="11" id="l14.104.11"></span>τὸν ὅλμον ἀσφαλῶς, κατὰ τὴν μεσότητα διατετρημένον
<span class="lb" data-page="14.104" data-line="12" id="l14.104.12"></span>τοσοῦτον, ὡς δύνασθαι μὴ μόνον τὸ κόπτον ἔλασμα διὰ
<span class="lb" data-page="14.104" data-line="13" id="l14.104.13"></span>τῆς ἐκτρήσεως καθίεσθαι, ἀλλὰ καὶ μετὰ τὸ ἀρθῆναι τὸ
<span class="lb" data-page="14.104" data-line="14" id="l14.104.14"></span>ἔλασμα, τὴν χεῖρα μετὰ τοῦ μύακος, ὥστε αἴρειν δι' αὐτοῦ
<span class="lb" data-page="14.104" data-line="15" id="l14.104.15"></span>τὸ κεκομμένον, καὶ ὀφεῖλον σήθεσθαι. δεήσει δὲ, φησὶ, καὶ
<span class="lb" data-page="14.104" data-line="16" id="l14.104.16"></span>ἄλλο δέρμα εἶναι, τὴν ἔκτρησιν ἔχον μικροτέραν, ὡς δι'
<span class="lb" data-page="14.104" data-line="17" id="l14.104.17"></span>αὐτῆς μόνον τὸ ἔλασμα καθίεσθαι πρὸς τὸ κόπτειν τὰ ἐν
<span class="lb" data-page="14.104" data-line="18" id="l14.104.18"></span>τῷ ὅλμῳ, καὶ τοῦτο ἐπιβεβλῆσθαι τῷ προτέρῳ ἄνωθεν. καὶ
<span class="pb" data-page="14.105" id="p14.105"></span>
<span class="lb" data-page="14.105" data-line="1" id="l14.105.1"></span>μὴ εὐθέως ἀποκαλύπτειν αὐτὰ, πρὶν ἢ τὸ χνοῶδες καταστῆναι.
<span class="lb" data-page="14.105" data-line="2" id="l14.105.2"></span>κατὰ ταὐτὰ δὲ καὶ διαττώντων ἡμῶν διὰ τοῦ
<span class="lb" data-page="14.105" data-line="3" id="l14.105.3"></span>κοσκίνου κεκαλύφθαι κελεύει τὸ διαττώμενον ἄνωθεν, ὅταν
<span class="lb" data-page="14.105" data-line="4" id="l14.105.4"></span>τε καταστῇ ἡ κίνησις, τότε ἀνοίγεσθαι, κᾄπειτα αἰρόμενον
<span class="lb" data-page="14.105" data-line="5" id="l14.105.5"></span>τὸν κόσκινον ἀπομάττεσθαι πτεροῖς.
</p>
          </article>

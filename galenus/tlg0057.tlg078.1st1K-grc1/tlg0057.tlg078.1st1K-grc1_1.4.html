<article xmlns="http://www.w3.org/1999/xhtml" id="urn:cts:greekLit:tlg0057.tlg078.1st1K-grc1:1.4">
<span class="pb page1" data-page="14.20" id="p14.20"></span>
<span class="milestone ed1page page1" data-n="3.426" data-unit="ed1page" id="ed1page.3.426"></span>
<span class="milestone ed2page page1" data-n="13.871" data-unit="ed2page" id="ed2page.13.871"></span>
            <p>
<span class="lb" data-page="14.20" data-line="16" id="l14.20.16"></span><label class="head">Περὶ μέλιτος ταῖς ἀντιδότοις ἐμβληθῆναι
<span class="lb" data-page="14.20" data-line="17" id="l14.20.17"></span>δεομένου.</label> Εἰς δέ τις ἰατρὸς καὶ τὸ μέλι πάνυ παλαιὸν ﻿
<span class="pb" data-page="14.21" id="p14.21"></span>
<span class="lb" data-page="14.21" data-line="1" id="l14.21.1"></span>ἐνέβαλεν ὁμοίως τῷ Φαλερίνῳ, κατὰ τοῖόνδε τινὰ λογισμόν.
<span class="lb" data-page="14.21" data-line="2" id="l14.21.2"></span>οἰνῶδές ποτε μέλι τι γέγονε τὸ κεκραμένον, ἔμπροσθεν ἄριστον
<span class="lb" data-page="14.21" data-line="3" id="l14.21.3"></span>αὐτὸ φαινόμενον. ἀσφαλέστερον οὖν ἔδοξε, καθάπερ
<span class="lb" data-page="14.21" data-line="4" id="l14.21.4"></span>ἐπ' οἴνου τοῦ τῷ μήκει τοῦ χρόνου κεκριμένου ὡς οὐ φθείροιτο,
<span class="lb" data-page="14.21" data-line="5" id="l14.21.5"></span>μῖξαι τῷ φαρμάκῳ. τὸ δὲ ἦν ἄρα διὰ τὸν χρόνον
<span class="lb" data-page="14.21" data-line="6" id="l14.21.6"></span>ὑπόπικρον, εἶτα καὶ τὴν ἕψησιν προσλαβὸν ἐπὶ πλέον γενομένην,
<span class="lb" data-page="14.21" data-line="7" id="l14.21.7"></span>ἔτι μᾶλλον ἐδείχθη πικρὸν, ὅπερ ἅπαντι μέλιτι τῷ
<span class="lb" data-page="14.21" data-line="8" id="l14.21.8"></span>παλαιοτέρῳ συμβαίνει κατὰ τὴν ἕψησιν. καὶ θαυμαστὸν
<span class="lb" data-page="14.21" data-line="9" id="l14.21.9"></span>οὐδὲν, ὅπου γε καὶ χωρὶς τῆς ἑψήσεως ἐν τῷ χρόνῳ πικρότερον
<span class="lb" data-page="14.21" data-line="10" id="l14.21.10"></span>ἀντὶ τοῦ γλυκυτέρου γίνεται. καὶ παρά γε τῷ
<span class="lb" data-page="14.21" data-line="11" id="l14.21.11"></span>ἐμῷ πατρὶ μέλι τι πικρὸν οὕτως ἦν, οἶον ἐν τῷ Πόντῳ
<span class="lb" data-page="14.21" data-line="12" id="l14.21.12"></span>γίνεται κατά τινα τῶν χωρίων, ἐν οἷς αἱ μέλιτται συνάγουσιν
<span class="lb" data-page="14.21" data-line="13" id="l14.21.13"></span>ἀπὸ τῶν ἀψινθίων. αὐτὸ τοῦτο δ' ἔφασκε τὸ μέλι τὸ
<span class="lb" data-page="14.21" data-line="14" id="l14.21.14"></span>παρὰ Ἀθηναίοις ἄριστον χρόνῳ παμπόλλῳ παλαιωθὲν γεγονέναι
<span class="lb" data-page="14.21" data-line="15" id="l14.21.15"></span>πικρόν. ἐπεὶ δ' ἄχρηστον ἐφάνη μοι, καὶ μετὰ τὴν
<span class="lb" data-page="14.21" data-line="16" id="l14.21.16"></span>τελευτὴν τοῦ πατρὸς ἄχρι νῦν φυλάττω, πικρότερον μὲν ἔτι
<span class="lb" data-page="14.21" data-line="17" id="l14.21.17"></span>καὶ μᾶλλον, ἢ τότε ἦν γεγονὸς, ὥσπερ γε καὶ μελάντερον,
<span class="lb" data-page="14.21" data-line="18" id="l14.21.18"></span>οὐ μὴν παχύτερόν γε πολλῷ. καὶ τοῦτ' ἔοικεν ἐξαίρετον
<span class="pb" data-page="14.22" id="p14.22"></span>
<span class="lb" data-page="14.22" data-line="1" id="l14.22.1"></span>ὑπάρχον τῷ καλλίστῳ μέλιτι. καὶ γάρ τοι καὶ τὸ ἐν Ἐλεοῦντι
<span class="lb" data-page="14.22" data-line="2" id="l14.22.2"></span>τῆς Χεῤῥονήσου κατὰ τὴν χώραν ἐκείνην ἔνθα τὸ
<span class="lb" data-page="14.22" data-line="3" id="l14.22.3"></span>ἡρῷόν ἐστι τοῦ Πρωτεσιλάου γενόμενον μέλι, πάντ' ἔχον
<span class="lb" data-page="14.22" data-line="4" id="l14.22.4"></span>Ὑμηττίου μέλιτος, μέχρι πολλοῦ τὰ αὐτὰ, τῷ χρόνῳ προϊόντι,
<span class="lb" data-page="14.22" data-line="5" id="l14.22.5"></span>πρὸς τὸ παχύτερον γίνεσθαι, καὶ θρομβοῦται πολλάκις.
<span class="lb" data-page="14.22" data-line="6" id="l14.22.6"></span>μέλι μὲν οὖν πάντως ἐμβλητέον ἐστὶ τὸ κάλλιστον ταῖς
<span class="lb" data-page="14.22" data-line="7" id="l14.22.7"></span>ἀντιδότοις Ὑμήττιον ἢ Θάσιον ἢ πάντως γε Ἀττικόν· εἰ
<span class="lb" data-page="14.22" data-line="8" id="l14.22.8"></span>δὲ ἀποροῖμέν ποτε αὐτοῦ, τοῦ ἐν <span class="milestone ed2page" data-n="13.872" data-unit="ed2page" id="ed2page.13.872"></span>ταῖς Κυκλάσι νήσοις
<span class="lb" data-page="14.22" data-line="9" id="l14.22.9"></span>γινομένου, ὅ τί περ ἂν ὁμοιότατον ᾖ τούτῳ. γίνεται δὲ
<span class="lb" data-page="14.22" data-line="10" id="l14.22.10"></span>κατὰ τὸν Ἰσθμὸν μέλι ἀγαθὸν, καὶ καλεῖταί γε τοῦτο
<span class="lb" data-page="14.22" data-line="11" id="l14.22.11"></span>Ἰσθμιακὸν ἰδίως ἀπὸ τοῦ χωρίου, καθάπερ καὶ Τούβρεον
<span class="lb" data-page="14.22" data-line="12" id="l14.22.12"></span>καὶ αὐτὸ τὴν ἐπωνυμίαν ἔχον. ἔνδοξα μὲν οὖν ταῦτα.
<span class="lb" data-page="14.22" data-line="13" id="l14.22.13"></span>γίνεται δὲ καὶ κατ' ἄλλα χωρία κάλλιστον μέλι, διὰ βραχύτητα
<span class="lb" data-page="14.22" data-line="14" id="l14.22.14"></span>δ' ἅπαν δαπανώμενον ὑπὸ τῶν ἐγχωρίων, ὡς μὴ
<span class="lb" data-page="14.22" data-line="15" id="l14.22.15"></span>περιττεύειν εἰς ἄλλην χώραν ἐξάγεσθαι, καὶ διὰ τοῦτ'
<span class="lb" data-page="14.22" data-line="16" id="l14.22.16"></span>ἀγνοεῖσθαι. καὶ γὰρ οὖν ἐν τῇ παρ' ἡμῖν χώρᾳ <span class="milestone ed1page" data-n="3.427" data-unit="ed1page" id="ed1page.3.427"></span>τῇ
<span class="lb" data-page="14.22" data-line="17" id="l14.22.17"></span>μεταξὺ Περγάμου τε καὶ τῆς ἐπὶ θαλάττῃ πόλεως Ἐλαίας
<span class="lb" data-page="14.22" data-line="18" id="l14.22.18"></span>ἔστι τις λόφος θύμων μεστὸς, ἐν ᾧ κάλλιστον αἱ μέλιτται
<span class="pb" data-page="14.23" id="p14.23"></span>
<span class="lb" data-page="14.23" data-line="1" id="l14.23.1"></span>συντιθέασι μέλι, δαπανώμενον αὐτόθι. κεῖται δὲ ὁ λόφος
<span class="lb" data-page="14.23" data-line="2" id="l14.23.2"></span>οὗτος ἀπὸ Περγάμου πορευομένῳ εἰς Ἐλαίαν ἐν τοῖς ἀριστεροῖς
<span class="lb" data-page="14.23" data-line="3" id="l14.23.3"></span>μέρεσιν, οὐ μὴν ἐγγὺς τῆς ὁδοῦ, καὶ κατὰ τὴν
<span class="lb" data-page="14.23" data-line="4" id="l14.23.4"></span>ὑπερκειμένην δὲ τῆς ἡμετέρας χώρας Μυσίαν, ἣν ὀνομάζουσι
<span class="lb" data-page="14.23" data-line="5" id="l14.23.5"></span>Βρῖττον, ἐθαύμασα θεασάμενος μέλι παραπλήσιον
<span class="lb" data-page="14.23" data-line="6" id="l14.23.6"></span>ἀκριβῶς Ἀττικῷ, καίτοι τοῦ ἄλλου μέλιτος ἀκριβῶς ἐν
<span class="lb" data-page="14.23" data-line="7" id="l14.23.7"></span>αὐτῷ φαυλοτάτου γενομένου. ἀλλὰ γὰρ κᾀκεῖ λόφος τις ἦν
<span class="lb" data-page="14.23" data-line="8" id="l14.23.8"></span>οὐ μέγας, πετρώδης ὅλως, θύμων τε καὶ ὀριγάνων μεστός.
<span class="lb" data-page="14.23" data-line="9" id="l14.23.9"></span>ἄλλοθι δὲ κυτίσου μὲν ἦν τὸ χωρίον μεστόν. ἐγεώργει δ'
<span class="lb" data-page="14.23" data-line="10" id="l14.23.10"></span>ὁ δεσπότης αὐτοῦ μέλι γλυκύτατον, ὡς ὑπερβάλλειν ἐν τούτῳ
<span class="lb" data-page="14.23" data-line="11" id="l14.23.11"></span>τὸ Ἀττικὸν, οὐ μὴν δριμύ γε, καὶ διὰ τοῦτο ταχέως
<span class="lb" data-page="14.23" data-line="12" id="l14.23.12"></span>μὲν ἀποστρέφον τοὺς χρησαμένους αὐτῷ, ταχέως δὲ ναυτίαν
<span class="lb" data-page="14.23" data-line="13" id="l14.23.13"></span>κινοῦν, εἰ καὶ βραχὺ πλέον ληφθείη. καὶ γὰρ οὖν καὶ τοῖς
<span class="lb" data-page="14.23" data-line="14" id="l14.23.14"></span>γράψασι περὶ τῆς κυτίσου ταῦθ' ὁμολογεῖται πᾶσιν, ὡς
<span class="lb" data-page="14.23" data-line="15" id="l14.23.15"></span>πλεῖστον μέλιτος ἐκ τῶν ἀνθέων αὐτῆς αἱ μέλιτται δρέπονται.
<span class="lb" data-page="14.23" data-line="16" id="l14.23.16"></span>θαμνῶδες δ' ἐστὶ φυτὸν ἡ κύτισος, εἰς ὕψος ἀνῆκον
<span class="lb" data-page="14.23" data-line="17" id="l14.23.17"></span>ὅσον αἱ μυῤῥίναι. εἴρηται δέ μοι ταῦτα χρησιμώτατα τοῖς
<span class="lb" data-page="14.23" data-line="18" id="l14.23.18"></span>μὴ μόνον ἐν Ῥώμῃ κατοικοῦσιν ἰατροῖς, εἰς ἣν τὰ πανταχόθεν
<span class="pb" data-page="14.24" id="p14.24"></span>
<span class="lb" data-page="14.24" data-line="1" id="l14.24.1"></span>ἥκει καλὰ διὰ παντὸς ἔτους, ἀλλὰ καὶ τοῖς ἐν ἅπαντι
<span class="lb" data-page="14.24" data-line="2" id="l14.24.2"></span>μέρει τῆς οἰκουμένης, ὅπως εἰδότες τὰ γνωρίσματα τῶν
<span class="lb" data-page="14.24" data-line="3" id="l14.24.3"></span>ἀρίστων ἐκλέγοιντ' ἂν τῶν παρ' ἑαυτοῖς ἢ πάντως γε
<span class="lb" data-page="14.24" data-line="4" id="l14.24.4"></span>τῶν ἀστυγειτόνων ἢ ὁμοεθνῶν τὰ κάλλιστα. Φιλώνειον
<span class="lb" data-page="14.24" data-line="5" id="l14.24.5"></span>μὲν οὖν τις ἀντίδοτον ἤ τινα ἄλλην τῶν εὐτελῶν συντιθεὶς,
<span class="lb" data-page="14.24" data-line="6" id="l14.24.6"></span>οὐ πάνυ τι δεῖται τῶν εἰς ἄκρον ἀρίστων φαρμάκων. εἰ δὲ
<span class="lb" data-page="14.24" data-line="7" id="l14.24.7"></span>τὴν Μιθριδάτειον ἢ τὴν θηριακὴν ἤ τινα ἄλλην τῶν
<span class="lb" data-page="14.24" data-line="8" id="l14.24.8"></span>πολυμιγμάτων τε καὶ κιννάμωμον ἐχουσῶν συντιθείη, πάντων
<span class="lb" data-page="14.24" data-line="9" id="l14.24.9"></span>τῶν ἀρίστων δεῖται φαρμάκων. καὶ οὐκ ἂν εὐπορήσειεν
<span class="lb" data-page="14.24" data-line="10" id="l14.24.10"></span>ἐν ἄλλῳ χωρίῳ, καὶ διὰ τοῦτο ἐν Ῥώμῃ σκευάζουσι
<span class="lb" data-page="14.24" data-line="11" id="l14.24.11"></span>τὰς τοιαύτας ἀντιδότους οὐχ οἱ ἄριστοι μόνοι τῶν ἰατρῶν,
<span class="lb" data-page="14.24" data-line="12" id="l14.24.12"></span>ἀλλὰ καὶ οἱ μυροπῶλαι, πάντες μέντοι τῶν ἐν αὐταῖς ἁμαρτάνοντες
<span class="lb" data-page="14.24" data-line="13" id="l14.24.13"></span>ἔλαττον ἢ μεῖζον, ὅμως μὴ συντιθέντες ἄχρηστον
<span class="lb" data-page="14.24" data-line="14" id="l14.24.14"></span>φάρμακον. Ἀντωνίνου μὲν οὖν βασιλεύοντος τῶν πλουσίων
<span class="lb" data-page="14.24" data-line="15" id="l14.24.15"></span>ἡ θηριακὴ ἐσκευάζετο πολλοῖς, καὶ διὰ τοῦτο ἐνίοτε
<span class="lb" data-page="14.24" data-line="16" id="l14.24.16"></span>τῶν δυσπορίστων ἀπέλιπέ τινα θαυμαστὸν γὰρ ὅπως οἱ
<span class="lb" data-page="14.24" data-line="17" id="l14.24.17"></span>πλούσιοι τὰ τῶν αὐτοκρατόρων ζηλοῦσιν, ἢ βούλονταί γε
<span class="lb" data-page="14.24" data-line="18" id="l14.24.18"></span>φαίνεσθαι ζηλοῦντες. ἐπεὶ δ' ἐκεῖνος ἐξ ἀνθρώπων ἀπῆλθεν,
<span class="pb" data-page="14.25" id="p14.25"></span>
<span class="lb" data-page="14.25" data-line="1" id="l14.25.1"></span>ὀλίγιστοι κατασκευάζουσι τὴν ἀντίδοτον ταύτην, ὥσπερ γε
<span class="lb" data-page="14.25" data-line="2" id="l14.25.2"></span>καὶ τὴν Μιθριδάτειον. ὡς οὖν ἐν Ῥώμῃ τῶν ἀρίστων φαρμάκων
<span class="lb" data-page="14.25" data-line="3" id="l14.25.3"></span>ἁπάντων εὐπορῆσαι μᾶλλόν ἐστιν, ἢ κατ' ἄλλο χωρίον,
<span class="lb" data-page="14.25" data-line="4" id="l14.25.4"></span>οὕτως ἐν αὐτῇ τῇ Ῥώμῃ Καίσαρι σκευάζων τις, ἔτι
<span class="lb" data-page="14.25" data-line="5" id="l14.25.5"></span>μᾶλλον εὐπορεῖ πάντων τῶν εἰς ἄκρον ἀρετῆς ἡκόντων, οἴνου
<span class="lb" data-page="14.25" data-line="6" id="l14.25.6"></span>μὲν τοῦ Φαλερίνου καὶ μέλιτος Ὑμηττίου, ὀποβαλσάμου
<span class="lb" data-page="14.25" data-line="7" id="l14.25.7"></span>τε τοῦ Συριακοῦ καλουμένου. διὰ δὲ τὸν τόπον ἐν ᾧ
<span class="lb" data-page="14.25" data-line="8" id="l14.25.8"></span>γεννᾶται πλεῖστόν τε καὶ κάλλιστον, ἕτερον ὄνομα δεύτερον
<span class="lb" data-page="14.25" data-line="9" id="l14.25.9"></span>ἔχον, τὸ Ἐγγαδηνὸν γὰρ ὀνομάζεται, κρεῖττον ὂν τῶν ἐν
<span class="lb" data-page="14.25" data-line="10" id="l14.25.10"></span>ἄλλοις χωρίοις τῆς Παλαιστίνης γινομένων. ὅσῳ δ' ὁ οἶνος
<span class="lb" data-page="14.25" data-line="11" id="l14.25.11"></span>ὁ Φαλερῖνος ἀμείνων ἐστὶ τοῦ κατὰ τὰ καπηλεῖα, τοσούτῳ
<span class="lb" data-page="14.25" data-line="12" id="l14.25.12"></span>τοῦ κατ' Αἴγυπτον γενομένου. τῷ τοίνυν ἐπισταμένῳ γνωρίζειν
<span class="lb" data-page="14.25" data-line="13" id="l14.25.13"></span>ἀκριβῶς ἑκάστου τῶν φαρμάκων τὴν ἀρετὴν ἐὰν
<span class="lb" data-page="14.25" data-line="14" id="l14.25.14"></span>ὑπάρξῃ Καίσαρι <span class="milestone ed2page" data-n="13.873" data-unit="ed2page" id="ed2page.13.873"></span>σκευάζειν ὡς ὑπῆρξεν ἐμοὶ, τὸ κάλλιστον
<span class="lb" data-page="14.25" data-line="15" id="l14.25.15"></span>σκευασθήσεται. κομιζομένων γὰρ τοῖς βασιλεῦσι τῶν ἀρίστων
<span class="lb" data-page="14.25" data-line="16" id="l14.25.16"></span>ἁπανταχόθεν, ἐξ αὐτῶν πάλιν τούτων τὸ κάλλιστον
<span class="lb" data-page="14.25" data-line="17" id="l14.25.17"></span>αἱρήσεται, ἔγωγέ τοι τῶν οἴνων τῶν Φαλερίνων ἑκάστου
<span class="lb" data-page="14.25" data-line="18" id="l14.25.18"></span>τὴν ἡλικίαν ἀναγινώσκων ἐπιγεγραμμένην τοῖς κεραμίοις, ﻿
<span class="pb" data-page="14.26" id="p14.26"></span>
<span class="lb" data-page="14.26" data-line="1" id="l14.26.1"></span>εἰχόμην τῆς γεύσεως, ὅσοι πλειόνων ἐτῶν ἦσαν εἴκοσι, προερχόμενος
<span class="lb" data-page="14.26" data-line="2" id="l14.26.2"></span>ἀπ' αὐτῶν ἄχρι τῶν οὐδὲν ὑπόπικρον ἐχόντων.
<span class="lb" data-page="14.26" data-line="3" id="l14.26.3"></span>ὁ γὰρ παλαιὸς τῶν οὐδέπω πικρότητα προσειληφότων ἄριστός
<span class="lb" data-page="14.26" data-line="4" id="l14.26.4"></span>ἐστιν, ὡς ἐφ' ἡλικίᾳ. τοῦ δ' Ὑμηττίου μέλιτος ἐν
<span class="lb" data-page="14.26" data-line="5" id="l14.26.5"></span>ταῖς αὐτοκρατορικαῖς ἀποθήκαις ὄντος πολλοῦ, τοῦ διετοῦς
<span class="lb" data-page="14.26" data-line="6" id="l14.26.6"></span>γευομένου, ἐκλέγων ἐξ αὐτοῦ πάλιν τὸ γλυκύτατον καὶ δριμύτατον.
<span class="lb" data-page="14.26" data-line="7" id="l14.26.7"></span>ἄμεινον γὰρ τοῦτο τοῦ προσφάτου καὶ παλαιοτέρου.
<span class="lb" data-page="14.26" data-line="8" id="l14.26.8"></span>ἐπεὶ δ' οὐ μόνοις τοῖς βασιλικὴν ἀφθονίαν ἔχουσι
<span class="lb" data-page="14.26" data-line="9" id="l14.26.9"></span>τῆς τοιαύτης παρασκευῆς, ἀλλὰ καὶ τοῖς ἄλλοις ἅπασιν
<span class="lb" data-page="14.26" data-line="10" id="l14.26.10"></span>ἰατροῖς ὠφέλιμον εἶναι χρὴ τὴν γραφὴν, ὁ λόγος μοι γίνεται
<span class="lb" data-page="14.26" data-line="11" id="l14.26.11"></span>μακρότερος. αὐτίκα γέ τοι πολλὰ τῶν Ἀθήνησι πιπρασκομένων,
<span class="lb" data-page="14.26" data-line="12" id="l14.26.12"></span>ἔχει μόρια πολλὰ κατακεκρυμμένα μὲν ἐν τῷ βάθει,
<span class="lb" data-page="14.26" data-line="13" id="l14.26.13"></span>καὶ διὰ τοῦτο μὴ βλεπόμενα, δριμύτητα δὲ τῷ μέλιτι παρέχοντα,
<span class="lb" data-page="14.26" data-line="14" id="l14.26.14"></span>τῷ χρόνῳ δὲ ἐπιπολῆς γίνεται τὰ θύμα, καθάπερ
<span class="lb" data-page="14.26" data-line="15" id="l14.26.15"></span>καὶ τἄλλα ὅσα τῶν ἑτερογενῶν ἐμφέρεται τῷ μέλιτι, καὶ
<span class="lb" data-page="14.26" data-line="16" id="l14.26.16"></span>πολλὰ τῶν πιπρασκομένων ἐν Ῥώμῃ τοιαῦτα φαίνεται, πλὴν
<span class="lb" data-page="14.26" data-line="17" id="l14.26.17"></span>εἰ τρίβωνες ὄντες οἱ κομίζοντες αὐτὰ φθάσειαν ἀφελεῖν ὅσα
<span class="lb" data-page="14.26" data-line="18" id="l14.26.18"></span>τῶν θύμων ἐπεπόλασεν, ὡς τοὺς πολλοὺς ἐξαπατᾶσθαι γευομένους
<span class="pb" data-page="14.27" id="p14.27"></span>
<span class="lb" data-page="14.27" data-line="1" id="l14.27.1"></span>τοῦ μέλιτος, ἐπικρατοῦσαν ἔχοντος τὴν τῶν θύμων
<span class="lb" data-page="14.27" data-line="2" id="l14.27.2"></span>ποιότητα. τοῦτο δ' οὐ γίνεται κατὰ τὸ μὴ δολωθέν. ἐάν
<span class="lb" data-page="14.27" data-line="3" id="l14.27.3"></span>ποτ' οὖν αἴσθῃ θύμου ὄζον τὸ μέλι, τὴν εἰρημένην ἄρτι
<span class="lb" data-page="14.27" data-line="4" id="l14.27.4"></span>πανουργίαν τεκμαίρου. τὸ γὰρ ἄριστον μέλι τὴν μὲν δριμύτητα
<span class="lb" data-page="14.27" data-line="5" id="l14.27.5"></span>τῶν θύμων ἐπισπᾶται, τὴν ὀσμὴν δ' οὐκ ἐκμάττεται,
<span class="lb" data-page="14.27" data-line="6" id="l14.27.6"></span>καθάπερ οὐδὲ τὸ τῆς γεύσεως σφοδρόν. περὶ μὲν οὖν
<span class="lb" data-page="14.27" data-line="7" id="l14.27.7"></span>τῆς μέλιτος ἀρετῆς αὐτάρκως εἴρηται. μέχρι γὰρ πόσου
<span class="lb" data-page="14.27" data-line="8" id="l14.27.8"></span>χρὴ ἕψειν αὐτὰ, ἐν τῷ τῆς σκευασίας εἰρήσεται λόγῳ. περὶ
<span class="lb" data-page="14.27" data-line="9" id="l14.27.9"></span>δὲ τῶν οἴνων λεκτέον ἐφεξῆς, ὅσα μικρῷ πρόσθεν
<span class="lb" data-page="14.27" data-line="10" id="l14.27.10"></span>ἀπελίπομεν.
</p>
          </article>

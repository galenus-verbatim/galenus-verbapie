<article xmlns="http://www.w3.org/1999/xhtml" id="urn:cts:greekLit:tlg0057.tlg079.1st1K-grc1:10">
<span class="pb page1" data-page="14.244" id="p14.244"></span>
<span class="milestone ed1page page1" data-n="2.462" data-unit="ed1page" id="ed1page.2.462"></span>
<span class="milestone ed2page page1" data-n="13.943" data-unit="ed2page" id="ed2page.13.943"></span>
          <p>
<span class="lb" data-page="14.244" data-line="1" id="l14.244.1"></span><label class="head">Πῶς τὰ βλαβερὰ ἐνίοτε ἔχουσιν ὠφελεῖν·
<span class="lb" data-page="14.244" data-line="2" id="l14.244.2"></span>μίαν τε ἐκ πολλῶν γίγνεσθαι ποιότητα ἐν τοῖς μικτοῖς φαρμάκοις.</label>
<span class="lb" data-page="14.244" data-line="3" id="l14.244.3"></span>Ἐκεῖνο δὲ ἀναζητῆσαι τῷ λόγῳ μᾶλλόν ἐστιν
<span class="lb" data-page="14.244" data-line="4" id="l14.244.4"></span>ἀναγκαῖον, ὅπερ καὶ τοῖς πολλοῖς θαυμασίας ἄξιον εἶναι
<span class="lb" data-page="14.244" data-line="5" id="l14.244.5"></span>δοκεῖ. αὐτὰ γὰρ τὰ θηρία ὄντα τοῖς σώμασι πολέμια καὶ
<span class="lb" data-page="14.244" data-line="6" id="l14.244.6"></span>οὕτω τὸν ἄνθρωπον ἀναιροῦντα ὀξέως, πῶς πάλιν αὐτὰ
<span class="lb" data-page="14.244" data-line="7" id="l14.244.7"></span>τοῖς ὑπ᾿ αὐτῶν γενομένοις δήγμασι βοηθεῖν δύναται, καὶ
<span class="lb" data-page="14.244" data-line="8" id="l14.244.8"></span>μόνα διασώζειν ἐκ τοῦ τοιούτου κακοῦ τὸν ἄνθρωπον; καί
<span class="lb" data-page="14.244" data-line="9" id="l14.244.9"></span>φησί τις ἀρχαῖος λόγος ὅτι τινὰ τῶν ζώων ὁμιλήσαντα
<span class="lb" data-page="14.244" data-line="10" id="l14.244.10"></span>μὲν ἐν τῷ δάκνειν τῷ ἐκ τοῦ δήγματος ἀποκρινομένῳ ἀνθρωπείῳ
<span class="lb" data-page="14.244" data-line="11" id="l14.244.11"></span>αἵματι ἀναιρεῖ τοὺς δακνομένους μὴ γευσάμενα
<span class="lb" data-page="14.244" data-line="12" id="l14.244.12"></span>δὲ τοῦ αἵματος, ἀλλ᾿ οὕτως ἐσθιόμενα, τοὺς δηχθέντας διασώζειν
<span class="lb" data-page="14.244" data-line="13" id="l14.244.13"></span>πέφυκεν. ὥσπερ καὶ ἐπὶ τοῦ ἑλενίου μὲν ὑπὸ τῶν
<span class="lb" data-page="14.244" data-line="14" id="l14.244.14"></span>Ἑλλήνων, ὑπὸ δὲ τῶν ἐπιχωρίων νίκου ἢ νίνου καλουμένου,
<span class="lb" data-page="14.244" data-line="15" id="l14.244.15"></span>τὸ αὐτὸ ἱστορεῖσθαι λέγουσι. φασὶ γὰρ τοὺς Δάκας καὶ
<span class="lb" data-page="14.244" data-line="16" id="l14.244.16"></span>τοὺς Δαλμάτας περιπάττειν αὐτὸ ταῖς ἀκίσι τῶν βελῶν, καὶ
<span class="lb" data-page="14.244" data-line="17" id="l14.244.17"></span>οὕτως ὁμιλῆσαν μὲν τῷ αἵματι τῶν τιτρωσκομένων ἀναιρεῖν
<span class="lb" data-page="14.244" data-line="18" id="l14.244.18"></span>δύνασθαι, ἐσθιόμενον δὲ ὑπ᾿ αὐτῶν ἀβλαβὲς εἶναι, καὶ ﻿
<span class="pb" data-page="14.245" id="p14.245"></span>
<span class="lb" data-page="14.245" data-line="1" id="l14.245.1"></span>μηδὲ κακὸν αὐτοὺς ἐργάζεσθαι, καὶ τὰς ὑπ᾿ αὐτῶν γε ἀναιρουμένας
<span class="lb" data-page="14.245" data-line="2" id="l14.245.2"></span>ἐλάφους ἐν τῷ κατατοξεύεσθαι μηδ᾿ αὐτὰς ἐσθιομένας
<span class="lb" data-page="14.245" data-line="3" id="l14.245.3"></span>κακόν τι τοὺς ἐσθίοντας διατιθέναι λέγουσιν. ἀλλ᾿
<span class="lb" data-page="14.245" data-line="4" id="l14.245.4"></span>οὗτος ὁ λόγος οὐ δοκεῖ μοι αὐτάρκης εἶναι πρὸς τὴν εὕρεσιν
<span class="lb" data-page="14.245" data-line="5" id="l14.245.5"></span>τοῦ ὑφ᾿ ἡμῶν ζητουμένου, ἐμπειρικός τις ὢν καὶ μόνον
<span class="lb" data-page="14.245" data-line="6" id="l14.245.6"></span>τὸ γενόμενον διηγούμενος. καὶ γὰρ αὐτοὺς τοὺς ἐμπειρικοὺς
<span class="lb" data-page="14.245" data-line="7" id="l14.245.7"></span>οὐκ ἀποδέχομαι, ὅτι καὶ αὐτοὶ, ὥσπερ ἰδιῶται μόνον ὁρῶντες
<span class="lb" data-page="14.245" data-line="8" id="l14.245.8"></span>τὸ βλεπόμενον, θαυμάζουσι μὲν τὸ γιγνόμενον, τοῦ δὲ
<span class="lb" data-page="14.245" data-line="9" id="l14.245.9"></span>γιγνομένου τὴν αἰτίαν ἀγνοοῦσιν. οἱ μὲν μηδὲ τὴν ἀρχὴν
<span class="lb" data-page="14.245" data-line="10" id="l14.245.10"></span>ἐπιζητοῦντες μαθεῖν, ἀλλ᾿ ἀποκνοῦντες αὐτὴν εὑρεῖν τῷ λόγῳ,
<span class="lb" data-page="14.245" data-line="11" id="l14.245.11"></span>καὶ μόνον τῶν γιγνομένων ἀποπειρώμενοι, καὶ τὴν τῶν πολλάκις
<span class="lb" data-page="14.245" data-line="12" id="l14.245.12"></span>ὁρωμένων ἐμπειρίαν ἀρκεῖν αὐτοῖς εἰς τὸ ἰατρεύειν
<span class="lb" data-page="14.245" data-line="13" id="l14.245.13"></span>λέγοντες, τὸν αὐτὸν ἔχουσιν, ὡς ὁρᾷς, τοῖς ἰδιώταις τοῦ
<span class="lb" data-page="14.245" data-line="14" id="l14.245.14"></span>θαύματος τρόπον. οἱ δὲ τούτων φιλοτιμότεροι ὁμολογοῦσι
<span class="lb" data-page="14.245" data-line="15" id="l14.245.15"></span>μὲν ὅτι χρή τι ἐπιστημονικώτερον τῶν ἰδιωτῶν εἰς τὰ τοιαῦτα
<span class="lb" data-page="14.245" data-line="16" id="l14.245.16"></span>ἔχειν τοὺς ἰατροὺς, εὑρεῖν δὲ ἀδυνατοῦντες, καὶ τὸ
<span class="lb" data-page="14.245" data-line="17" id="l14.245.17"></span>ζητεῖν περιττὸν εἶναι νομίζουσιν. ἀλλ᾿ ἡμεῖς πλέον εἶναι
<span class="lb" data-page="14.245" data-line="18" id="l14.245.18"></span>τούτων τὸ φιλότιμον εἰς τὴν τέχνην ἔχοντες, καὶ τὰ γιγνόμενα
<span class="pb" data-page="14.246" id="p14.246"></span>
<span class="lb" data-page="14.246" data-line="1" id="l14.246.1"></span>μόνον βλέπειν ἰδιωτικῶς μὴ θέλοντες, οὔτε τὴν ἐμπειρίαν
<span class="lb" data-page="14.246" data-line="2" id="l14.246.2"></span>ἐκβάλλομεν καὶ συναρμόζοντες αὐτῇ τὸν λόγον ὅταν
<span class="lb" data-page="14.246" data-line="3" id="l14.246.3"></span>ἐνδέχηται, τελείαν οὕτω καὶ λογικὴν ἀναγκαίως ἔχομεν
<span class="lb" data-page="14.246" data-line="4" id="l14.246.4"></span><span class="milestone ed2page" data-n="13.944" data-unit="ed2page" id="ed2page.13.944"></span>τὴν τέχνην, οὐχ ἵνα μόνον εὕροιμεν, ὅπως γίνεται φιλοπονοῦντες
<span class="lb" data-page="14.246" data-line="5" id="l14.246.5"></span>εὑρεῖν, ἀλλ᾿ ἵνα τι καὶ εἰς τὴν θεραπείαν εὔχρηστον
<span class="lb" data-page="14.246" data-line="6" id="l14.246.6"></span>ἐκ τοῦ εὑρεθέντος μάθωμεν. κᾀνταῦθα οὖν ἐπαγωνισώμεθα
<span class="lb" data-page="14.246" data-line="7" id="l14.246.7"></span>τῷ λόγῳ, ἵνα εὕρωμεν τοῦ γιγνομένου τὴν αἰτίαν. θαυμαστὸν
<span class="lb" data-page="14.246" data-line="8" id="l14.246.8"></span>γὰρ ὡς εἵ γε ἐκ τῆς περὶ τὸ ζητεῖν αὐτὸ φιλοτιμίας,
<span class="lb" data-page="14.246" data-line="9" id="l14.246.9"></span>ἐξ ἑτοίμου καὶ αὐτὸ, ὥσπερ ἀμειβόμενον, ταχέως εὑρίσκεται·
<span class="lb" data-page="14.246" data-line="10" id="l14.246.10"></span>καὶ ἵνα σοι πιστότερον ποιήσω τὸν λόγον, ἀπ᾿
<span class="lb" data-page="14.246" data-line="11" id="l14.246.11"></span>ἄλλων τινῶν ἐν τοῖς ἔργοις σαφῶς ὁρωμένων τὴν ἀπόδειξιν
<span class="lb" data-page="14.246" data-line="12" id="l14.246.12"></span>ποιήσομαι καὶ ἔξωθέν γε ἐπιτιθεμένων μόνον καὶ διὰ τοῦ
<span class="lb" data-page="14.246" data-line="13" id="l14.246.13"></span>στόματος λαμβανομένων. τοὺς γὰρ ὑπὸ τῶν κροκοδείλων
<span class="lb" data-page="14.246" data-line="14" id="l14.246.14"></span>βρωθέντας ὑπ᾿ αὐτοῦ τοῦ στέατος ἐπιτιθεμένου τοῖς τραύμασιν
<span class="lb" data-page="14.246" data-line="15" id="l14.246.15"></span>ἄκρως βοηθουμένους οἴδαμεν· καὶ τῆς μυγαλῆς τὰ
<span class="lb" data-page="14.246" data-line="16" id="l14.246.16"></span>δήγματα καὶ αὐτὰ ἀναιροῦντα ὑπ᾿ αὐτῆς πάλιν τῆς μυγαλῆς
<span class="lb" data-page="14.246" data-line="17" id="l14.246.17"></span>τριβομένης καὶ ἐπιτιθεμένης ἀνωδύνως θεραπεύεται.
<span class="lb" data-page="14.246" data-line="18" id="l14.246.18"></span>ὁμοίως δὲ αὐτοὶ οἱ ἐχιόδηκτοι ἀπαλλάττονται τοῦ κινδύνου,
<span class="lb" data-page="14.246" data-line="19" id="l14.246.19"></span>εἴ τις αὐτῶν λειώσας τὰ σώματα ἐπιθείη αὐτοῖς τοῖς τραύμασιν,
<span class="pb" data-page="14.247" id="p14.247"></span>
<span class="lb" data-page="14.247" data-line="1" id="l14.247.1"></span>οὐκ ἀλόγως καθ᾿ ἡμᾶς, ὡς ἔφην, καὶ τῶν τοιούτων
<span class="lb" data-page="14.247" data-line="2" id="l14.247.2"></span>γιγνομένων, μήτε τοσαύτην δύναμιν ἐχόντων, ὡς καὶ ἀποκτεῖναι
<span class="lb" data-page="14.247" data-line="3" id="l14.247.3"></span>δύνασθαι, κατὰ διάδοσίν τε τῆς δυνάμεως χωρούσης
<span class="lb" data-page="14.247" data-line="4" id="l14.247.4"></span>εἰς βάθος τῶν σωμάτων. ὥσπερ δὴ καὶ ἐπὶ τῶν καταπλασμάτων
<span class="lb" data-page="14.247" data-line="5" id="l14.247.5"></span>καὶ αὐτὸ γιγνόμενον ὁρῶμεν, τῆς ἐν τοῖς σώμασιν
<span class="lb" data-page="14.247" data-line="6" id="l14.247.6"></span>αὐτῶν δυνάμεως συμμέτρου γιγνομένης καὶ θεραπεύειν
<span class="lb" data-page="14.247" data-line="7" id="l14.247.7"></span>λοιπὸν, ἀλλ᾿ οὐκ ἀναιρεῖν δυναμένης. τὸ δὲ ἐπὶ τῆς θηριακῆς
<span class="lb" data-page="14.247" data-line="8" id="l14.247.8"></span>γιγνόμενον φανερώτερον ἔχει τὸν λογισμόν. φημὶ γὰρ
<span class="lb" data-page="14.247" data-line="9" id="l14.247.9"></span>ὅτι διὰ τοῦτο ταῦτα ἀναιροῦντα τὰ θηρία βοηθεῖ τοῖς ὑπ᾿
<span class="lb" data-page="14.247" data-line="10" id="l14.247.10"></span>αὐτῶν δακνομένοις, ἐπειδὴ πλείων ἐν τούτοις ἐνοῦσα ἡ φθοροποιὸς
<span class="lb" data-page="14.247" data-line="11" id="l14.247.11"></span>δύναμις, ταῖς κεφαλαῖς ἀφαιρουμέναις συναποκόπτεται.
<span class="lb" data-page="14.247" data-line="12" id="l14.247.12"></span>καὶ ἐπεὶ τὴν ἐν τοῖς ἄλλοις μέρεσιν αὐτῶν ὑπολειπομένην
<span class="lb" data-page="14.247" data-line="13" id="l14.247.13"></span>δύναμιν ταῖς σκευασίαις ἡμεῖς ἀπαμβλύνομεν ἕψοντες
<span class="lb" data-page="14.247" data-line="14" id="l14.247.14"></span>αὐτὰς, καὶ τῶν ἁλῶν καὶ τοῦ ἀνήθου οὐκ ὀλίγα τῷ ὕδατι
<span class="lb" data-page="14.247" data-line="15" id="l14.247.15"></span>μιγνύντες, οὐχ ἡδύσματος μόνου χάριν τὴν μίξιν τῶν τοιούτων
<span class="lb" data-page="14.247" data-line="16" id="l14.247.16"></span>ποιούμενοι, ἀλλ᾿ ἵνα ἐκτήξωμεν τὰ σώματα, καὶ οὕτως
<span class="lb" data-page="14.247" data-line="17" id="l14.247.17"></span>αὐτὰ ὀλίγον τὸν ἰὸν, ἢ μηδ᾿ ὅλως ἔχειν ἐργασώμεθα. τὸ
<span class="lb" data-page="14.247" data-line="18" id="l14.247.18"></span>δὲ πλεῖστον αὐτῇ τῆς δυνάμεως εἰς τὸ βοηθεῖν ἡ σκευασία
<span class="lb" data-page="14.247" data-line="19" id="l14.247.19"></span>παρέχεται. τοσούτοις οὖν καὶ τοιούτοις μιγνύμενα φαρμάκοις
<span class="pb" data-page="14.248" id="p14.248"></span>
<span class="lb" data-page="14.248" data-line="1" id="l14.248.1"></span>τὰ θηρία, πῶς ἂν ἔτι καὶ ἀναιρεῖν δύναιτο, ἐκλυομένης
<span class="lb" data-page="14.248" data-line="2" id="l14.248.2"></span>τῆς οὔσης ἐν αὐτοῖς πρὸς τὸ διαφθεῖραι πονηρίας; ἔτι
<span class="lb" data-page="14.248" data-line="3" id="l14.248.3"></span>δὲ καὶ ἀληθέστερος ὁ λόγος φανήσεται, εἰ καὶ ἐπί τινων ὁμοίων
<span class="lb" data-page="14.248" data-line="4" id="l14.248.4"></span>τὴν ἀπόδειξιν αὐτοῦ ποιησόμεθα. ἡ γάρ τοι κανθαρὶς
<span class="lb" data-page="14.248" data-line="5" id="l14.248.5"></span>μόνη μὲν διδομένη τὴν κύστιν ἑλκοῖ, καὶ πολέμιον αὐτῆς
<span class="lb" data-page="14.248" data-line="6" id="l14.248.6"></span>ἐστι τὸ φάρμακον, καὶ ἀναιρεῖ τῇ ἰσχυρᾷ δυνάμει τὸν
<span class="lb" data-page="14.248" data-line="7" id="l14.248.7"></span>ἅνθρωπον πολλάκις. μιχθεῖσα δ᾿ ἄλλοις τισὶ πάλιν αὐτῆς
<span class="lb" data-page="14.248" data-line="8" id="l14.248.8"></span>τῆς κύστεως γίνεται βοήθημα, καὶ ἔστι διουρητικὴ πάνυ.
<span class="lb" data-page="14.248" data-line="9" id="l14.248.9"></span>ὁ δὲ ὀπὸς τῆς μήκωνος ὅτι μέν ἐστιν ἀναιρετικὸς μόνος
<span class="lb" data-page="14.248" data-line="10" id="l14.248.10"></span>ποθεὶς οὐδεὶς ἀγνοεῖν μοι δοκεῖ. οὗτος δὲ μετ᾿ ἄλλων τινῶν
<span class="lb" data-page="14.248" data-line="11" id="l14.248.11"></span>σκευασθεὶς τοῖς νοσοῦσι βοηθεῖ πολλάκις, ὡς σωτηριωδέστατον
<span class="lb" data-page="14.248" data-line="12" id="l14.248.12"></span>αὐτοῖς εἶναι φάρμακον. τὰς γοῦν τῶν νεφριτικῶν
<span class="lb" data-page="14.248" data-line="13" id="l14.248.13"></span>παρακοπὰς οὐκ ὀλιγάκις ἀγωνιστικῶς ἰάσατο, καὶ
<span class="lb" data-page="14.248" data-line="14" id="l14.248.14"></span>τοὺς ἐξ ἀγρυπνιῶν τὴν δύναμιν ἀφῃρημένους, ὕπνον ἐργασάμενον,
<span class="lb" data-page="14.248" data-line="15" id="l14.248.15"></span>θαυμασίως ἀνεκτήσατο. τοῖς δὲ φαλαγγιοδήκτοις
<span class="lb" data-page="14.248" data-line="16" id="l14.248.16"></span>αὐτὰ τὰ φαλάγγια λειωθέντα καὶ μετ᾿ οἴνου πινόμενα ἀπαλλακτικὰ
<span class="lb" data-page="14.248" data-line="17" id="l14.248.17"></span>τοῦ κακοῦ γίνεται, ὡς ἐκ τούτου μάλιστά σε πιστεύειν
<span class="lb" data-page="14.248" data-line="18" id="l14.248.18"></span>δύνασθαι τῷ ὑπ᾿ ἐμοῦ λεγομένῳ. εἰ γὰρ καὶ μόνος
<span class="pb" data-page="14.249" id="p14.249"></span>
<span class="lb" data-page="14.249" data-line="1" id="l14.249.1"></span>ὁ οἶνος μιχθεὶς τοῖς θηρίοις τὸν ἀπ᾿ αὐτῶν τῶν θηρίων
<span class="lb" data-page="14.249" data-line="2" id="l14.249.2"></span>κίνδυνον ἐκφεύγειν ποιεῖ, δηλονότι καὶ ἡ θηριακὴ ἐκ τοσούτων
<span class="lb" data-page="14.249" data-line="3" id="l14.249.3"></span>καὶ τοιούτων τὴν σκευασίαν ἔχουσα παιώνιόν τι φάρμακον
<span class="lb" data-page="14.249" data-line="4" id="l14.249.4"></span>μᾶλλον, ἀλλ᾿ οὐκ ἀναιρετικὸν τῶν ἀνθρώπων γίνεται.
<span class="lb" data-page="14.249" data-line="5" id="l14.249.5"></span>ἐκεῖνο γὰρ ἐν ταῖς μίξεσι τῶν φαρμάκων γιγνόμενον εἰδέναι
<span class="lb" data-page="14.249" data-line="6" id="l14.249.6"></span>χρὴ, ὅτι μηκέτι ἀποσώζεται ἡ ἑκάστου τῶν μιγνυμένων δύναμις,
<span class="lb" data-page="14.249" data-line="7" id="l14.249.7"></span>ἡ αὐτὴ μένουσα καὶ ἄτρεπτος, εἰς τὸ μηδὲν ἀλλοιουμένη,
<span class="lb" data-page="14.249" data-line="8" id="l14.249.8"></span>ἀλλ᾿ ἕνωσίς τις ἀποτελεῖται τῶν ἁπάντων, ὅλης δι᾿
<span class="lb" data-page="14.249" data-line="9" id="l14.249.9"></span>ὅλων τῆς κράσεως αὐτῶν μιγνυμένης <span class="milestone ed2page" data-n="13.945" data-unit="ed2page" id="ed2page.13.945"></span>καὶ μιᾶς τινος
<span class="lb" data-page="14.249" data-line="10" id="l14.249.10"></span>δυνάμεως ἄλλης ἐξ αὐτῶν γινομένης, ὅνπερ τρόπον ἐστὶν
<span class="lb" data-page="14.249" data-line="11" id="l14.249.11"></span>ἰδεῖν καὶ ἐπὶ τοῦ οἰνομέλιτος γιγνόμενον. ὅταν γὰρ ἡ κρᾶσις
<span class="lb" data-page="14.249" data-line="12" id="l14.249.12"></span>ἀμφοῖν ἀκριβὴς γένηται, οὔτε τὴν τοῦ μέλιτος γεῦσιν
<span class="lb" data-page="14.249" data-line="13" id="l14.249.13"></span>τὸ μέλι μιχθὲν ὅλως ἔχει καὶ ὁ οἶνος οὐκέτ᾿ ὢν οἶνος ἐν
<span class="lb" data-page="14.249" data-line="14" id="l14.249.14"></span>τῇ μίξει φαίνεται, ἀλλὰ παρ᾿ ἑκάτερον τῶν συνελθόντων
<span class="lb" data-page="14.249" data-line="15" id="l14.249.15"></span>ἄλλο τι, αὐτὸ δὴ τοῦτο οἰνόμελι, γιγνόμενον ἐκ τῆς κράσεως
<span class="lb" data-page="14.249" data-line="16" id="l14.249.16"></span>ἀποτελεῖται. τὸ αὐτὸ δή μοι νόμιζε γίγνεσθαι ἐπὶ
<span class="lb" data-page="14.249" data-line="17" id="l14.249.17"></span>τῶν ἄλλων μὲν ἁπάντων φαρμάκων, καὶ ἐπὶ τῆς θηριακῆς
<span class="lb" data-page="14.249" data-line="18" id="l14.249.18"></span>δὲ μάλιστα αὐτῆς, μηκέτι τὴν ἑνὸς ἑκάστου τῶν μιγνυμένων
<span class="lb" data-page="14.249" data-line="19" id="l14.249.19"></span>δύναμίν τε καὶ ποιότητα αὐτὴν μένειν, ἀλλὰ συγκριναμένων ﻿
<span class="pb" data-page="14.250" id="p14.250"></span>
<span class="lb" data-page="14.250" data-line="1" id="l14.250.1"></span>πᾶσι πάντων καὶ ἕνωσίν τινα φυσικὴν λαμβανόντων μίαν
<span class="lb" data-page="14.250" data-line="2" id="l14.250.2"></span>μὲν καὶ λοιπὴν ἄλλην ἐξ ἁπάντων τῶν μιγνυμένων τοῦ
<span class="lb" data-page="14.250" data-line="3" id="l14.250.3"></span>φαρμάκου γίνεσθαι τὴν φύσιν.
</p>
        </article>

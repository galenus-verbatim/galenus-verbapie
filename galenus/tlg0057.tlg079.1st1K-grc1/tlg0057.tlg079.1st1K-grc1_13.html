<article xmlns="http://www.w3.org/1999/xhtml" id="urn:cts:greekLit:tlg0057.tlg079.1st1K-grc1:13">
<span class="pb page1" data-page="14.262" id="p14.262"></span>
<span class="milestone ed1page page1" data-n="2.464" data-unit="ed1page" id="ed1page.2.464"></span>
<span class="milestone ed2page page1" data-n="13.949" data-unit="ed2page" id="ed2page.13.949"></span>
          <p>
<span class="lb" data-page="14.262" data-line="12" id="l14.262.12"></span><label class="head">Πῶς κατασκευαστέοι οἵ τε ἡδύχροοι, σκιλλητικοὶ
<span class="lb" data-page="14.262" data-line="13" id="l14.262.13"></span>καὶ θηριακοὶ ἀρτίσκοι.</label> Πρὸ δὲ τῆς κατασκευῆς
<span class="lb" data-page="14.262" data-line="14" id="l14.262.14"></span>αὐτῆς ἐχρῆν σε καὶ τὴν ἐμβαλλομένου εἰς αὐτὴν ἡδυχρόου
<span class="lb" data-page="14.262" data-line="15" id="l14.262.15"></span>μάγματος γραφὴν εἰδέναι. ἔστιν οὖν ἡ ἀρίστη σκευασία ἡ
<span class="lb" data-page="14.262" data-line="16" id="l14.262.16"></span>παρὰ Μάγνῳ, ἧς ἡ γραφὴ αὕτη. ♃ Ἀσπαλάθου ῥίζης
<span class="lb" data-page="14.262" data-line="17" id="l14.262.17"></span>φλοιοῦ, καλάμου ἀρωματικοῦ, σχοίνου ἄνθους, φοῦ, κόστου,
<span class="lb" data-page="14.262" data-line="18" id="l14.262.18"></span>ἀσάρου, ξυλοβαλσάμου, ἀσίας, ἀνὰ 𐅻 στ΄. κινναμώμου,
<span class="pb" data-page="14.263" id="p14.263"></span>
<span class="lb" data-page="14.263" data-line="1" id="l14.263.1"></span>𐅻 κδ΄. ἀμώμου 𐅻 κδ΄. ἀμαράκου 𐅻 κ΄. νάρδου Ἰνδικῆς
<span class="lb" data-page="14.263" data-line="2" id="l14.263.2"></span>𐅻 ιστ΄. μαλαβάθρου φύλλων 𐅻 στ΄. σμύρνης 𐅻 κδ΄. μαστίχης
<span class="lb" data-page="14.263" data-line="3" id="l14.263.3"></span>𐅻 στ΄. κρόκου 𐅻 ιθ΄. οἴνῳ Φαλερίνῳ ἀναλάμβανε,
<span class="lb" data-page="14.263" data-line="4" id="l14.263.4"></span>ὀποβαλσάμου παραπτόμενος ἐν τῷ ἀναλαμβάνειν, καὶ ψῦχε
<span class="lb" data-page="14.263" data-line="5" id="l14.263.5"></span>τοὺς τροχίσκους ἐν σκιᾷ. ὁμοίως δὲ καὶ τοὺς σκιλλητικοὺς
<span class="lb" data-page="14.263" data-line="6" id="l14.263.6"></span>ἀρτίσκους σκεύαζε οὕτως. λαβόντα χρὴ σκίλλαν νεαρὰν
<span class="lb" data-page="14.263" data-line="7" id="l14.263.7"></span>καὶ μὴ πάνυ μεγάλην περιπλάττειν, μὴ ὥς τινες πηλῷ, ῥυπαρὸν
<span class="lb" data-page="14.263" data-line="8" id="l14.263.8"></span><span class="milestone ed1page" data-n="2.465" data-unit="ed1page" id="ed1page.2.465"></span> γὰρ εἶναί μοι δοκεῖ, ἀλλὰ ζύμῃ, ὀπτᾶται γὰρ
<span class="lb" data-page="14.263" data-line="9" id="l14.263.9"></span>ῥᾳδίως τῇ ἁπαλωτάτῃ, ἵνα ἐν τῇ ὀπτήσει καὶ αὐτοῦ τι
<span class="lb" data-page="14.263" data-line="10" id="l14.263.10"></span>μεταλαμβάνῃ. εἶτα ὅταν ὀπτήσῃ καλῶς ἐν τῷ καλουμένῳ
<span class="lb" data-page="14.263" data-line="11" id="l14.263.11"></span>ἴπνῳ, ἢ ἐν τοῖς κλιβάνοις, ἢ κακάβοις ἐν οἷς οἱ ἄρτοι ὀπτῶνται,
<span class="lb" data-page="14.263" data-line="12" id="l14.263.12"></span>ἵνα ὁμαλὴ ἡ ὄπτησις γένηται, λαβόντα χρὴ τὰ ἔνδον
<span class="lb" data-page="14.263" data-line="13" id="l14.263.13"></span>αὐτῆς μέρη τὰ ἁπαλώτατα λειοῦν ἐπιμελῶς, μίσγοντα
<span class="lb" data-page="14.263" data-line="14" id="l14.263.14"></span>καὶ ὀροβίνου ἀλεύρου καλλίστου καὶ νεαρωτάτου τὸ ἴσον,
<span class="lb" data-page="14.263" data-line="15" id="l14.263.15"></span>ὡς ὁ Δαμοκράτης βούλεται. ὁ γὰρ Μάγνος τὸ ἥμισυ πέμπων
<span class="lb" data-page="14.263" data-line="16" id="l14.263.16"></span>ὀλίγον μοι μιγνύναι δοκεῖ, καὶ ὁ Ἀνδρόμαχος δὲ δύο
<span class="lb" data-page="14.263" data-line="17" id="l14.263.17"></span>πέμπων μέρη πολύ μοι πέμπειν δοκεῖ. τὸ δ᾿ ἴσον ἐστὶ
<span class="lb" data-page="14.263" data-line="18" id="l14.263.18"></span>τὸ πρὸς ἀνάπλασιν σύμμετρον, καὶ οὕτως συλλειώσαντα αὐτῷ
<span class="pb" data-page="14.264" id="p14.264"></span>
<span class="lb" data-page="14.264" data-line="1" id="l14.264.1"></span>τοσοῦτον, ἀναπλάττειν τροχίσκους συμμέτρους χρὴ, καὶ ἐν
<span class="lb" data-page="14.264" data-line="2" id="l14.264.2"></span>σκιᾷ ἀποτιθεμένους εἰς τὴν χρῆσιν φυλάττειν, εἶτα μετὰ
<span class="lb" data-page="14.264" data-line="3" id="l14.264.3"></span>ταῦτα χρὴ λαμβάνειν αὐτὰς τὰς ἐχίδνας πρὸς τὸ πλῆθος
<span class="lb" data-page="14.264" data-line="4" id="l14.264.4"></span>τῆς ὅλης σκευασίας αὐτάρκεις, μὴ ἐν παντὶ καιρῷ τεθηραμένας,
<span class="lb" data-page="14.264" data-line="5" id="l14.264.5"></span>ἀλλὰ μάλιστα περὶ τὴν ἀρχὴν τοῦ ἔαρος, ὅταν τῆς
<span class="lb" data-page="14.264" data-line="6" id="l14.264.6"></span>μὲν φωλείας παύονται, προέρχονται δὲ λοιπὸν ἔξω εἰς τοὺς
<span class="lb" data-page="14.264" data-line="7" id="l14.264.7"></span>ὑπαίθρους τόπους, καὶ οὐκέθ᾿ οὕτως ἔχουσι πονηρὸν τὸν
<span class="lb" data-page="14.264" data-line="8" id="l14.264.8"></span>ἰόν. ἔνδον γὰρ φωλεύοντα, καὶ κατὰ μηδὲν διαφορούμενα
<span class="lb" data-page="14.264" data-line="9" id="l14.264.9"></span>πονηροτέραν συνάγει καὶ τὴν ἐν αὐτοῖς φθοροποιὸν δύναμιν,
<span class="lb" data-page="14.264" data-line="10" id="l14.264.10"></span>ὅτε καὶ τὸ καλούμενον γῆρας συλλέγειν εἴωθε πᾶς ὄφις,
<span class="lb" data-page="14.264" data-line="11" id="l14.264.11"></span>ὅπερ ἐστὶν ἐπίπαγός τις παχύτατος, συναγόμενος ἐν τῷ τῆς
<span class="lb" data-page="14.264" data-line="12" id="l14.264.12"></span>φωλείας χρόνῳ, καὶ τῷ χρόνῳ τῆς φωλείας μᾶλλον ἤπερ
<span class="lb" data-page="14.264" data-line="13" id="l14.264.13"></span>τῆς ἡλικίας τοῦ ζώου γῆρας τυγχάνον. διόπερ χρὴ μὴ εὐθέως
<span class="lb" data-page="14.264" data-line="14" id="l14.264.14"></span>αὐτὰ λαμβάνειν, ἀλλὰ ἐᾷν τινα χρόνον ἀπολαῦσαί τε
<span class="lb" data-page="14.264" data-line="15" id="l14.264.15"></span>τοῦ ἀέρος καὶ τραφῆναι τὴν συνήθη νομήν. νέμεται δὲ
<span class="lb" data-page="14.264" data-line="16" id="l14.264.16"></span>ταῦτα τὰ θηρία καὶ βοτάνης μέν τινας καὶ ζῶα καὶ τὰ
<span class="lb" data-page="14.264" data-line="17" id="l14.264.17"></span>συνήθως αὐτὰ τρέφειν δυνάμενα, ὥσπερ τὰς βουπρήστεις
<span class="lb" data-page="14.264" data-line="18" id="l14.264.18"></span>καὶ κανθαρίδας <span class="milestone ed2page" data-n="13.950" data-unit="ed2page" id="ed2page.13.950"></span>καὶ τὰς καλουμένας πιτυοκάμπας.
<span class="lb" data-page="14.264" data-line="19" id="l14.264.19"></span>αὗται γὰρ αὐτῶν εἰσιν αἱ κατάλληλοι τροφαί. ἔστω δὲ καὶ ﻿
<span class="pb" data-page="14.265" id="p14.265"></span>
<span class="lb" data-page="14.265" data-line="1" id="l14.265.1"></span>ὑπόξανθα τὰ ζῶα καὶ εὐκίνητα σφόδρα, καὶ μάλιστα ἐπανατείνοντα
<span class="lb" data-page="14.265" data-line="2" id="l14.265.2"></span>τὸν τράχηλον, καὶ τοὺς ὀφθαλμοὺς ὑπερύθρους
<span class="lb" data-page="14.265" data-line="3" id="l14.265.3"></span>ἔχοντα, καὶ ἀναιδεῖς καὶ θηριῶδες βλέποντα, καὶ τὰς κεφαλὰς
<span class="lb" data-page="14.265" data-line="4" id="l14.265.4"></span>πλατυτέρας καὶ τὸ πᾶν σῶμα, καὶ τὴν γαστέρα προκολπότερον,
<span class="lb" data-page="14.265" data-line="5" id="l14.265.5"></span>καὶ τὸν πόρον πρὸς ἄκρᾳ μᾶλλον τῇ οὐρᾷ ἔχοντα,
<span class="lb" data-page="14.265" data-line="6" id="l14.265.6"></span>καὶ τὴν οὐρὰν μὴ περιειλημένην, ἀλλὰ μᾶλλον συστρέφοντα,
<span class="lb" data-page="14.265" data-line="7" id="l14.265.7"></span>καὶ ἠρεμαῖον τὸν περίπατον ποιούμενα. τούτῳ γὰρ
<span class="lb" data-page="14.265" data-line="8" id="l14.265.8"></span>τοῦ ἄῤῥενος ἡ ἔχιδνα διήνεγκε καὶ τῷ πλέονας τῶν δύο
<span class="lb" data-page="14.265" data-line="9" id="l14.265.9"></span>κυνοδόντων ἔχειν, ὥσπερ δὴ καὶ Νίκανδρος διὰ τῶν ἐπῶν
<span class="lb" data-page="14.265" data-line="10" id="l14.265.10"></span>τούτων λέγει
</p>
          <div class="lg">
            <div class="l"><span class="lb" data-page="14.265" data-line="11" id="l14.265.11"></span>Τοῦ μὲν ὑπὲρ κυνόδοντε δύο χροῒ τεκμαίρονται,</div>
            <div class="l"><span class="lb" data-page="14.265" data-line="12" id="l14.265.12"></span>ἰὸν ἐρευγόμενοι, πλέονες δέ τοι αἰὲν ἐχίδνης.</div>
          </div>
          <p>
<span class="lb" data-page="14.265" data-line="13" id="l14.265.13"></span>καὶ δὴ λαβόντα αὐτὰ τῷ καιρῷ τούτῳ πρῶτον μὲν αὐτῶν
<span class="lb" data-page="14.265" data-line="14" id="l14.265.14"></span>χρὴ ἀποκόπτειν τὰς κεφαλάς τε καὶ τὰς οὐρὰς, τοσοῦτον
<span class="lb" data-page="14.265" data-line="15" id="l14.265.15"></span>ἀποκόπτοντας, ὡς εἶναι τὸ μέτρον τῆς ἀποκοπῆς τεσσάρων
<span class="lb" data-page="14.265" data-line="16" id="l14.265.16"></span>δακτύλων. ἐπιβλέπειν δὲ καὶ ἐν τῷ ἀποκόπτειν τὰ μέρη
<span class="lb" data-page="14.265" data-line="17" id="l14.265.17"></span>ταῦτα ἀκριβῶς παραινῶ, εἰ μετὰ τὴν ἀποκοπὴν ἄναιμά τε
<span class="lb" data-page="14.265" data-line="18" id="l14.265.18"></span>εὐθέως καὶ ἀκίνητα καὶ πάντῃ νεκρὰ τὰ ζῶα εἶναι φαίνοιτο
<span class="pb" data-page="14.266" id="p14.266"></span>
<span class="lb" data-page="14.266" data-line="1" id="l14.266.1"></span>εἰ γὰρ τοιαῦτα εὑρίσκοιτο τὰ θηρία, ἄχρηστα αὐτὰ
<span class="lb" data-page="14.266" data-line="2" id="l14.266.2"></span>πρὸς τὴν τοῦ φαρμάκου μίξιν εἶναι νόμιζε. εἰ δὲ βλέποις
<span class="lb" data-page="14.266" data-line="3" id="l14.266.3"></span>ἐν αὐτοῖς ἀποκοπέντων τῶν μερῶν ὑπολειπομένην κίνησίν
<span class="lb" data-page="14.266" data-line="4" id="l14.266.4"></span>τινα καὶ τὸ ἔναιμον ἐπί τινα χρόνον ἀποσώζειν δυνάμενα,
<span class="lb" data-page="14.266" data-line="5" id="l14.266.5"></span>ταῦτα ὡς ἄριστα ὄντα, μιγνύναι τῇ σκευασίᾳ τῆς ἀντιδότου,
<span class="lb" data-page="14.266" data-line="6" id="l14.266.6"></span>οὐ γὰρ ἐξίτηλον, ἀλλὰ ἰσχυρὰν πρὸς τὸ σώζειν ἔχοντα δύναμιν
<span class="lb" data-page="14.266" data-line="7" id="l14.266.7"></span>φαίνεται. εἶτα μετὰ τοῦτο ἀποδέρειν αὐτῶν ὅλον ἀκριβῶς
<span class="lb" data-page="14.266" data-line="8" id="l14.266.8"></span>τὸ δέρμα, ἐξαίρειν δὲ καὶ τὸ στέαρ ὡς ἄχρηστον καὶ
<span class="lb" data-page="14.266" data-line="9" id="l14.266.9"></span>τὰ ἐντόσθια ἅπαντα, ἔστι γὰρ τῶν περιττωμάτων δοχεῖα.
<span class="lb" data-page="14.266" data-line="10" id="l14.266.10"></span>καὶ μετὰ τοῦτο ἐμβάλλειν αὐτὰ λοιπὸν εἴς τι κεραμοῦν ἀγγεῖον,
<span class="lb" data-page="14.266" data-line="11" id="l14.266.11"></span>ὡς κάλλιστα κατασκευασθὲν, ἢ εἰς λέβητα γεγανωμένον
<span class="lb" data-page="14.266" data-line="12" id="l14.266.12"></span>καλῶς, καὶ τοῖς ἄνθραξιν ἀνακεκαυμένοις ἐπικείμενον,
<span class="lb" data-page="14.266" data-line="13" id="l14.266.13"></span>ἵνα ἀκνίστως ἡ ἕψησις αὐτῶν γένηται. ἑψήσθωσαν δὲ
<span class="lb" data-page="14.266" data-line="14" id="l14.266.14"></span>ἐν ὕδατι πηγαίῳ καὶ προσεμβαλέσθωσαν ἅλες νεαροὶ, καὶ
<span class="lb" data-page="14.266" data-line="15" id="l14.266.15"></span>ἀνήθου μὴ ξηροῦ κλῶνες σύμμετροι. εἶθ᾿ ὅταν ἑψηθῶσιν
<span class="lb" data-page="14.266" data-line="16" id="l14.266.16"></span>αἱ σάρκες καλῶς, τὸ μέτρον δὲ τῆς ἑψήσεως ἔστω σοι, ὅταν
<span class="lb" data-page="14.266" data-line="17" id="l14.266.17"></span>αἱ ἄκανθαι χωρισθῶσι τῆς σαρκὸς τῶν θηρίων, τότε ἀνελόμενος
<span class="lb" data-page="14.266" data-line="18" id="l14.266.18"></span>τὸν λέβητα ἀπὸ τοῦ πυρὸς ἀκριβῶς χώριζε τὰς
<span class="pb" data-page="14.267" id="p14.267"></span>
<span class="lb" data-page="14.267" data-line="1" id="l14.267.1"></span>σάρκας τῶν ἀκανθῶν, καὶ λειώσας αὐτὰς, ἄρτου ὡς μάλιστα
<span class="lb" data-page="14.267" data-line="2" id="l14.267.2"></span>τοῦ καθαρωτάτου καὶ ἀπὸ σεμιδάλεως τῆς καθαρωτάτης
<span class="lb" data-page="14.267" data-line="3" id="l14.267.3"></span>γενομένου μίσγε τὸ σύμμετρον πρὸς τὴν ἀνάπλασιν,
<span class="lb" data-page="14.267" data-line="4" id="l14.267.4"></span>ὥσπερ καὶ ὁ Ἀνδρόμαχος βούλεται. ὁ γὰρ Μάγνος, καὶ ὁ
<span class="lb" data-page="14.267" data-line="5" id="l14.267.5"></span>Δαμοκράτης καὶ μέτρον τὶ ὡρισμένον αὐτοῖς μίγνυσθαι
<span class="lb" data-page="14.267" data-line="6" id="l14.267.6"></span>θέλουσιν· ἴσον γὰρ τοῦ ἄρτου πρὸς ἴσον τῶν σαρκῶν ἀποστήσαντες,
<span class="lb" data-page="14.267" data-line="7" id="l14.267.7"></span>οὕτως αὐτὰς συλλειοῦσι τῷ ἄρτῳ· εἶτα παραχέας
<span class="lb" data-page="14.267" data-line="8" id="l14.267.8"></span>τὸ αὔταρκες τοῦ ζωμοῦ, οὕτως ἀνάπλασσε συμμέτρους
<span class="lb" data-page="14.267" data-line="9" id="l14.267.9"></span>τροχίσκους, παραπτόμενος ἐν τῇ ἀναπλάσει, ὀποβαλσάμου
<span class="lb" data-page="14.267" data-line="10" id="l14.267.10"></span>ὀλίγου, καὶ ἐν σκιᾷ ἀποτιθέμενος εἰς τὴν τοῦ ὅλου φαρμάκου
<span class="lb" data-page="14.267" data-line="11" id="l14.267.11"></span>σκευασίαν φύλαττε.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg079.1st1K-grc1:18">
<span class="pb page1" data-page="14.287" id="p14.287"></span>
<span class="milestone ed1page page1" data-n="2.468" data-unit="ed1page" id="ed1page.2.468"></span>
<span class="milestone ed2page page1" data-n="13.957" data-unit="ed2page" id="ed2page.13.957"></span>
          <p>
<span class="lb" data-page="14.287" data-line="13" id="l14.287.13"></span><label class="head">Περὶ ἁλῶν θηριακῶν.</label> Σκευάζονται δέ
<span class="lb" data-page="14.287" data-line="14" id="l14.287.14"></span>τινες διὰ τῶν θηρίων τούτων καὶ ἅλες. ἀναγκαῖον γὰρ
<span class="lb" data-page="14.287" data-line="15" id="l14.287.15"></span>ἔδοξέ μοι καὶ τῶν ἁλῶν μνημονεῦσαι, ἵνα τελειότατος ὁ
<span class="lb" data-page="14.287" data-line="16" id="l14.287.16"></span>περὶ τούτων σοι λόγος γένηται, ποιοῦσι καὶ αὐτοὶ πρὸς
<span class="lb" data-page="14.287" data-line="17" id="l14.287.17"></span>πάντα τὰ προειρημένα, μετρίως μὲν καὶ χρόνῳ πολλῷ τὸ
<span class="lb" data-page="14.287" data-line="18" id="l14.287.18"></span>χρήσιμον παρασχεῖν δυνάμενοι, τὸ δὲ συνεχὲς τῆς χρήσεως
<span class="pb" data-page="14.288" id="p14.288"></span>
<span class="lb" data-page="14.288" data-line="1" id="l14.288.1"></span>κατ᾿ ὀλίγον τὴν ὠφέλειαν ποιούμενοι. διόπερ δὴ καὶ πολλοὶ
<span class="lb" data-page="14.288" data-line="2" id="l14.288.2"></span>τῶν χρωμένων τὴν συναίσθησιν τῆς ἀπ᾿ αὐτῶν βοηθείας
<span class="lb" data-page="14.288" data-line="3" id="l14.288.3"></span>ταχεῖαν οὐκ ἔχοντες τὴν ἀρχὴν οὐδ᾿ ὅλως βοηθεῖν δύνασθαι
<span class="lb" data-page="14.288" data-line="4" id="l14.288.4"></span>νομίζουσι, μάλιστα ἐπειδὴ καὶ τῷ πυρὶ σποδὸς αὐτῶν τὸ
<span class="lb" data-page="14.288" data-line="5" id="l14.288.5"></span>σῶμα γίγνεται, ἐξαφανίζεσθαι λέγοντες τῇ καύσει τὴν πρὸς
<span class="lb" data-page="14.288" data-line="6" id="l14.288.6"></span>τὸ ἐπικουρεῖν δύναμιν αὐτῶν. ἐγὼ μέν φημι τὴν μὲν δύναμιν
<span class="lb" data-page="14.288" data-line="7" id="l14.288.7"></span>αὐτὴν τῇ θηριακῇ μὴ ἔχειν τοὺς ἅλας, μὴ μέντοι
<span class="lb" data-page="14.288" data-line="8" id="l14.288.8"></span>τελέως αὐτῶν ἐξαφανίζεσθαι τὴν ἐπίκουρον ἰσχύν. πολλὰ
<span class="lb" data-page="14.288" data-line="9" id="l14.288.9"></span>γὰρ τὸ πυρὶ ὁμιλεῖν ἀποφαίνει κρείττονα, καὶ ποτὲ μὲν καὶ
<span class="lb" data-page="14.288" data-line="10" id="l14.288.10"></span>κρυπτομένην αὐτῶν τὴν φύσιν εἰς τὸ φανερὸν ἄγει, τινὰ
<span class="lb" data-page="14.288" data-line="11" id="l14.288.11"></span>δὲ καὶ πρὸς ἣν βουλόμεθα χρείαν εὐαρμόστως ἔχειν παρασκευάζει.
<span class="lb" data-page="14.288" data-line="12" id="l14.288.12"></span>ὁ γοῦν χρυσὸς ὑφ᾿ ἡμῶν δι᾿ αὐτοῦ κρίνεται, καὶ
<span class="lb" data-page="14.288" data-line="13" id="l14.288.13"></span>ὁ μὲν κίβδηλος πυρωθεὶς ἐλέγχεται, ὁ δὲ ἐν τῷ πυροῦσθαι
<span class="lb" data-page="14.288" data-line="14" id="l14.288.14"></span>καθαρθεὶς ἀκριβῶς δόκιμος εἶναι φαίνεται. καὶ ὁ
<span class="lb" data-page="14.288" data-line="15" id="l14.288.15"></span>σίδηρος πυῤῥούμενος μαλάττεται καὶ καμπτόμενος ὑφ᾿ ἡμῶν
<span class="lb" data-page="14.288" data-line="16" id="l14.288.16"></span>εὔχρηστος εἶναι πρὸς πολλὰ τῶν ἐν τῷ βίῳ φαίνεται. οὐχὶ
<span class="lb" data-page="14.288" data-line="17" id="l14.288.17"></span>δὲ καὶ τῶν προσφερομένων τὰ πλεῖστα πρὸς τὸ θρέψειν
<span class="lb" data-page="14.288" data-line="18" id="l14.288.18"></span>ἡμᾶς διὰ τὸ πῦρ κατάλληλα γίγνεται; ἄρτος γέ τοι καὶ
<span class="pb" data-page="14.289" id="p14.289"></span>
<span class="lb" data-page="14.289" data-line="1" id="l14.289.1"></span>τῶν κρεῶν καὶ τῶν ἰχθύων αἱ σάρκες ὠμὰ μὲν ὄντα πρὸς
<span class="lb" data-page="14.289" data-line="2" id="l14.289.2"></span>τὴν χρείαν τῆς ὀρέξεως ἄχρηστά ἐστιν, ὀπτηθέντα δὲ τότε
<span class="lb" data-page="14.289" data-line="3" id="l14.289.3"></span>γίγνονται καὶ τῶν σωμάτων τροφαί. ὁ δὲ οἶνος καὶ
<span class="lb" data-page="14.289" data-line="4" id="l14.289.4"></span>αὐτὸς εὐθέως μὲν καὶ ἀπὸ τῶν βοτρύων ἐκθλιβεὶς ὠμὸς
<span class="lb" data-page="14.289" data-line="5" id="l14.289.5"></span>καὶ ἄπεπτός ἐστι, πεφθεὶς δὲ τῷ τοῦ ἡλίου πυρὶ τότε καὶ
<span class="lb" data-page="14.289" data-line="6" id="l14.289.6"></span>ἥδιστος καὶ ποτιμώτατος <span class="milestone ed1page" data-n="2.469" data-unit="ed1page" id="ed1page.2.469"></span>γίγνεται. ὅτι δὲ πολλὰ
<span class="lb" data-page="14.289" data-line="7" id="l14.289.7"></span>καὶ τῶν ἐν τῇ τέχνῃ φαρμάκων τὴν ἀρχαίαν ἑαυτῶν φύσιν
<span class="lb" data-page="14.289" data-line="8" id="l14.289.8"></span>ἔχοντα δριμύτατά τέ ἐστι καὶ πολέμια τοῖς σώμασιν ἡ
<span class="lb" data-page="14.289" data-line="9" id="l14.289.9"></span>πεῖρα διδάσκει· κολασθέντα δὲ τῇ τοῦ πυρὸς ἀνάγκῃ εὔχρηστα
<span class="lb" data-page="14.289" data-line="10" id="l14.289.10"></span>πρὸς θεραπείαν γίνεται. ἡ γοῦν χαλκῖτις ὠμὴ μὲν
<span class="lb" data-page="14.289" data-line="11" id="l14.289.11"></span>καίει τὰ σώματα καὶ ῥᾳδίως τὰς ἐσχάρας ἀπεργάζεται, ὀπτηθεῖσα
<span class="lb" data-page="14.289" data-line="12" id="l14.289.12"></span>δὲ ἐπουλοῖ τὰ ἕλκη· καὶ ὁ ἀπὸ τῆς Φρυγίας λίθος
<span class="lb" data-page="14.289" data-line="13" id="l14.289.13"></span>ὠμὸς μὲν ὢν δριμύτατός ἐστιν, ἀνθρακούμενος δὲ καὶ λειούμενος
<span class="lb" data-page="14.289" data-line="14" id="l14.289.14"></span>μετ᾿ ἄλλων τινῶν ἀγαθὸν γίνεται τῶν ὀφθαλμῶν
<span class="lb" data-page="14.289" data-line="15" id="l14.289.15"></span>φάρμακον. ἡ δὲ ἀπὸ τοῦ καιομένου σπόγγου γιγνομένη σποδιὰ
<span class="lb" data-page="14.289" data-line="16" id="l14.289.16"></span>καρτερῶς τὰς αἱμοῤῥαγίας εἴωθεν ἐπέχειν. τὸ αὐτό
<span class="lb" data-page="14.289" data-line="17" id="l14.289.17"></span>μοι δοκεῖ καὶ ἐπὶ τῶν θηριακῶν ἁλῶν γίγνεσθαι νομίζειν.
<span class="lb" data-page="14.289" data-line="18" id="l14.289.18"></span>πάντα γὰρ ὁμοῦ καιόμενα καὶ ὁλόκληρα συναπτόμενα τὰ
<span class="lb" data-page="14.289" data-line="19" id="l14.289.19"></span>θηρία τὴν μὲν ὑπερτεταμένην καὶ πονηρὰν τοῖς σώμασι ﻿
<span class="pb" data-page="14.290" id="p14.290"></span>
<span class="lb" data-page="14.290" data-line="1" id="l14.290.1"></span>δύναμιν διὰ τῆς καύσεως ἀποτίθεται, τὴν δὲ ἀπὸ τοῦ πυρὸς
<span class="lb" data-page="14.290" data-line="2" id="l14.290.2"></span>πρὸς τὸ βοηθεῖν συμμετρίαν λαμβάνει. ἰδίως δὲ καὶ
<span class="lb" data-page="14.290" data-line="3" id="l14.290.3"></span>ἅλες θεραπεύουσι μάλιστα τὰ περὶ τὴν ἐπιφάνειαν γιγνόμενα
<span class="lb" data-page="14.290" data-line="4" id="l14.290.4"></span>πάθῃ, λεύκας λέγω καὶ λέπρας καὶ λειχῆνας τοὺς
<span class="lb" data-page="14.290" data-line="5" id="l14.290.5"></span>ἀγρίους· τά τε γὰρ ὑπὸ τῷ δέρματι περιττὰ καὶ δριμέα
<span class="lb" data-page="14.290" data-line="6" id="l14.290.6"></span>μάλιστα διαφοροῦσιν. ἐσθίοντες γοῦν αὐτοὺς οἱ πλεῖστοι
<span class="lb" data-page="14.290" data-line="7" id="l14.290.7"></span>ἱδρωτικώτεροι γίγνονται καὶ τὴν διεφθαρμένην κενοῦσιν
<span class="lb" data-page="14.290" data-line="8" id="l14.290.8"></span>οὐσίαν ὡς καὶ τοὺς καλουμένους φθεῖρας ἐκβάλλειν τινὰς,
<span class="lb" data-page="14.290" data-line="9" id="l14.290.9"></span>ἐκ διαφθορᾶς <span class="milestone ed2page" data-n="13.958" data-unit="ed2page" id="ed2page.13.958"></span>ἰδίαν γένεσιν ἐχούσας, καὶ διὰ τοῦθ᾿,
<span class="lb" data-page="14.290" data-line="10" id="l14.290.10"></span>ὡς οἶμαι, φθεῖρας καλουμένας. σμήχουσι δὲ καὶ ἄριστα
<span class="lb" data-page="14.290" data-line="11" id="l14.290.11"></span>τοὺς ὀδόντας, καὶ τὰ πλαδαρὰ τῶν σωμάτων πυκνοῦσι, καὶ
<span class="lb" data-page="14.290" data-line="12" id="l14.290.12"></span>τὸ ἐπ᾿ αὐτοῖς ἐπιφερόμενον ἀναστέλλουσι ῥεῦμα, ἀσήπτους
<span class="lb" data-page="14.290" data-line="13" id="l14.290.13"></span>τε τοὺς ὀδόντας φυλάττουσι, τιτρώσκεσθαι ἢ βιβρώσκεσθαι
<span class="lb" data-page="14.290" data-line="14" id="l14.290.14"></span>αὐτοὺς οὐκ ἐῶντες.
</p>
        </article>

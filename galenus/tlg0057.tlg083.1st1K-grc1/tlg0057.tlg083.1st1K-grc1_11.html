<article xmlns="http://www.w3.org/1999/xhtml" id="urn:cts:greekLit:tlg0057.tlg083.1st1K-grc1:11">
<span class="pb page1" data-page="14.657" id="p14.657"></span>
<span class="milestone ed1page page1" data-n="3.460" data-unit="ed1page" id="ed1page.3.460"></span>
<span class="milestone ed2page page1" data-n="8.847" data-unit="ed2page" id="ed2page.8.847"></span>
          <p>
<span class="lb" data-page="14.657" data-line="15" id="l14.657.15"></span><span class="milestone ed2page" data-n="8.848" data-unit="ed2page" id="ed2page.8.848"></span>[Διάγνωσις τῆς κοιλίας παθούσης
<span class="lb" data-page="14.657" data-line="16" id="l14.657.16"></span>ὑπὸ τῆς εἰσβολῆς τοῦ πυρετοῦ.] Θαυμαστὴ δ᾿ ὄντως ἡ
<span class="lb" data-page="14.657" data-line="17" id="l14.657.17"></span>νῦν ἐπ᾿ αὐτοῦ τοῦ βασιλέως συμβᾶσα, δόξαντος μὲν καὶ
<span class="pb" data-page="14.658" id="p14.658"></span>
<span class="lb" data-page="14.658" data-line="1" id="l14.658.1"></span>αὐτοῦ καὶ τῶν ἀμφ᾿ αὐτὸν ἰατρῶν, ὅσοι συναπεδήμησαν
<span class="lb" data-page="14.658" data-line="2" id="l14.658.2"></span>αὐτῷ, παροξυσμόν τινα πυρεκτικὸν ἄρξασθαι, σφαλέντων
<span class="lb" data-page="14.658" data-line="3" id="l14.658.3"></span>δὲ πάντων καὶ τῆς δευτέρας καὶ τρίτης ἡμέρας ἕωθεν καὶ
<span class="lb" data-page="14.658" data-line="4" id="l14.658.4"></span>περὶ τὴν ὀγδόην ὥραν. εἰλήφει δὲ τῆς προτεραίας τοῦ διὰ
<span class="lb" data-page="14.658" data-line="5" id="l14.658.5"></span>τῆς ἀλόης πικροῦ φαρμάκου πρώτης ὥρας, εἶτα τῆς θηριακῆς,
<span class="lb" data-page="14.658" data-line="6" id="l14.658.6"></span>ὡς ἔθος ἦν αὐτῷ καθ᾿ ἑκάστην ἡμέραν προσφέρεσθαι,
<span class="lb" data-page="14.658" data-line="7" id="l14.658.7"></span>καὶ τότε προσενεγκαμένου περὶ ὥραν ὡς ἕκτην, εἶτα λουσαμένου
<span class="lb" data-page="14.658" data-line="8" id="l14.658.8"></span>περὶ δυσμὰς ἡλίου καὶ βραχὺ τραφέντος καὶ ἐπιγενομένων
<span class="lb" data-page="14.658" data-line="9" id="l14.658.9"></span>ὅλης τῆς νυκτὸς στρόφων ἅμα τῇ διὰ τῆς κάτω γαστρὸς
<span class="lb" data-page="14.658" data-line="10" id="l14.658.10"></span>κενώσει, καὶ διὰ τοῦτο πυρέξαντος αὐτοῦ, καὶ τῶν
<span class="lb" data-page="14.658" data-line="11" id="l14.658.11"></span>ἀμφ᾿ αὐτὸν ἰατρῶν θεασαμένων, ἡσυχάσαι τε κελευσάντων,
<span class="lb" data-page="14.658" data-line="12" id="l14.658.12"></span>εἶτα ῥοφήματι θρεψαμένων ὥρας ἐννάτης, ἐμοῦ δὲ μετὰ
<span class="lb" data-page="14.658" data-line="13" id="l14.658.13"></span>ταῦτα κληθέντος, ὅπως καὶ αὐτὸς ἐν τῷ Παλατίῳ κοιμηθείην,
<span class="lb" data-page="14.658" data-line="14" id="l14.658.14"></span>ἧκέ τις καλῶν ἡμᾶς ἄρτι λύχνων ἡμμένων ὑπὸ τοῦ
<span class="lb" data-page="14.658" data-line="15" id="l14.658.15"></span>αὐτοκράτορος στελλόμενος. ὡς δὲ τριῶν ὄντων τῶν ἕωθέν
<span class="lb" data-page="14.658" data-line="16" id="l14.658.16"></span>τε καὶ περὶ τὴν ἕω ἑωρακότων αὐτὸν, ἁψαμένων τε δυοῖν
<span class="lb" data-page="14.658" data-line="17" id="l14.658.17"></span>τῶν σφυγμῶν, ἐπισημασίας ἀρχή τις εἶναι πᾶσιν ἐφαίνετο,
<span class="lb" data-page="14.658" data-line="18" id="l14.658.18"></span>σιωπῶν δὲ εἱστήκειν ἐγὼ, προσβλέψας με πρῶτον ἐπύθετο, ﻿
<span class="pb" data-page="14.659" id="p14.659"></span>
<span class="lb" data-page="14.659" data-line="1" id="l14.659.1"></span>διὰ τί τῶν ἄλλων ἁψαμένων ἐγὼ μόνος οὐχ ἡψάμην. εἶπον
<span class="lb" data-page="14.659" data-line="2" id="l14.659.2"></span>οὖν αὐτῷ, ὅτι δύο ἤδη τούτων ἡμμένων, ἤδη δὲ ἴσως καὶ
<span class="lb" data-page="14.659" data-line="3" id="l14.659.3"></span>κατὰ τὴν μετά σου γεγενημένην αὐτοῖς ἀποδημίαν ἐγνωσμένης
<span class="lb" data-page="14.659" data-line="4" id="l14.659.4"></span>τῇ πείρᾳ τῆς ἰδιότητος τῶν σφυγμῶν σου, μᾶλλον αὐτοὺς
<span class="lb" data-page="14.659" data-line="5" id="l14.659.5"></span>ἐλπίζω διαγινώσκεσθαι τὴν ἐνεστῶσαν ἄρτι διάθεσιν.
<span class="lb" data-page="14.659" data-line="6" id="l14.659.6"></span>ὡς δ᾿ εἰπόντος μου ταῦτα καὶ αὐτὸν ἐμὲ κελεύσαντος ἅψασθαι,
<span class="lb" data-page="14.659" data-line="7" id="l14.659.7"></span>φανέντος μου τοῦ σφυγμοῦ περὶ τὸ κοινὸν μέτρον
<span class="lb" data-page="14.659" data-line="8" id="l14.659.8"></span>ἁπάσης ἡλικίας τε καὶ φύσεως ἀφεστηκέναι τοῦ δηλοῦντος
<span class="lb" data-page="14.659" data-line="9" id="l14.659.9"></span>ἀρχὴν ἐπισημασίας, ἀπεφηνάμην εἰσβολὴν μὲν οὐδεμίαν εἶναι
<span class="lb" data-page="14.659" data-line="10" id="l14.659.10"></span>πυρετοῦ, θλίβεσθαι δὲ αὐτοῦ τὸν στόμαχον ὑπὸ τῆς εἰλημμένης
<span class="lb" data-page="14.659" data-line="11" id="l14.659.11"></span>τροφῆς, φλεγματωθείσης μὲν πρὸ τῆς ἐκκρίσεως,
<span class="lb" data-page="14.659" data-line="12" id="l14.659.12"></span>ἐμφαινούσης δ᾿ ἔπαινόν τινα τῆς διαγνώσεως αὐτῇ λέξει τῇδε,
<span class="lb" data-page="14.659" data-line="13" id="l14.659.13"></span>τρὶς ἐφεξῆς εἰπὼν αὐτό ἐστιν, αὐτὸ τοῦτο ὃ εἶπες ἔστιν. αἰσθάνομαι
<span class="lb" data-page="14.659" data-line="14" id="l14.659.14"></span>γὰρ ὑπὸ ψυχροτέρας τῆς τροφῆς βαρυνόμενος. καὶ
<span class="lb" data-page="14.659" data-line="15" id="l14.659.15"></span>ἤρετο τί ποιεῖν χρή. ἐγὼ δ᾿ ἀπεκρινάμην ἅπερ ἔγνων καὶ
<span class="lb" data-page="14.659" data-line="16" id="l14.659.16"></span>ἐλέχθη μοι πρὸς αὐτὸν, ὡς, εἰ ἄλλος τις ἦν ὁ διακείμενος
<span class="lb" data-page="14.659" data-line="17" id="l14.659.17"></span>οὕτως, ἔδωκα ἂν αὐτῷ, καθάπερ εἴωθα, πιεῖν οἶνον πεπέρεως
<span class="lb" data-page="14.659" data-line="18" id="l14.659.18"></span>ἐπιπάσας. ἐφ᾿ ὑμῶν δὲ τῶν βασιλέων, ἀσφαλεστάτοις βοηθήμασιν
<span class="pb" data-page="14.660" id="p14.660"></span>
<span class="lb" data-page="14.660" data-line="1" id="l14.660.1"></span>εἰωθότων χρῆσθαι τῶν ἰατρῶν, ἀρκεῖ ναρδίνῳ
<span class="lb" data-page="14.660" data-line="2" id="l14.660.2"></span>μύρῳ θερμῷ δεύσαντα μαλλὸν ἐρίου, θεῖναι κατὰ τοῦ στόματος
<span class="lb" data-page="14.660" data-line="3" id="l14.660.3"></span>τῆς κοιλίας. ὁ δὲ καὶ ἄλλως εἰπὼν ἔθος ἐκείνῳ ὅταν
<span class="lb" data-page="14.660" data-line="4" id="l14.660.4"></span>ποτὲ μέμψηται τὸν στόμαχον, ἀνειλημμένον πορφυρέῳ ἐρίῳ
<span class="lb" data-page="14.660" data-line="5" id="l14.660.5"></span>τὸ νάρδινον μύρον ἐπιτιθέναι θερμὸν, κελεύσας τε Πειθολάῳ
<span class="lb" data-page="14.660" data-line="6" id="l14.660.6"></span>πρᾶξαι τοῦτο καὶ ἡμᾶς ἀπολῦσαι, ἐπιθέντος δ᾿ αὐτοῦ
<span class="lb" data-page="14.660" data-line="7" id="l14.660.7"></span>καὶ τῶν ποδῶν ἐκθερμανθέντων ὑπὸ τῶν ἀνατριβόντων
<span class="lb" data-page="14.660" data-line="8" id="l14.660.8"></span>θερμαῖς ταῖς χερσὶν, ᾔτησεν οἴνου Σαβίνου καὶ πεπέρεως
<span class="lb" data-page="14.660" data-line="9" id="l14.660.9"></span>ἐπιβαλὼν ἔπιε· καὶ εἰπὼν τῷ Πειθολάῳ μετὰ τὸ πιεῖν ὡς
<span class="lb" data-page="14.660" data-line="10" id="l14.660.10"></span>ἰατρὸν ἔχων ἕνα καὶ τοῦτον ἐλεύθερον πάνυ διετέλει τε
<span class="lb" data-page="14.660" data-line="11" id="l14.660.11"></span>περὶ ἐμοῦ λέγων ἀεὶ, καθάπερ οἶσθα καὶ σὺ, τῶν μὲν ἰατρῶν
<span class="lb" data-page="14.660" data-line="12" id="l14.660.12"></span>πρῶτον εἶναι, τῶν δὲ φιλοσόφων μόνον· ἐπεπείρατο
<span class="lb" data-page="14.660" data-line="13" id="l14.660.13"></span>γὰρ ἤδη πολλῶν, οὐ μόνον φιλοχρημάτων, ἀλλὰ καὶ φιλονείκων
<span class="lb" data-page="14.660" data-line="14" id="l14.660.14"></span>καὶ φιλοδόξων καὶ φθονερῶν καὶ κακοήθων. ὅπερ
<span class="lb" data-page="14.660" data-line="15" id="l14.660.15"></span>οὖν ἔφην ἐγὼ, ταύτης τῆς ἐπισκέψεως οὐδεμίαν ἄλλην
<span class="lb" data-page="14.660" data-line="16" id="l14.660.16"></span>ἡγοῦμαί μοι γεγονέναι θαυμαστοτέραν. ἐζητημένου γὰρ
<span class="lb" data-page="14.660" data-line="17" id="l14.660.17"></span>ἅπασι τοῖς ἄριστα τὴν περὶ τοὺς σφυγμοὺς τέχνην ἀσκήσασιν,
<span class="lb" data-page="14.660" data-line="18" id="l14.660.18"></span>ὧν εἷς καὶ Ἀρχιγένης ἐγένετο, τί σημεῖον ἴδιον ἐπισημασίας,
<span class="pb" data-page="14.661" id="p14.661"></span>
<span class="lb" data-page="14.661" data-line="1" id="l14.661.1"></span><span class="milestone ed2page" data-n="8.849" data-unit="ed2page" id="ed2page.8.849"></span>καί τινων μὲν ἐν ἀρχῇ τῆς κατὰ τὴν ἀρτηρίαν
<span class="lb" data-page="14.661" data-line="2" id="l14.661.2"></span>συστολῆς εὑρίσκεσθαι φάντων αὐτῶν, τινῶν δὲ μηδόλως
<span class="lb" data-page="14.661" data-line="3" id="l14.661.3"></span>αἰσθητὴν εἶναι τὴν συστολὴν, εὐτυχήσας ἐγὼ, τί γὰρ ἂν ἄλλο
<span class="lb" data-page="14.661" data-line="4" id="l14.661.4"></span>φαίη τις αἰσθητικωτάτην ἁφὴν τῆς παρὰ μικρὸν ἐν τοῖς
<span class="lb" data-page="14.661" data-line="5" id="l14.661.5"></span>σφυγμοῖς διαφορᾶς, ἁμαρτανόντων εἰς τοσοῦτον ἐνίων ἰατρῶν
<span class="lb" data-page="14.661" data-line="6" id="l14.661.6"></span>ἐπειράθην, ὡς ἀρχομένους ἐπισημαίνεσθαί τινας εἰς
<span class="lb" data-page="14.661" data-line="7" id="l14.661.7"></span>τὸ βαλανεῖον ἐκπέμπειν, ἢ τραφῆναι κελεύειν ἐκώλυσα.
<span class="lb" data-page="14.661" data-line="8" id="l14.661.8"></span>διαπαντὸς οὖν ἀκριβῶς ἐμαυτοῦ πεπειραμένος διαγνόντος
<span class="lb" data-page="14.661" data-line="9" id="l14.661.9"></span>ἀρχὴν παροξυσμοῦ προπετέστερον μὲν ἴσως, ὅμως δ᾿ ἐτόλμησα
<span class="lb" data-page="14.661" data-line="10" id="l14.661.10"></span>βασιλεῖ διατεινάμενος εἰπεῖν, ὅτε πρῶτον ἡψάμην,
<span class="lb" data-page="14.661" data-line="11" id="l14.661.11"></span>ἐναντίαν ἀπόφασιν ἦς αὐτός τε καθ᾿ ἑαυτὸν ἐδόξαζε καὶ
<span class="lb" data-page="14.661" data-line="12" id="l14.661.12"></span>τῶν ἰατρῶν ἤκουε. τὸ μέντοι κατὰ Κόμμοδον ἔχειν μέν φασί
<span class="lb" data-page="14.661" data-line="13" id="l14.661.13"></span>τι μέγιστον, τῇ δ᾿ ἀληθείᾳ πάμπολυ λείπεται τοῦδε.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg085.1st1K-grc1:1.1">
<span class="pb page1" data-page="15.16" id="p15.16"></span>
<span class="milestone ed1page page1" data-n="5.3" data-unit="ed1page" id="ed1page.5.3"></span>
<span class="milestone ed2page page1" data-n="3.96" data-unit="ed2page" id="ed2page.3.96"></span>
<span class="lb head" data-page="15.16" data-line="17" id="l15.16.17"></span>
            <blockquote class="quote lemma">
<span class="lb" data-page="15.16" data-line="18" id="l15.16.18"></span>Ὅστις μὲν εἴωθεν ἀκούειν λεγόντων ἀμφὶ τῆς φύσιος τῆς
<span class="pb" data-page="15.17" id="p15.17"></span>
<span class="lb" data-page="15.17" data-line="1" id="l15.17.1"></span>ἀνθρωπίνης προσωτέρω, ἢ ὁκόσον αὐτέης ἐς ἰητρικὴν
<span class="lb" data-page="15.17" data-line="2" id="l15.17.2"></span>ἀφήκει, τουτέῳ μὲν οὐκ ἐπιτήδειος ὅδε ὁ λόγος ἀκούειν.
<span class="lb" data-page="15.17" data-line="3" id="l15.17.3"></span>οὔτε γὰρ τὸ πάμπαν ἠέρα λέγω τὸν ἄνθρωπον εἶναι,
<span class="lb" data-page="15.17" data-line="4" id="l15.17.4"></span>οὔτε πῦρ, οὔτε ὕδωρ, οὔτε γῆν, οὔτε ἄλλο οὐδὲν, ὅ τι
<span class="lb" data-page="15.17" data-line="5" id="l15.17.5"></span>μὴ φανερόν ἐστιν ἓν ἐὸν ἐν τῷ ἀνθρώπῳ. ἀλλὰ τοῖσι
<span class="lb" data-page="15.17" data-line="6" id="l15.17.6"></span>βουλομένοισι ταῦτα λέγειν παρίημι.
</blockquote>
<span class="lb rule" data-page="15.17" data-line="7" id="l15.17.7"></span>
            <p>
<span class="lb" data-page="15.17" data-line="8" id="l15.17.8"></span>Ὅσον ἐπὶ τῇ ῥήσει ταύτῃ γνῶναι σαφῶς τὴν τοῦ συγγραφέως
<span class="lb" data-page="15.17" data-line="9" id="l15.17.9"></span>γνώμην οὐ πάνυ τι δόξει δυνατὸν εἶναι. μέμφεται
<span class="lb" data-page="15.17" data-line="10" id="l15.17.10"></span>γὰρ τοῖς προσωτέρω τὸν περὶ τῆς φύσεως λόγον ἀπάγουσι
<span class="lb" data-page="15.17" data-line="11" id="l15.17.11"></span>τῆς ἰατρικῆς χρείας. προσωτέρω δ᾿ ἀπάγειν ὑπονοήσειεν
<span class="lb" data-page="15.17" data-line="12" id="l15.17.12"></span>ἄν τις ἐκείνους, ὅσοι τε πῦρ καὶ ὕδωρ καὶ ἀέρα καὶ
<span class="lb" data-page="15.17" data-line="13" id="l15.17.13"></span>γῆν εἶναι λέγουσι τὰ στοιχεῖα τῆς ἀνθρώπου φύσεως, εἰ μὴ
<span class="lb" data-page="15.17" data-line="14" id="l15.17.14"></span>μιγέουσι τὰ στοιχεῖα, ὅσοι τε τούτων τὸ στοιχεῖον ἕν τι·
<span class="lb" data-page="15.17" data-line="15" id="l15.17.15"></span>κατὰ μὲν τὴν πρόχειρον φαντασίαν ἐπὶ τὸ πρότερον ἀφικνουμένων
<span class="lb" data-page="15.17" data-line="16" id="l15.17.16"></span>ἡμῶν, κατὰ δὲ τὴν ἀκριβεστέραν σκέψιν ἐπὶ τὸ
<span class="lb" data-page="15.17" data-line="17" id="l15.17.17"></span>δεύτερον. τοὺς γὰρ ἐκ πυρὸς καὶ γῆς ὕδατός τε καὶ ἀέρος
<span class="lb" data-page="15.17" data-line="18" id="l15.17.18"></span>ἀλλήλοις κραθέντων ἡγουμένους τὰ σώμαθ᾿ ἡμῶν γεγονέναι
<span class="pb" data-page="15.18" id="p15.18"></span>
<span class="lb" data-page="15.18" data-line="1" id="l15.18.1"></span>μοχθηρῶς ἄν τις ἀξιώσειε κρίνεσθαι ὕδωρ, ἢ πῦρ, ἢ γῆν,
<span class="lb" data-page="15.18" data-line="2" id="l15.18.2"></span>ἢ ἀέρα δεικνύοντας ἐν ἡμῖν, ἢ μὴ δεικνύοντας ἐξελέγχεσθαι
<span class="lb" data-page="15.18" data-line="3" id="l15.18.3"></span>φάσκειν. ὅμοιον γὰρ τοῦτο τῷ κατὰ τὴν τετραφάρμακον
<span class="lb" data-page="15.18" data-line="4" id="l15.18.4"></span>δύναμιν ἀξιοῦν ἤτοι κηρὸν, ἢ πίτταν, ἢ στέαρ, ἢ ῥητίνην
<span class="lb" data-page="15.18" data-line="5" id="l15.18.5"></span>εἰλικρινῆ δεικνύειν, ἢ μὴ δυναμένους δεῖξαι, μὴ συγχωρεῖν
<span class="lb" data-page="15.18" data-line="6" id="l15.18.6"></span>ἐκ τούτων αὐτὴν συγκεῖσθαι. ἐν γὰρ τῷ κεκρᾶσθαι φάναι
<span class="lb" data-page="15.18" data-line="7" id="l15.18.7"></span>τὰ τέτταρα τὸ μηδὲν εἰλικρινὲς αὐτῶν εἶναι δηλοῦται. δυνατὸν
<span class="lb" data-page="15.18" data-line="8" id="l15.18.8"></span>μὲν οὖν ἐστιν ἄμφω νοῆσαι κατὰ τὴν προκειμένην
<span class="lb" data-page="15.18" data-line="9" id="l15.18.9"></span>ῥῆσιν· ἐν δὲ τοῖς ἑξῆς εἰρησομένοις φαίνεται τὸ δεύτερον
<span class="lb" data-page="15.18" data-line="10" id="l15.18.10"></span>ὑπὸ τοῦ συγγραφέως κατασκευαζόμενον. εἰ δέ τις ἀκριβῶς
<span class="lb" data-page="15.18" data-line="11" id="l15.18.11"></span>προσέχοι τὸν νοῦν καὶ κατ᾿ αὐτὴν τήνδε τὴν λέξιν, ἔνθα
<span class="lb" data-page="15.18" data-line="12" id="l15.18.12"></span>φησίν. <span class="milestone ed2page" data-n="3.97" data-unit="ed2page" id="ed2page.3.97"></span>οὔτε γὰρ ἠέρα τὸ πάμπαν εἶναι τὸν ἄνθρωπον,
<span class="lb" data-page="15.18" data-line="13" id="l15.18.13"></span>οὐ τοῦτό φησιν, ὡς οὐκ ἔστιν ὅλως ἐν ἡμῖν ἀὴρ,
<span class="lb" data-page="15.18" data-line="14" id="l15.18.14"></span>ὥσπερ οὐδ᾿ ὅτι πῦρ, ἢ ὕδωρ ἢ γῆ, ἀλλ᾿ ὡς τὸ πάμπαν. ἐκ
<span class="lb" data-page="15.18" data-line="15" id="l15.18.15"></span>δὲ τῆς φωνῆς ταύτης σημαίνεται τὸ μὴ παντελῶς, οὐ τὸ
<span class="lb" data-page="15.18" data-line="16" id="l15.18.16"></span>μηδ᾿ ὅλως. οὐ γὰρ ἀναιρεῖται παντάπασιν ὑπὸ τῆς τοῦ
<span class="lb" data-page="15.18" data-line="17" id="l15.18.17"></span>πάμπαν λέξεως τὸ πρᾶγμα περὶ οὗ ποιούμεθα τὸν λόγον,
<span class="pb" data-page="15.19" id="p15.19"></span>
<span class="lb" data-page="15.19" data-line="1" id="l15.19.1"></span>ἀλλὰ τὸ τέλειον αὐτοῦ καὶ ἄμικτον παραθραύεται. φαίνεται
<span class="lb" data-page="15.19" data-line="2" id="l15.19.2"></span>γοῦν ὅ τε ποιητὴς κατὰ τοῦτο τὸ σημαινόμενον χρώμενος
<span class="lb" data-page="15.19" data-line="3" id="l15.19.3"></span>τῷ πάμπαν φωνῇ, δι᾿ ὧν φησιν
</p>
            <div class="lg">
              <div class="l"><span class="lb" data-page="15.19" data-line="4" id="l15.19.4"></span>— οὐδ᾿ ὅτι πάμπαν</div>
              <div class="l"><span class="lb" data-page="15.19" data-line="5" id="l15.19.5"></span>Ἤθελε λαὸν ὀλέσσαι Ἀχαϊκὸν Ἰλιόθι πρό.</div>
            </div>
            <p>
<span class="lb" data-page="15.19" data-line="6" id="l15.19.6"></span>αὐτός θ᾿ Ἱπποκράτης, ἡνίκα ἂν λέγῃ· τῶν ὀξέων νοσημάτων
<span class="lb" data-page="15.19" data-line="7" id="l15.19.7"></span>οὐ πάμπαν ἀσφαλέες αἱ προσαγορεύσιες, οὔτε τῆς
<span class="lb" data-page="15.19" data-line="8" id="l15.19.8"></span>ὑγιείης οὔτε τοῦ θανάτου. ὁ μὲν γὰρ ποιητὴς τὸν Δία
<span class="lb" data-page="15.19" data-line="9" id="l15.19.9"></span>φησὶ χαριζόμενον τῇ Θέτιδι πολὺν μὲν ὄλεθρον ἐθέλειν
<span class="lb" data-page="15.19" data-line="10" id="l15.19.10"></span>ἐργάσεσθαι τῶν Ἑλλήνων, οὐ μὴν παντελῶς γ᾿ αὐτοὺς διαφθεῖραι.
<span class="lb" data-page="15.19" data-line="11" id="l15.19.11"></span>ὁ δ᾿ Ἱπποκράτης πολλὰς μὲν τῶν προῤῥήσεων
<span class="lb" data-page="15.19" data-line="12" id="l15.19.12"></span>εἶναι βεβαίας, ὡς ἐπεδείξαμεν ἐν τοῖς εἰς τὸ προγνωστικὸν
<span class="lb" data-page="15.19" data-line="13" id="l15.19.13"></span>ὑπομνήμασιν, οὐ μὴν ἁπάσας γε, βέλτιον ἀκούειν, ὅπερ
<span class="lb" data-page="15.19" data-line="14" id="l15.19.14"></span>καὶ διὰ τῶν ἐφεξῆς δηλοῦται, μὴ συγχωρεῖν τὸν Ἱπποκράτην
<span class="lb" data-page="15.19" data-line="15" id="l15.19.15"></span>τοῖς ἀέρα μόνον εἶναι λέγουσι τὸ στοιχεῖον τοῦ ἀνθρωπείου
<span class="lb" data-page="15.19" data-line="16" id="l15.19.16"></span>σώματος, ὥσπερ οὐδὲ τὴν γῆν μόνην, ἢ ὕδωρ, ἢ
<span class="lb" data-page="15.19" data-line="17" id="l15.19.17"></span>πῦρ. οὐδὲ γὰρ ἕν τι τούτων ἐστὶν, ἀλλ᾿ ἅπαντα στοιχεῖα.
<span class="pb" data-page="15.20" id="p15.20"></span>
<span class="lb" data-page="15.20" data-line="1" id="l15.20.1"></span>διὸ καὶ τὴν κατὰ τὸ τέλος τῆς ῥήσεως φωνὴν, ἀμφίβολον
<span class="lb" data-page="15.20" data-line="2" id="l15.20.2"></span>οὖσαν ἐν τῷ παρὰ διαίρεσιν καὶ σύνθεσιν γένει ἀμφιβολίας,
<span class="lb" data-page="15.20" data-line="3" id="l15.20.3"></span>ἄμεινόν ἐστι κατὰ διαίρεσιν ἀναγινώσκειν, ἔνθα φησίν· οὔτ᾿
<span class="lb" data-page="15.20" data-line="4" id="l15.20.4"></span>ἄλλο οὐδὲν ὅ τι μὴ φανερόν ἐστιν ἓν ἐὸν ἐν τῷ ἀνθρώπῳ.
<span class="lb" data-page="15.20" data-line="5" id="l15.20.5"></span>τὸ γὰρ ἓν ἐὸν οὐχ ὡς οἱ τὴν προτέραν τῶν ἐξηγήσεων
<span class="lb" data-page="15.20" data-line="6" id="l15.20.6"></span>πρεσβεύοντες οἴονται, μέρος ἕν ἐστι λόγου, λεγόμενον ὑπὸ
<span class="lb" data-page="15.20" data-line="7" id="l15.20.7"></span>τῶν ἄλλων Ἑλλήνων ἐν δυοῖν συλλαβαῖν, ἓν ὄν. ὑπὸ δὲ
<span class="lb" data-page="15.20" data-line="8" id="l15.20.8"></span>τῶν Ἰώνων ἐν τρισὶν, ἐνεὸν, ἀλλὰ δύο ἐστὶ λόγου μέρη. τὸ
<span class="lb" data-page="15.20" data-line="9" id="l15.20.9"></span>μὲν ἕτερον ὄνομα μονοσύλλαβον, <span class="milestone ed1page" data-n="5.4" data-unit="ed1page" id="ed1page.5.4"></span>ὡς ἐπειδὰν λέγωμεν
<span class="lb" data-page="15.20" data-line="10" id="l15.20.10"></span>ἀριθμοῦντες ἓν, δύο, τρία. τὸ δ᾿ ἕτερον, ὅπερ ἡμεῖς μὲν ἂν
<span class="lb" data-page="15.20" data-line="11" id="l15.20.11"></span>λέγομεν, οἱ δ᾿ Ἴωνες ἐὸν ἐν δυοῖν συλλαβαῖν. ἐπιδειχθήσεται
<span class="lb" data-page="15.20" data-line="12" id="l15.20.12"></span>γὰρ ἐν τοῖς ἑξῆς ὁ Ἱπποκράτης ἀντιλέγων οὐ τοῖς περιέχεσθαι
<span class="lb" data-page="15.20" data-line="13" id="l15.20.13"></span>κατὰ τὸ σῶμα τῶν τεσσάρων στοιχείων ἕκαστον
<span class="lb" data-page="15.20" data-line="14" id="l15.20.14"></span>οἰομένοις, ἀλλὰ τοῖς ἓν μόνον ἐξ αὐτῶν τὴν φύσιν εἶναι
<span class="lb" data-page="15.20" data-line="15" id="l15.20.15"></span>τοῦ ἀνθρώπου νομίζουσι. πῶς οὖν φησί τις προσωτέρω ἢ
<span class="lb" data-page="15.20" data-line="16" id="l15.20.16"></span>κατὰ τὴν ἰατρικὴν ὁ λόγος οὗτος ἀποχωρεῖ, καθ᾿ ὃν ἓν
<span class="lb" data-page="15.20" data-line="17" id="l15.20.17"></span>ὁτιοῦν στοιχεῖον ὑποτίθενταί τινες εἶναι τὴν φύσιν τοῦ ἀνθρώπου;
<span class="lb" data-page="15.20" data-line="18" id="l15.20.18"></span>ὅτι, καθάπερ αὐτὸς ὀλίγον ὕστερόν φησι, ταύτῃ
<span class="pb" data-page="15.21" id="p15.21"></span>
<span class="lb" data-page="15.21" data-line="1" id="l15.21.1"></span>τῇ δόξῃ τὸ μή ποτε ἀλγεῖν τὸν ἄνθρωπον ἕπεται, καίτοι
<span class="lb" data-page="15.21" data-line="2" id="l15.21.2"></span>κἂν τοῦτό τις συγχωρήσῃ, ἓν καὶ τὸ ἰώμενον εἶναι. φαίνεται
<span class="lb" data-page="15.21" data-line="3" id="l15.21.3"></span>δὲ ἀλγοῦν καὶ θεραπευόμενον πολυειδῶς, ὥστε ψευδὴς
<span class="lb" data-page="15.21" data-line="4" id="l15.21.4"></span>ἀληθῶς. ἴδωμεν οὖν τῶν εἰρημένων ἕκαστον ἐν ταῖς ἐφεξῆς
<span class="lb" data-page="15.21" data-line="5" id="l15.21.5"></span>ῥήσεσιν, ὅπως αὐτὰ κατασκευάζῃ.
</p>
            <blockquote class="quote lemma">
<span class="lb" data-page="15.21" data-line="6" id="l15.21.6"></span>Οὔτε γὰρ τὸ πάμπαν ἠέρα λέγω τὸν ἄνθρωπον εἶναι, οὔτε
<span class="lb" data-page="15.21" data-line="7" id="l15.21.7"></span>πῦρ, οὔτε ὕδωρ, οὔτε γῆν, οὔτε ἄλλο οὐδὲν, ὅ τι μὴ
<span class="lb" data-page="15.21" data-line="8" id="l15.21.8"></span>φανερόν ἐστιν ἓν ἐὸν ἐν τῷ ἀνθρώπῳ. ἀλλὰ τοῖσι βουλομένοισι
<span class="lb" data-page="15.21" data-line="9" id="l15.21.9"></span>ταῦτα λέγειν παρίημι.
</blockquote>
<span class="lb rule" data-page="15.21" data-line="10" id="l15.21.10"></span>
            <p>
<span class="lb" data-page="15.21" data-line="11" id="l15.21.11"></span>Ἀρτεμίδωρος ὁ ἐπικληθεὶς Καπίτων ἔκδοσιν ἐποιήσατο
<span class="lb" data-page="15.21" data-line="12" id="l15.21.12"></span>τῶν Ἱπποκράτους βιβλίων, εὐδοκιμήσασαν οὐ μόνον παρὰ
<span class="lb" data-page="15.21" data-line="13" id="l15.21.13"></span>Ἀδριανῷ τῷ αὐτοκράτορι, ἀλλὰ καὶ νῦν ἱκανῶς ὑπὸ πολλῶν
<span class="lb" data-page="15.21" data-line="14" id="l15.21.14"></span>σπουδαζομένην, ὥσπερ καὶ ἡ τοῦ συγγενοῦς αὐτῷ Διοσκουρίδου.
<span class="lb" data-page="15.21" data-line="15" id="l15.21.15"></span>πολλὰ μὲν οὖν ἀμφότεροι μετέγραψαν, ὑπαλλάττοντες
<span class="lb" data-page="15.21" data-line="16" id="l15.21.16"></span>τὰς παλαιὰς γραφὰς, ἃς μόνας ἴσασιν οἱ ἐξηγησάμενοι
<span class="lb" data-page="15.21" data-line="17" id="l15.21.17"></span>τὰ Ἱπποκράτους βιβλία. πρὸς δὲ τοῖς πολλοῖς καὶ τήνδε
<span class="pb" data-page="15.22" id="p15.22"></span>
<span class="lb" data-page="15.22" data-line="1" id="l15.22.1"></span>τὴν νῦν προκειμένην λέξιν ὑπήλλαξε Καπίτων, ὧδέ πως
<span class="lb" data-page="15.22" data-line="2" id="l15.22.2"></span>γράψας· <span class="milestone ed2page" data-n="3.98" data-unit="ed2page" id="ed2page.3.98"></span>οὔτε γὰρ τὸ πᾶν ἠέρα λέγω τὸν ἄνθρωπον
<span class="lb" data-page="15.22" data-line="3" id="l15.22.3"></span>εἶναι, οὔτε πῦρ, οὔτε ὕδωρ. ἐπειδὴ γὰρ οὔτε βιβλίον ηὕρισκεν
<span class="lb" data-page="15.22" data-line="4" id="l15.22.4"></span>ἀνδρὸς παλαιοῦ τὴν γῆν μόνην εἰπόντος εἶναι στοιχεῖον,
<span class="lb" data-page="15.22" data-line="5" id="l15.22.5"></span>οὔτε παρὰ τοῖς μάλιστα τὴν τοιαύτην ἱστορίαν ἀναλεξαμένοις
<span class="lb" data-page="15.22" data-line="6" id="l15.22.6"></span>ἀνδράσι τοῖς Περιπατητικοῖς ἱστορούμενον, τῆς
<span class="lb" data-page="15.22" data-line="7" id="l15.22.7"></span>δόξης ταύτης προθεῖναί τινα τὴν λέξιν ὑπήλλαξε τολμηρῶς.
<span class="lb" data-page="15.22" data-line="8" id="l15.22.8"></span>ἄμεινον δ᾿ ἦν ἐπιτιμῆσαι τοῖς φιλοτίμως ἐζητηκόσι τίνος
<span class="lb" data-page="15.22" data-line="9" id="l15.22.9"></span>ἦν ἀνδρὸς ἡ περὶ τῆς γῆς ὡς μόνης στοιχείου δόξα. παραπλήσιον
<span class="lb" data-page="15.22" data-line="10" id="l15.22.10"></span>γάρ ἐστι τοῦτο τῷ ζητῆσαι, τίς μὲν οὖν ὁ ἀξιῶν
<span class="lb" data-page="15.22" data-line="11" id="l15.22.11"></span>ἐκτετραμμένην ἐπιδεῖσθαι τὴν χεῖρα ὑπτίαν. καὶ τίς μὲν
<span class="lb" data-page="15.22" data-line="12" id="l15.22.12"></span>ὁ τὴν τῆς πτέρνης ἐπίδεσιν ἑτέρως ἢ ὡς Ἱπποκράτης
<span class="lb" data-page="15.22" data-line="13" id="l15.22.13"></span>ἀξιῶν ποιεῖσθαι· τίς δὲ ὁ τὴν τῆς κλειδὸς, ἢ τίς ὁ τὰ
<span class="lb" data-page="15.22" data-line="14" id="l15.22.14"></span>μεθ᾿ ἕλκους κατάγματα, κατ᾿ αὐτὸ μὲν τὸ ἕλκος οὐκ ἐπιδῶν,
<span class="lb" data-page="15.22" data-line="15" id="l15.22.15"></span>ἑκατέρωθι δὲ ἐπιδῶν· ἢ τίς ἐν τῷ καίειν τὸ κατ᾿ ὦμον
<span class="lb" data-page="15.22" data-line="16" id="l15.22.16"></span>ἄρθρον, οὐκ ἐν οἷς χρὴ μέρεσιν ἐτίθει τὰς ἐσχάρας. ἢ
<span class="lb" data-page="15.22" data-line="17" id="l15.22.17"></span>τίνες ἦσαν οὓς ἐν τῷ περὶ ῥάχεων λόγῳ μέμφεται. πολλὰ
<span class="lb" data-page="15.22" data-line="18" id="l15.22.18"></span>γὰρ τοιαῦτα κατά τε τὸ περὶ ἀγμῶν καὶ περὶ ἄρθρων εἴρηται
<span class="pb" data-page="15.23" id="p15.23"></span>
<span class="lb" data-page="15.23" data-line="1" id="l15.23.1"></span>τῷ Ἱπποκράτει, ποτὲ μὲν ὡς ἑνὸς, ἐνίοτε δ᾿ ὡς πολλῶν
<span class="lb" data-page="15.23" data-line="2" id="l15.23.2"></span>ἁμαρτανόντων, ὥσπερ κᾀν τῷ περὶ διαίτης ὀξέων. ἅμα
<span class="lb" data-page="15.23" data-line="3" id="l15.23.3"></span>γὰρ κᾀκεῖ πολλοὺς ἰατροὺς μεμφόμενος ἔγραψεν ὧδέ πως.
<span class="lb" data-page="15.23" data-line="4" id="l15.23.4"></span>οἶδα τοὺς ἰητροὺς τὰ ἐναντιώτατα ἢ ὡς δεῖ ποιέοντας·
<span class="lb" data-page="15.23" data-line="5" id="l15.23.5"></span>βούλονται γὰρ πάντες ὑπὸ τὰς ἀρχὰς τῶν νούσων προταριχεύσαντες
<span class="lb" data-page="15.23" data-line="6" id="l15.23.6"></span>τοὺς ἀνθρώπους, ἢ δύο, ἢ καὶ τρεῖς, ἢ καὶ
<span class="lb" data-page="15.23" data-line="7" id="l15.23.7"></span>πλείους ἡμέρας, οὕτω προσφέρειν καὶ τὰ ῥοφήματα καὶ τὰ
<span class="lb" data-page="15.23" data-line="8" id="l15.23.8"></span>ποτά. τίνες οὖν ἦσαν οἱ διαιτῶντες οὕτω δεικνύτωσαν
<span class="lb" data-page="15.23" data-line="9" id="l15.23.9"></span>ἡμῖν οἱ ἐξηγηταί. τίνες δὲ οἱ νομίζοντες φλέγμα μόνον
<span class="lb" data-page="15.23" data-line="10" id="l15.23.10"></span>εἶναι τὸν ἄνθρωπον, τίνες οἱ ξανθὴν χολὴν, ἢ τίνες οἱ
<span class="lb" data-page="15.23" data-line="11" id="l15.23.11"></span>μέλαιναν. ἐφεξῆς γάρ τοι κατὰ τοῦτο αὐτὸ τὸ περὶ φύσεως
<span class="lb" data-page="15.23" data-line="12" id="l15.23.12"></span>ἀνθρώπου βιβλίον εἶναί τινάς φησιν, οἳ οὕτως ἐδόξασαν.
<span class="lb" data-page="15.23" data-line="13" id="l15.23.13"></span>ἄμεινον μὲν οὖν εἰρῆσθαι τοῖς ἐξηγηταῖς ὡς τάχα μὲν οὐδ᾿
<span class="lb" data-page="15.23" data-line="14" id="l15.23.14"></span>ἔγραψαν πάντες οὗτοι τὰς ἑαυτῶν δόξας. ἐγχωρεῖ δὲ καὶ
<span class="lb" data-page="15.23" data-line="15" id="l15.23.15"></span>γραψάντων αὐτῶν μὴ διασωθῆναι. φαίνεται γὰρ τοῦτο
<span class="lb" data-page="15.23" data-line="16" id="l15.23.16"></span>κατὰ πλείους αἰτίας γιγνόμενον. ἔνιοι μὲν γὰρ τοὺς διαδεξαμένους
<span class="lb" data-page="15.23" data-line="17" id="l15.23.17"></span>αὐτῶν τὴν διδασκαλίαν οὐκ ἔσχον, ἔνιοι δὲ οὐκ
<span class="pb" data-page="15.24" id="p15.24"></span>
<span class="lb" data-page="15.24" data-line="1" id="l15.24.1"></span>ἐξέδοσαν ζῶντες τὰς βίβλους, εἶτα ἀποθανόντων αὐτῶν, ἓν
<span class="lb" data-page="15.24" data-line="2" id="l15.24.2"></span>ἢ δύο που σωζόμενα τῶν ἀντιγράφων, ἀπώλετο. δυνατὸν
<span class="lb" data-page="15.24" data-line="3" id="l15.24.3"></span>δέ ἐστι καὶ διότι κατεφρονήθη τὰ συγγράμματα αὐτῶν,
<span class="lb" data-page="15.24" data-line="4" id="l15.24.4"></span>ἀμεληθῆναί τε καὶ τῷ χρόνῳ τελέως ἀπολέσθαι. καὶ μέντοι
<span class="lb" data-page="15.24" data-line="5" id="l15.24.5"></span>καὶ φθονεροί τινες ἤτοι κατακρύπτουσιν, ἢ τελέως ἀφανίζουσι
<span class="lb" data-page="15.24" data-line="6" id="l15.24.6"></span>τὰ τῶν πρεσβυτῶν βιβλία. τινὲς δ᾿ ὑπὲρ τοῦ λέγειν
<span class="lb" data-page="15.24" data-line="7" id="l15.24.7"></span>ὡς ἴδια τὰ ἐν αὐτοῖς γεγραμμένα πράττουσι ταὐτό.
<span class="lb" data-page="15.24" data-line="8" id="l15.24.8"></span>ἢ καὶ τί θαυμαστὸν ἀπολέσθαι τῶν ἀλλοκότους δόξας γραψάντων,
<span class="lb" data-page="15.24" data-line="9" id="l15.24.9"></span>ὅπου γε καὶ παρὰ τοῖς Ἀθηναίοις εὑρίσκονταί
<span class="lb" data-page="15.24" data-line="10" id="l15.24.10"></span>τινες εὐδοκίμως ἠγωνισμένοι κωμικοί τε καὶ τραγικοὶ ποιηταὶ
<span class="lb" data-page="15.24" data-line="11" id="l15.24.11"></span>δράμασιν οὐκέτι διασωζομένοις. ἵνα γὰρ παραλείπω
<span class="lb" data-page="15.24" data-line="12" id="l15.24.12"></span>τὰς ἄλλας ἁπάσας αἰτίας, δυοῖν δὲ μόνων τῶν ἔναγχος ἐν
<span class="lb" data-page="15.24" data-line="13" id="l15.24.13"></span>Ῥώμῃ γιγνομένων μνημονεύσω. πολλάκις μὲν ἐμπρησθέντες
<span class="lb" data-page="15.24" data-line="14" id="l15.24.14"></span>σηκοὶ, πολλάκις δὲ ἐν σεισμοῖς καταπεσόντες, ἢ κατ᾿
<span class="lb" data-page="15.24" data-line="15" id="l15.24.15"></span>ἄλλην αἰτίαν, οὐκ ὀλίγων βιβλίων ἀπωλείας αἴτιοι γεγονέναι
<span class="lb" data-page="15.24" data-line="16" id="l15.24.16"></span>φαίνονται. κακῶς μὲν ὁ Καπίτων ἐτόλμησε μεταγράψαι
<span class="lb" data-page="15.24" data-line="17" id="l15.24.17"></span>τὴν παλαιὰν ῥῆσιν, οὐκοῦν οὐδὲ τοῦτο προσθεὶς, ὡς ἐνεδέχετο
<span class="lb" data-page="15.24" data-line="18" id="l15.24.18"></span>τὸν πρῶτον βιβλιογράφον ἁμαρτεῖν, ἀντ᾿ ἄλλου
<span class="pb" data-page="15.25" id="p15.25"></span>
<span class="lb" data-page="15.25" data-line="1" id="l15.25.1"></span>γράψαντ᾿ ἄλλο. κακῶς δὲ καὶ τῶν ἐξηγητῶν ἔνιοι κατεψεύσαντο
<span class="lb" data-page="15.25" data-line="2" id="l15.25.2"></span>Ξενοφάνους, ὥσπερ καὶ Σαβῖνος, ὡδί πως γράψας
<span class="lb" data-page="15.25" data-line="3" id="l15.25.3"></span>αὐτοῖς ὀνόμασιν. οὔτε γὰρ πάμπαν ἀέρα λέγω τὸν ἄνθρωπον,
<span class="lb" data-page="15.25" data-line="4" id="l15.25.4"></span>ὥσπερ Ἀναξιμένης, οὔτε ὕδωρ ὡς Θαλῆς, οὔτε γῆν
<span class="lb" data-page="15.25" data-line="5" id="l15.25.5"></span>ὡς ἔν τινι Ξενοφάνης. οὐδαμόθεν γὰρ εὑρίσκεται ὁ Ξενοφάνης
<span class="lb" data-page="15.25" data-line="6" id="l15.25.6"></span>ἀποφηνάμενος οὕτως. <span class="milestone ed2page" data-n="3.99" data-unit="ed2page" id="ed2page.3.99"></span>ἀλλὰ καὶ ὁ Σαβῖνος
<span class="lb" data-page="15.25" data-line="7" id="l15.25.7"></span>αὐτὸς εὔδηλός ἐστιν ἐκ τῶν αὐτοῦ καταψευδόμενος, οὐχ
<span class="lb" data-page="15.25" data-line="8" id="l15.25.8"></span>ὑπ᾿ ἀγνοίας ἐσφαλμένος, ἢ πάντως ἂν ὀνομαστὶ προσέγραψε
<span class="lb" data-page="15.25" data-line="9" id="l15.25.9"></span>τὸ βιβλίον ἐν ᾧ ταῦτα ἀπεφήνατο. νῦν δ᾿ οὕτως ἔγραψεν,
<span class="lb" data-page="15.25" data-line="10" id="l15.25.10"></span>οὔτε γῆν ὡς ἔν τινι Ξενοφάνης· καὶ Θεόφραστος δ᾿ ἂν ἐν
<span class="lb" data-page="15.25" data-line="11" id="l15.25.11"></span>ταῖς τῶν φυσικῶν δοξῶν ἐπιτομαῖς τὴν Ξενοφάνους δόξαν,
<span class="lb" data-page="15.25" data-line="12" id="l15.25.12"></span>εἴπερ οὕτως εἶχεν, ἐγεγράφει. καί σοι πάρεστιν εἰ χαίροις
<span class="lb" data-page="15.25" data-line="13" id="l15.25.13"></span>τῇ περὶ τούτων ἱστορίᾳ, τὰς τοῦ Θεοφράστου βίβλους
<span class="lb" data-page="15.25" data-line="14" id="l15.25.14"></span>ἀναγνῶναι, καθ᾿ ἃς τὴν ἐπιτομὴν ἐποιήσατο τῶν φυσικῶν
<span class="lb" data-page="15.25" data-line="15" id="l15.25.15"></span>δοξῶν. ὥσπερ γε πάλιν εἰ τὰς τῶν παλαιῶν ἰατρῶν δόξας
<span class="lb" data-page="15.25" data-line="16" id="l15.25.16"></span>ἐθέλοις ἱστορῆσαι, πάρεστί σοι τὰς τῆς ἰατρικῆς συναγωγῆς
<span class="lb" data-page="15.25" data-line="17" id="l15.25.17"></span>ἀναγνῶναι βίβλους, ἐπιγεγραμμένας μὲν Ἀριστοτέλει,
<span class="pb" data-page="15.26" id="p15.26"></span>
<span class="lb" data-page="15.26" data-line="1" id="l15.26.1"></span>ὁμολογουμένας δὲ ὑπὸ τοῦ Μένωνος, ὃς ἦν μαθητὴς αὐτοῦ,
<span class="lb" data-page="15.26" data-line="2" id="l15.26.2"></span>γεγράφθαι, διὸ καὶ Μενώνεια προσαγορεύουσιν ἔνιοι ταυτὶ
<span class="lb" data-page="15.26" data-line="3" id="l15.26.3"></span>τὰ βιβλία. δῆλον δὲ ὅτι καὶ ὁ Μένων ἐκεῖνος
<span class="lb" data-page="15.26" data-line="4" id="l15.26.4"></span>ἐπιμελῶς τὰ διασωζόμενα κατ᾿ αὐτὸ ἔτι τῶν παλαιῶν ἰατρῶν
<span class="lb" data-page="15.26" data-line="5" id="l15.26.5"></span>βιβλία, τὰς δόξας αὐτῶν ἐκεῖθεν ἀνελέξατο. τῶν δ᾿
<span class="lb" data-page="15.26" data-line="6" id="l15.26.6"></span>ἤδη διεφθαρμένων παντάπασιν, ἢ σωζομένων μὲν, οὐ θεωρηθέντων
<span class="lb" data-page="15.26" data-line="7" id="l15.26.7"></span>δ᾿, αὐτῷ τὰς γνώμας οὐκ ἠδύνατο γράψαι. κατὰ
<span class="lb" data-page="15.26" data-line="8" id="l15.26.8"></span>ταῦτ᾿ οὖν τὰ βιβλία χολὴν ξανθὴν, ἢ μέλαιναν, ἢ φλέγμα
<span class="lb" data-page="15.26" data-line="9" id="l15.26.9"></span>στοιχεῖον ἀνθρώπου φύσεως οὐκ ἂν εὕροις οὐδ᾿ ὑφ᾿ ἑνὸς
<span class="lb" data-page="15.26" data-line="10" id="l15.26.10"></span>εἰρημένον. αἷμα δὲ καὶ τῶν μεθ᾿ Ἱπποκράτην φαίνονται
<span class="lb" data-page="15.26" data-line="11" id="l15.26.11"></span>πολλοὶ μόνον εἶναι νομίζοντες ἐν ἡμῖν, ὥστε καὶ τὴν πρώτην
<span class="lb" data-page="15.26" data-line="12" id="l15.26.12"></span>γένεσιν ἡμῶν ἐξ αὐτοῦ γίγνεσθαι, καὶ τὴν μετὰ ταῦτα
<span class="lb" data-page="15.26" data-line="13" id="l15.26.13"></span>κατὰ τὴν μήτραν αὔξησιν καὶ ἀποκυηθέντων τελείωσιν. ἀλλ᾿
<span class="lb" data-page="15.26" data-line="14" id="l15.26.14"></span>ὅ γε Ἱπποκράτης ὀλίγον ὕστερον ἔγρα <span class="milestone ed1page" data-n="5.5" data-unit="ed1page" id="ed1page.5.5"></span>ψεν ὡς ὄντων
<span class="lb" data-page="15.26" data-line="15" id="l15.26.15"></span>τινῶν οἳ καὶ φλέγμα καὶ χολὴν ἐνόμιζον εἶναι τὸν ἄνθρωπον,
<span class="lb" data-page="15.26" data-line="16" id="l15.26.16"></span>οὐκ ἂν οὕτω γράψας, εἰ μή τινες ἦσαν ἤτοι κατ᾿
<span class="lb" data-page="15.26" data-line="17" id="l15.26.17"></span>αὐτὸν, ἢ πρὸ αὐτοῦ δοξάζοντες οὕτως.
</p>
<span class="lb rule" data-page="15.26" data-line="18" id="l15.26.18"></span>
          </article>

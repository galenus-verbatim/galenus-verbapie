<article xmlns="http://www.w3.org/1999/xhtml" id="urn:cts:greekLit:tlg0057.tlg085.1st1K-grc1:1.10">
<span class="pb page1" data-page="15.46" id="p15.46"></span>
<span class="milestone ed1page page1" data-n="5.8" data-unit="ed1page" id="ed1page.5.8"></span>
<span class="milestone ed2page page1" data-n="3.106" data-unit="ed2page" id="ed2page.3.106"></span>
<span class="lb head" data-page="15.46" data-line="1" id="l15.46.1"></span>
            <blockquote class="quote lemma">
<span class="lb" data-page="15.46" data-line="2" id="l15.46.2"></span>Ἐπειτὰ οὐδ᾿ ἂν μὴ ὁμόφυλα ἐόντα μίσγηται καὶ τὴν αὐτὴν
<span class="lb" data-page="15.46" data-line="3" id="l15.46.3"></span>ἔχοντα δύναμιν, γεννᾷ, οὐδ᾿ ἂν τὰ αὐτὰ ἡμῖν
<span class="lb" data-page="15.46" data-line="4" id="l15.46.4"></span>ξυντελέοιτο.
</blockquote>
<span class="lb rule" data-page="15.46" data-line="5" id="l15.46.5"></span>
            <p>
<span class="lb" data-page="15.46" data-line="6" id="l15.46.6"></span>Οὐ μόνον ἐξ ἑνὸς ἀδύνατος εἶναι γεννηθῆναί τί φασιν,
<span class="lb" data-page="15.46" data-line="7" id="l15.46.7"></span>ἀλλ᾿ οὐδ᾿ ἐκ δυοῖν, εἰ μὴ ὁμόφυλα ἐόντα μίγνοιτο, τουτέστιν
<span class="lb" data-page="15.46" data-line="8" id="l15.46.8"></span>οἰκειότητα τῆς οὐσίας ἔχοντα. φαίνεται δὲ καὶ ταῦτα
<span class="lb" data-page="15.46" data-line="9" id="l15.46.9"></span>σαφῶς ἐπὶ τῇ τῶν ἑτερογενῶν ζώων γενέσει γιγνόμενα. καθάπερ
<span class="lb" data-page="15.46" data-line="10" id="l15.46.10"></span>ἐπὶ ἵππων ἔχει καὶ ὄνων ἀλωπέκων τε καὶ κυνῶν.
<span class="lb" data-page="15.46" data-line="11" id="l15.46.11"></span>ἐκ γὰρ τῆς τούτων ἐπιμιξίας γεννᾶται τὸ ζῶον, οἷον μικτὸν
<span class="lb" data-page="15.46" data-line="12" id="l15.46.12"></span>ἐξ ἀμφοῖν. ὅσα δ᾿ ἐπὶ πολὺ διεστῶσαν ἀλλήλων ἔχει
<span class="lb" data-page="15.46" data-line="13" id="l15.46.13"></span>τὴν φύσιν, οὐδ᾿ ἂν μιχθῇ, ποτὲ δύναται γεννῆσαί τι. τὸ
<span class="lb" data-page="15.46" data-line="14" id="l15.46.14"></span>δ᾿ ἐπὶ τῇ τελευτῇ τῆς ῥήσεως προσκείμενον, οὐδ᾿ ἂν τὰ
<span class="lb" data-page="15.46" data-line="15" id="l15.46.15"></span>αὐτὰ ἡμῖν ξυντελέοιντο, παρέρχονται μὲν ὡς σαφὲς οἱ ἐξηγησάμενοι
<span class="lb" data-page="15.46" data-line="16" id="l15.46.16"></span>τὸ βιβλίον, ἀσαφὲς δέ ἐστιν, ἢ μὴ καλῶς ἡρμηνευμένον
<span class="lb" data-page="15.46" data-line="17" id="l15.46.17"></span>ὑπὸ τοῦ γράψαντος, ἢ διὰ τοὺς μεταγραψαμένους
<span class="lb" data-page="15.46" data-line="18" id="l15.46.18"></span>ἡμαρτημένον. ὃ δ᾿ οὖν μοι δοκεῖ βούλεσθαι δηλοῦν,
<span class="pb" data-page="15.47" id="p15.47"></span>
<span class="lb" data-page="15.47" data-line="1" id="l15.47.1"></span>ἔστι τοιόνδε. κᾂν μὴ ὁμοειδὲς ᾗ τὸ μιγνύμενον ζῶον ἕτερον
<span class="lb" data-page="15.47" data-line="2" id="l15.47.2"></span>ἑτέρῳ, κοινωνίαν δή τινα τῆς φύσεως φησὶν εἶναι. οὐ
<span class="lb" data-page="15.47" data-line="3" id="l15.47.3"></span>γὰρ ἂν τὰ αὐτὰ ἡμῖν συντελέοιντο, τοῦτ᾿ ἔστιν, οὐκ ἂν γένεσις
<span class="lb" data-page="15.47" data-line="4" id="l15.47.4"></span>ἐκ τῆς συνόδου γένοιτο, ζώου τοῖς γεννήσασιν ὁμοίου.
<span class="lb" data-page="15.47" data-line="5" id="l15.47.5"></span>τάχα δὲ καὶ ἡ ῥῆσις οὐχ οὕτως εἶχεν, οὐδ᾿ ἂν τὰ αὐτὰ
<span class="lb" data-page="15.47" data-line="6" id="l15.47.6"></span>ἡμῖν συντελέοιτο.
</p>
<span class="lb rule" data-page="15.47" data-line="7" id="l15.47.7"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg085.1st1K-grc1:1.11">
<span class="pb page1" data-page="15.47" id="p15.47"></span>
<span class="milestone ed1page page1" data-n="5.8" data-unit="ed1page" id="ed1page.5.8"></span>
<span class="milestone ed2page page1" data-n="3.106" data-unit="ed2page" id="ed2page.3.106"></span>
<span class="lb head" data-page="15.47" data-line="8" id="l15.47.8"></span>
            <blockquote class="quote lemma">
<span class="lb" data-page="15.47" data-line="9" id="l15.47.9"></span>Καὶ πάλιν εἰ μὴ τὸ θερμὸν τῷ ψυχρῷ καὶ τὸ ξηρὸν τῷ
<span class="lb" data-page="15.47" data-line="10" id="l15.47.10"></span>ὑγρῷ μετρίως πρὸς ἄλληλα ἕξει καὶ ἴσως, ἀλλὰ θάτερον
<span class="lb" data-page="15.47" data-line="11" id="l15.47.11"></span>θατέρου πολὺ προέξει καὶ τῷ ἰσχυρότερον τοῦ ἀσθενεστέρου,
<span class="lb" data-page="15.47" data-line="12" id="l15.47.12"></span>ἡ γένεσις οὐκ ἂν γένοιτο.
</blockquote>
<span class="lb rule" data-page="15.47" data-line="13" id="l15.47.13"></span>
            <p>
<span class="lb" data-page="15.47" data-line="14" id="l15.47.14"></span>Ἔμπροσθεν μὲν ἔφη μὴ δύνασθαι γόνιμον γένεσιν
<span class="lb" data-page="15.47" data-line="15" id="l15.47.15"></span>ἀποτελεσθῆναι μηδὲν, εἰ μὴ ὁμόφυλα εἴη τὰ συνιόντα. καὶ
<span class="lb" data-page="15.47" data-line="16" id="l15.47.16"></span>αὐτῶν δὲ τῶν ὁμοφύλων ἡ σύνοδος οὐκ ἐξ ἀνάγκης γεννᾷ.
<span class="lb" data-page="15.47" data-line="17" id="l15.47.17"></span>λέλεκται δὲ ἐν τοῖς ἀφορισμοῖς ὁ λόγος οὗτος αὐτῷ τέλειος
<span class="lb" data-page="15.47" data-line="18" id="l15.47.18"></span>ἔνθα φησὶν· Ὁκόσαι ψυχρὰς καὶ πυκνὰς τὰς μήτρας ἔχουσιν,
<span class="pb" data-page="15.48" id="p15.48"></span>
<span class="lb" data-page="15.48" data-line="1" id="l15.48.1"></span>οὐ κυΐσκονται. καὶ ὁκόσαι καθύγρους ἔχουσι τὰς μήτρας,
<span class="lb" data-page="15.48" data-line="2" id="l15.48.2"></span>οὐ κυΐσκονται. ἀποσβέννυται γὰρ ὁ γόνος. καὶ ὁκόσαι
<span class="lb" data-page="15.48" data-line="3" id="l15.48.3"></span>ξηρὰς μᾶλλον καὶ περικαέας, ἐνδείῃ γὰρ τῆς τροφῆς
<span class="lb" data-page="15.48" data-line="4" id="l15.48.4"></span>φθείρεται τὸ σπέρμα. ὁκόσαι δ᾿ ἐξ ἀμφοτέρων τῇ κράσει
<span class="lb" data-page="15.48" data-line="5" id="l15.48.5"></span>ἔχουσι συμμέτρως, αἱ τοιαῦται ἐπίτεκνοι γίγνονται. ἐν τούτῳ
<span class="lb" data-page="15.48" data-line="6" id="l15.48.6"></span>τῷ λόγῳ διδάσκει μὲν καὶ διά τινας αἰτίας ἄγονοι γίγνονται
<span class="lb" data-page="15.48" data-line="7" id="l15.48.7"></span>γυναῖκες. ἐνδείκνυται <span class="milestone ed2page" data-n="3.107" data-unit="ed2page" id="ed2page.3.107"></span>δὲ καὶ τὸ τούτῳ
<span class="lb" data-page="15.48" data-line="8" id="l15.48.8"></span>συνεπόμενον, ὑπὲρ οὗ καὶ ἡμεῖς ἑτέρωθι καὶ ἄλλοι πολλοὶ
<span class="lb" data-page="15.48" data-line="9" id="l15.48.9"></span>πρὸ ἡμῶν ἔγραψαν. ἐδήλωσε δὲ καὶ Πλάτων, οὐ σμικρὰν
<span class="lb" data-page="15.48" data-line="10" id="l15.48.10"></span>τέχνην εἰπὼν εἶναι, καθ᾿ ἣν ἐπίσταταί τις ζευγνύναι τοὺς
<span class="lb" data-page="15.48" data-line="11" id="l15.48.11"></span>ὁμόλογον κρᾶσιν ἔχοντας εἰς γένεσιν ἄνδρας τε καὶ γυναῖκας.
<span class="lb" data-page="15.48" data-line="12" id="l15.48.12"></span>ἃ γὰρ ἐπὶ τῶν κράσεων τῆς μήτρας εἶπε, ταῦτα καὶ
<span class="lb" data-page="15.48" data-line="13" id="l15.48.13"></span>περὶ τῆς τοῦ σπέρματος κράσεως ἐννοῆσαι χρή. καὶ γὰρ
<span class="lb" data-page="15.48" data-line="14" id="l15.48.14"></span>καὶ τοῦτο ποτὲ μὲν ὑγρότερόν ἐστι τοῦ δέοντος, ἢ ψυχρότερον.
<span class="lb" data-page="15.48" data-line="15" id="l15.48.15"></span>ἔστι δ᾿ ὅτε ξηρότερον, ἢ διακαέστερον. οἰκεῖον δέ
<span class="lb" data-page="15.48" data-line="16" id="l15.48.16"></span>ἐστι τῇ μὲν ξηροτέρᾳ μήτρᾳ τὸ ὑγρότερον σπέρμα, τῇ δὲ
<span class="lb" data-page="15.48" data-line="17" id="l15.48.17"></span>ὑγροτέρᾳ τὸ ξηρότερον, ὥσπερ γε καὶ τῇ μὲν θερμοτέρᾳ τὸ
<span class="lb" data-page="15.48" data-line="18" id="l15.48.18"></span>ψυχρότερον, τῇ δὲ ψυχροτέρᾳ τὸ θερμότερον. ὑπὲρ ὧν
<span class="pb" data-page="15.49" id="p15.49"></span>
<span class="lb" data-page="15.49" data-line="1" id="l15.49.1"></span>ἐπὶ πλέον ἔν γε τῷ περὶ τεκνολογίας λόγῳ διερχόμεθα·
<span class="lb" data-page="15.49" data-line="2" id="l15.49.2"></span>νυνὶ δ᾿ ἀρκεῖ γιγνώσκειν ὅτι μήτε δυνατόν ἐστιν ἐξ ἑνός τι
<span class="lb" data-page="15.49" data-line="3" id="l15.49.3"></span>γίγνεσθαι, μήθ᾿ ὅταν ἐκ δυοῖν, ἢ καὶ πλειόνων συνιόντων
<span class="lb" data-page="15.49" data-line="4" id="l15.49.4"></span>γίνηται, χωρὶς οἰκειότητος τῆς πρὸς ἄλληλα καὶ συμμετρίας
<span class="lb" data-page="15.49" data-line="5" id="l15.49.5"></span>τινὸς κράσεως, τῆς ἐκ τῶν συνιόντων ἀποτελουμένης, οἷόν
<span class="lb" data-page="15.49" data-line="6" id="l15.49.6"></span>τέ ἐστι γεννηθῆναι τοῦτο.
</p>
<span class="lb rule" data-page="15.49" data-line="7" id="l15.49.7"></span>
          </article>

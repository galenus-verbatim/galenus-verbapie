<article xmlns="http://www.w3.org/1999/xhtml" id="urn:cts:greekLit:tlg0057.tlg085.1st1K-grc1:1.19">
<span class="pb page1" data-page="15.60" id="p15.60"></span>
<span class="milestone ed1page page1" data-n="5.10" data-unit="ed1page" id="ed1page.5.10"></span>
<span class="milestone ed2page page1" data-n="3.111" data-unit="ed2page" id="ed2page.3.111"></span>
<span class="lb head" data-page="15.60" data-line="4" id="l15.60.4"></span>
            <blockquote class="quote lemma">
<span class="lb" data-page="15.60" data-line="5" id="l15.60.5"></span>Ὑγιαίνειν μὲν οὖν μάλιστα, ὁκόταν μετρίως ἔχῃ ταῦτα τῆς
<span class="lb" data-page="15.60" data-line="6" id="l15.60.6"></span>πρὸς ἄλληλα χρήσιος καὶ δυνάμιος καὶ τοῦ πλήθεος καὶ
<span class="lb" data-page="15.60" data-line="7" id="l15.60.7"></span>μάλιστα ἢν μεμιγμένα ᾖ
</blockquote>
<span class="lb rule" data-page="15.60" data-line="8" id="l15.60.8"></span>
            <p>
<span class="lb" data-page="15.60" data-line="9" id="l15.60.9"></span>Κατὰ πάντας ἰατρούς τε καὶ φιλοσόφους τοὺς τελείους
<span class="lb" data-page="15.60" data-line="10" id="l15.60.10"></span>δογματικοὺς ἡ συμμετρία τῶν στοιχείων ὑγίειαν ἐργάζεται.
<span class="lb" data-page="15.60" data-line="11" id="l15.60.11"></span>διττῆς δ᾿ οὔσης τῷ γένει τῆς ἐν ταῖς λογικαῖς αἱρέσεσι στοιχειώσεως,
<span class="lb" data-page="15.60" data-line="12" id="l15.60.12"></span>ἡ μὲν ἑτέρα κατὰ παράθεσίν τε καὶ περιπλοκὴν
<span class="lb" data-page="15.60" data-line="13" id="l15.60.13"></span>τῶν πρώτων σωμάτων τὰς γενέσεις τῶν συνθέτων γενέσθαι
<span class="lb" data-page="15.60" data-line="14" id="l15.60.14"></span>φησὶν, ἡ δὲ ἑτέρα κατὰ κρᾶσιν. ἡ μὲν οὖν προτέρα τὴν
<span class="lb" data-page="15.60" data-line="15" id="l15.60.15"></span>συμμετρίαν ἐν τῇ ποροποιΐᾳ τίθεται. ἡ δὲ ἑτέρα κατὰ
<span class="lb" data-page="15.60" data-line="16" id="l15.60.16"></span>τὴν εὐκρασίαν τῶν στοιχείων ἡμᾶς φησιν, ἧς δηλονότι δόξης
<span class="lb" data-page="15.60" data-line="17" id="l15.60.17"></span>ὁ Ἱπποκράτης ἐστὶν ἡγεμών. οὔσης δὲ διττῆς συμμετρίας,
<span class="pb" data-page="15.61" id="p15.61"></span>
<span class="lb" data-page="15.61" data-line="1" id="l15.61.1"></span>τῆς μὲν ἐν τῇ δυνάμει τῶν κεραννυμένων, τῆς δὲ
<span class="lb" data-page="15.61" data-line="2" id="l15.61.2"></span>ἐν τῷ ποσῷ τῆς οὐσίας, ἑκατέρας ἐμνημόνευσεν Ἱπποκράτης
<span class="lb" data-page="15.61" data-line="3" id="l15.61.3"></span>εἰπὼν, τῆς τε δυνάμεως καὶ τοῦ πλήθεος. τὸ δ᾿ ἐπὶ τέλει
<span class="lb" data-page="15.61" data-line="4" id="l15.61.4"></span>τῆς ῥήσεως εἰρημένων τὸ καὶ μάλιστα ἢν μεμιγμένα ᾖ, τὴν
<span class="lb" data-page="15.61" data-line="5" id="l15.61.5"></span>ἀκρίβειαν τῆς δι᾿ ὅλων αὐτῶν κράσεως ἐνδείκνυται. κατὰ
<span class="lb" data-page="15.61" data-line="6" id="l15.61.6"></span>γὰρ τὴν τελείως ἀμεμπτοτάτην τοῦ σώματος διάθεσιν οὐ
<span class="lb" data-page="15.61" data-line="7" id="l15.61.7"></span>μόνον ἡ συμμετρία τῶν τεσσάρων στοιχείων, ἀλλὰ καὶ ἡ
<span class="lb" data-page="15.61" data-line="8" id="l15.61.8"></span>δι᾿ ὅλων κρᾶσις ἀκριβοῦται. κατὰ δὲ τὰς φαυλοτέρας κράσεις
<span class="lb" data-page="15.61" data-line="9" id="l15.61.9"></span>τοῦ σώματος ἐνδέχεταί ποτε καθ᾿ ἕν τι μόριον οὐκ
<span class="lb" data-page="15.61" data-line="10" id="l15.61.10"></span>ἴσως, οὐδ᾿ ὁμοίως οὐδὲ δι᾿ ὅλων ἀλλήλοις κεκρᾶσθαι τοὺς
<span class="lb" data-page="15.61" data-line="11" id="l15.61.11"></span>χυμοὺς, ἀλλ᾿ ὅταν γε μηδέ πω σαφῶς ἐνέργεια βλάπτεται,
<span class="lb" data-page="15.61" data-line="12" id="l15.61.12"></span>μεμπτὴ μέν ἐστιν ἡ ὑγίεια, νόσος δὲ οὐδέ πω.
</p>
<span class="lb rule" data-page="15.61" data-line="13" id="l15.61.13"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg085.1st1K-grc1:1.24">
<span class="pb page1" data-page="15.65" id="p15.65"></span>
<span class="milestone ed1page page1" data-n="5.11" data-unit="ed1page" id="ed1page.5.11"></span>
<span class="milestone ed2page page1" data-n="3.113" data-unit="ed2page" id="ed2page.3.113"></span>
<span class="lb head" data-page="15.65" data-line="4" id="l15.65.4"></span>
            <blockquote class="quote lemma">
<span class="lb" data-page="15.65" data-line="5" id="l15.65.5"></span>Φημὶ δὴ εἶναι αἷμα καὶ φλέγμα καὶ χολὴν ξανθήν τε καὶ
<span class="lb" data-page="15.65" data-line="6" id="l15.65.6"></span>μέλαιναν· καὶ τουτέων μὲν πρῶτον κατὰ νόμον τὰ ὀνόματα
<span class="lb" data-page="15.65" data-line="7" id="l15.65.7"></span>διωρίσθαι φημὶ καὶ οὐδενὶ αὐτέων τωὐτὸ ὄνομα
<span class="lb" data-page="15.65" data-line="8" id="l15.65.8"></span>εἶναι, ἔπειτα κατὰ φύσιν τὰς ἰδέας κεχωρίσθαι, καὶ οὔτε
<span class="lb" data-page="15.65" data-line="9" id="l15.65.9"></span>τὸ φλέγμα οὐδὲν ἐοικέναι τῷ αἵματι, οὔτε τὸ αἷμα τῇ
<span class="lb" data-page="15.65" data-line="10" id="l15.65.10"></span>χολῇ, οὔτε τὴν χολὴν τῷ φλέγματι. πῶς γὰρ ἂν ἐοικότα
<span class="lb" data-page="15.65" data-line="11" id="l15.65.11"></span>εἴη ταῦτα ἀλλήλοισιν, ὧν οὔτε τὰ χρώματα ὅμοια
<span class="lb" data-page="15.65" data-line="12" id="l15.65.12"></span>φαίνεται προσορώμενα, οὔτε τῇ χειρὶ ψαύοντι ὅμοια δοκέει
<span class="lb" data-page="15.65" data-line="13" id="l15.65.13"></span>εἶναι; οὔτε γὰρ θερμὰ ὁμοίως ἐστὶν, οὔτε ψυχρὰ,
<span class="lb" data-page="15.65" data-line="14" id="l15.65.14"></span>οὔτε ξηρὰ, οὔτε ὑγρά.
</blockquote>
<span class="lb rule" data-page="15.65" data-line="15" id="l15.65.15"></span>
            <p>
<span class="lb" data-page="15.65" data-line="16" id="l15.65.16"></span>Καὶ σαφὴς ὁ λόγος αὐτοῦ πᾶς ἐστι καὶ ἀποδείκνυσιν ὃ
<span class="lb" data-page="15.65" data-line="17" id="l15.65.17"></span>προὔθετο. κατὰ μὲν γὰρ τὴν προκειμένην ταύτην ῥῆσιν
<span class="lb" data-page="15.65" data-line="18" id="l15.65.18"></span>ἔδειξε τέτταρας εἶναι χυμοὺς ἐν τῷ σώματι διαφέροντας
<span class="pb" data-page="15.66" id="p15.66"></span>
<span class="lb" data-page="15.66" data-line="1" id="l15.66.1"></span>ἀλλήλων· ἐν δὲ ταῖς ἐφεξῆς, ὅτι καὶ κατὰ φύσιν εἰσὶν οὗτοι
<span class="lb" data-page="15.66" data-line="2" id="l15.66.2"></span>πάντες, οὐχ εἶς ἐξ αὐτῶν. ἀλλ᾿ ἔν γε τῇ προκειμένῃ ταύτῃ
<span class="lb" data-page="15.66" data-line="3" id="l15.66.3"></span>ῥήσει καὶ χροίᾳ καὶ συστάσει καὶ θερμότητι καὶ ψυχρότητι
<span class="lb" data-page="15.66" data-line="4" id="l15.66.4"></span>διαφέρειν ἀλλήλων φησὶ τοὺς χυμούς· καὶ γὰρ καὶ φαίνεται
<span class="lb" data-page="15.66" data-line="5" id="l15.66.5"></span>σαφῶς ταῦτα· προσκρούεται δὲ ἴσως τισὶ τὸ καὶ ξηρότητι
<span class="lb" data-page="15.66" data-line="6" id="l15.66.6"></span>χυμὸν χυμοῦ διαφέρειν, ἁπάντων τῶν χυμῶν ὑγρῶν ὄντων.
<span class="lb" data-page="15.66" data-line="7" id="l15.66.7"></span>ἀναιρείτωσαν οὖν οὗτοι τὸ μηδ᾿ ὑγρότητι διαφέρειν αὐτοὺς,
<span class="lb" data-page="15.66" data-line="8" id="l15.66.8"></span>εἴπερ γ᾿ ὑγρότερον ἕτερον ἑτέρου συγχωροῦσιν εἶναι. καὶ
<span class="lb" data-page="15.66" data-line="9" id="l15.66.9"></span>μέντοι καὶ φαίνεται σαφῶς τοῦτο κατὰ πάντας τοὺς χυμούς.
<span class="lb" data-page="15.66" data-line="10" id="l15.66.10"></span>ἥ τε γὰρ ξανθὴ χολὴ πολλάκις μὲν ἐξυγραίνεται
<span class="lb" data-page="15.66" data-line="11" id="l15.66.11"></span>σφοδρῶς, ἡνίκα μηδὲ ξανθὸν, ἀλλ᾿ ὠχρὸν αὐτῆς γίγνεται τὸ
<span class="lb" data-page="15.66" data-line="12" id="l15.66.12"></span>χρῶμα, πολλάκις δ᾿ ὥσπερ λέκιθος γίγνεται παχεῖα, διότι
<span class="lb" data-page="15.66" data-line="13" id="l15.66.13"></span>καὶ λεκιθώδης ὀνομάζεται πρός τινων· ἥ τ᾿ αὖ μέλαινα διὰ
<span class="lb" data-page="15.66" data-line="14" id="l15.66.14"></span>παντός ἐστι παχυτέρα τῆς ὠχρᾶς τε καὶ ξανθῆς. οὐκ ὀλίγον
<span class="lb" data-page="15.66" data-line="15" id="l15.66.15"></span>δὲ οὐδὲ κατ᾿ αὐτήν ἐστι τὸ μᾶλλόν τε καὶ ἧττον,
<span class="lb" data-page="15.66" data-line="16" id="l15.66.16"></span>ὥσπερ γε καὶ τὸ αἷμα. φαίνεται γὰρ τοῦτο, ποτὲ μὲν οὕτως
<span class="lb" data-page="15.66" data-line="17" id="l15.66.17"></span>ὑγρὸν, ὡς ῥεῖν, ποτὲ δ᾿ ἱκανῶς παχύ. τὸ φλέγμα δὲ
<span class="lb" data-page="15.66" data-line="18" id="l15.66.18"></span>ἔχον τὴν αὐτὴν ἀναλογίαν ἰδεῖν ἐστι τῇ κατὰ τοὺς εἰρημένους
<span class="pb" data-page="15.67" id="p15.67"></span>
<span class="lb" data-page="15.67" data-line="1" id="l15.67.1"></span>χυμούς. ὑπαλλάττεται γὰρ ἐν πάχει καὶ λεπτότητι,
<span class="lb" data-page="15.67" data-line="2" id="l15.67.2"></span>ποτὲ μὲν ὑδατῶδες ὂν, ἔστι δ᾿ ὅτε παχυνόμενον, ὡς ἐοικέναι
<span class="lb" data-page="15.67" data-line="3" id="l15.67.3"></span>πύῳ. συμβαίνει δὲ τοῦτο τοῖς χυμοῖς, ὡς ἂν οὐκ οὖσιν
<span class="lb" data-page="15.67" data-line="4" id="l15.67.4"></span>ὄντως στοιχείοις, ὥσπερ ὕδωρ καὶ γῆ καὶ ἀὴρ καὶ πῦρ
<span class="lb" data-page="15.67" data-line="5" id="l15.67.5"></span>ἐστιν. ἕκαστος γὰρ αὐτῶν ἐκ τῶν τεττάρων τούτων γέγονεν,
<span class="lb" data-page="15.67" data-line="6" id="l15.67.6"></span>ἐπικρατοῦντος ἄλλου κατ᾿ ἄλλο αὐτῶν, ὡς δὴ πολλάκις
<span class="lb" data-page="15.67" data-line="7" id="l15.67.7"></span>ἐμάθετε.
</p>
<span class="lb rule" data-page="15.67" data-line="8" id="l15.67.8"></span>
          </article>

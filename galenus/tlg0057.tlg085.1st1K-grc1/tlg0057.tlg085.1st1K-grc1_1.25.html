<article xmlns="http://www.w3.org/1999/xhtml" id="urn:cts:greekLit:tlg0057.tlg085.1st1K-grc1:1.25">
<span class="pb page1" data-page="15.67" id="p15.67"></span>
<span class="milestone ed1page page1" data-n="5.11" data-unit="ed1page" id="ed1page.5.11"></span>
<span class="milestone ed2page page1" data-n="3.113" data-unit="ed2page" id="ed2page.3.113"></span>
<span class="lb head" data-page="15.67" data-line="9" id="l15.67.9"></span>
            <blockquote class="quote lemma">
<span class="lb" data-page="15.67" data-line="10" id="l15.67.10"></span>Ἀνάγκη τοίνυν, ὅτε τοσοῦτον διήλλακται τὴν ἰδέην τε καὶ
<span class="lb" data-page="15.67" data-line="11" id="l15.67.11"></span>τὴν δύναμιν ἀλλήλων, μὴ ἓν αὐτὰ εἶναι, εἴπερ μὴ πῦρ
<span class="lb" data-page="15.67" data-line="12" id="l15.67.12"></span>τε καὶ ὕδωρ ἓν καὶ ταυτόν ἐστιν.
</blockquote>
<span class="lb rule" data-page="15.67" data-line="13" id="l15.67.13"></span>
            <p>
<span class="lb" data-page="15.67" data-line="14" id="l15.67.14"></span><span class="milestone ed2page" data-n="3.114" data-unit="ed2page" id="ed2page.3.114"></span>Ἀλλόκοτος μὲν ἡ δόξα τῶν ἡγουμένων ἓν εἶναι τὸν
<span class="lb" data-page="15.67" data-line="15" id="l15.67.15"></span>ἄνθρωπον, ὅμως ὁ Ἱπποκράτης ἀντιλέγων αὐτῇ φαίνεται
<span class="lb" data-page="15.67" data-line="16" id="l15.67.16"></span>διὰ σπουδῆς ἴσως τινῶν κατ᾿ αὐτὸν ὄντων ἐπιφανῶν ἀνδρῶν,
<span class="lb" data-page="15.67" data-line="17" id="l15.67.17"></span>οἳ ταύτην ἐπρέσβευον τὴν δόξαν. ὅπου γὰρ καὶ
<span class="lb" data-page="15.67" data-line="18" id="l15.67.18"></span>συγγράμματα πλεῖστα παλαιῶν ἀνδρῶν οὐκέτι σώζεται, πολὺ
<span class="lb" data-page="15.67" data-line="19" id="l15.67.19"></span>δὴ μᾶλλον οὐδὲ τὰς ἀγράφους δόξας εἰκός ἐστιν αὐτῶν
<span class="pb" data-page="15.68" id="p15.68"></span>
<span class="lb" data-page="15.68" data-line="1" id="l15.68.1"></span>διασώζεσθαι, καὶ μάλισθ᾿ ὅτι μηδ᾿ ἔγραψαν ἔνιοι σύγγραμμα
<span class="lb" data-page="15.68" data-line="2" id="l15.68.2"></span>μηδὲν, ὥσπερ Σωκράτης καὶ ὁ Πυθαγόρας καὶ τῶν
<span class="lb" data-page="15.68" data-line="3" id="l15.68.3"></span>καθ᾿ ἡμᾶς ἐνδόξων ἰατρῶν Κόϊντος. ἔτι δὲ μᾶλλόν ἐστι
<span class="lb" data-page="15.68" data-line="4" id="l15.68.4"></span>πιστεῦσαι πολλοὺς ἄνδρας ἐπιφανεῖς γεγονέναι ζῶντας,
<span class="lb" data-page="15.68" data-line="5" id="l15.68.5"></span>ἀποθανόντων δ᾿ αὐτῶν ἀπολωλέναι τὰς περὶ τῶν δογμάτων
<span class="lb" data-page="15.68" data-line="6" id="l15.68.6"></span>ὑπολήψεις, ὁπότε καὶ Πλάτωνος τοσαῦτα συγγράμματα
<span class="lb" data-page="15.68" data-line="7" id="l15.68.7"></span>γράψαντος ὅμως οἱ μαθηταὶ λέγουσιν εἶναί τινα
<span class="lb" data-page="15.68" data-line="8" id="l15.68.8"></span>παρὰ τὰ γεγραμμένα τῶν ἀγράφων δογμάτων αὐτοῦ. ὥσπερ
<span class="lb" data-page="15.68" data-line="9" id="l15.68.9"></span>δὲ τοῖς μαθηταῖς ἄγραφα δόγματα λέγουσιν εἶναι πιστεύομεν,
<span class="lb" data-page="15.68" data-line="10" id="l15.68.10"></span>οὕτω καὶ τῷ Ἱπποκράτει πιστεύομεν εἶναί τινας, οἳ
<span class="lb" data-page="15.68" data-line="11" id="l15.68.11"></span>γῆν μόνην ἔλεγον εἶναι κοινὸν ἁπάντων στοιχεῖον, ἐν ἀνθρώπῳ
<span class="lb" data-page="15.68" data-line="12" id="l15.68.12"></span>δὲ χολὴν, ἢ φλέγμα. καὶ γὰρ καὶ νῦν οἶδά τινας
<span class="lb" data-page="15.68" data-line="13" id="l15.68.13"></span>ἄλλα γράφοντας, ὧν τὰ συγγράμματα τοῖς μὲν ἤδη συναπέθανε,
<span class="lb" data-page="15.68" data-line="14" id="l15.68.14"></span>τοῖς δὲ συντεθνήξεται, καθάπερ καὶ τοῦ λέγοντος
<span class="lb" data-page="15.68" data-line="15" id="l15.68.15"></span>ἁπάντων εἶναι μητέρα καὶ τιθήνην καὶ ἀρχὴν καὶ στοιχεῖον
<span class="lb" data-page="15.68" data-line="16" id="l15.68.16"></span>τὴν γῆν· αὐτὴν γὰρ καὶ τὸν οὐρανὸν γεννῆσαι, καθάπερ
<span class="lb" data-page="15.68" data-line="17" id="l15.68.17"></span>Ἡσίοδός φησι, καὶ τὰ ζῶα τὰ κατ᾿ αὐτήν. καὶ τῶν Ἀρχιγενείων
<span class="lb" data-page="15.68" data-line="18" id="l15.68.18"></span>δέ τις, ἀνὴρ οὐ φαυλότατος, ἐπέπειστο μήτ᾿ ἐν
<span class="pb" data-page="15.69" id="p15.69"></span>
<span class="lb" data-page="15.69" data-line="1" id="l15.69.1"></span>ταῖς εἰσπνοαῖς εἴσω τοῦ σώματος ἰέναι τὸν ἀέρα μήτ᾿ ἐν
<span class="lb" data-page="15.69" data-line="2" id="l15.69.2"></span>ταῖς ἐκπνοαῖς ἔξω. καὶ ἄλλος τις ἐβούλετο τὸν πρῶτον
<span class="lb" data-page="15.69" data-line="3" id="l15.69.3"></span>καὶ στοιχειώδη χυμὸν εἶναι φλέγμα. μὴ τοίνυν ζητήσωμεν
<span class="lb" data-page="15.69" data-line="4" id="l15.69.4"></span>ὀνόματα τῶν τὰς ἀλλοκότους δόξας ταύτας πρῶτον ἀποφηναμένων.
<span class="lb" data-page="15.69" data-line="5" id="l15.69.5"></span>εἰ γὰρ ὅτι Θαλῆς ἀπεφήνατο στοιχεῖον μόνον
<span class="lb" data-page="15.69" data-line="6" id="l15.69.6"></span>εἶναι τὸ ὕδωρ ἐκ συγγράμματος αὐτοῦ δεικνύναι οὐκ ἔχομεν,
<span class="lb" data-page="15.69" data-line="7" id="l15.69.7"></span>ἀλλ᾿ ὅμως ἅπασι καὶ τοῦτο πεπίστευται.
</p>
<span class="lb rule" data-page="15.69" data-line="8" id="l15.69.8"></span>
          </article>

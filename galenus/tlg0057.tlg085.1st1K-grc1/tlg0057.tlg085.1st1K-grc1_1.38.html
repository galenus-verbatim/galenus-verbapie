<article xmlns="http://www.w3.org/1999/xhtml" id="urn:cts:greekLit:tlg0057.tlg085.1st1K-grc1:1.38">
<span class="pb page1" data-page="15.95" id="p15.95"></span>
<span class="milestone ed1page page1" data-n="5.16" data-unit="ed1page" id="ed1page.5.16"></span>
<span class="milestone ed2page page1" data-n="3.123" data-unit="ed2page" id="ed2page.3.123"></span>
<span class="lb head" data-page="15.95" data-line="11" id="l15.95.11"></span>
            <blockquote class="quote lemma">
<span class="lb" data-page="15.95" data-line="12" id="l15.95.12"></span><span class="milestone ed2page" data-n="3.124" data-unit="ed2page" id="ed2page.3.124"></span>Οὕτω δὲ καὶ εἴ τι ἐκ τοῦ ἀνθρώπου ἐκλίποι τουτέων
<span class="lb" data-page="15.95" data-line="13" id="l15.95.13"></span>τῶν συγγεγονότων, οὐκ ἂν δύναιτο ζῇν ὁ ἄνθρωπος.
</blockquote>
<span class="lb rule" data-page="15.95" data-line="14" id="l15.95.14"></span>
            <p>
<span class="lb" data-page="15.95" data-line="15" id="l15.95.15"></span>Συγγεγονότα κέκληκε τὸ αἷμα καὶ τὸ φλέγμα καὶ τὰς
<span class="lb" data-page="15.95" data-line="16" id="l15.95.16"></span>χολὰς, ἐπειδὴ τὴν πρώτην διάπλασιν ἔσχε τὸ κυούμενον ἐκ
<span class="lb" data-page="15.95" data-line="17" id="l15.95.17"></span>τοῦ τῆς μητρὸς αἵματος, ἁπάντων μετέχοντος, αὔξησίν τε
<span class="lb" data-page="15.95" data-line="18" id="l15.95.18"></span>καὶ τροφὴν ὁμοίως. ἐὰν μὲν οὖν ἀπόλλυται παντάπασιν ἐκ
<span class="lb" data-page="15.95" data-line="19" id="l15.95.19"></span>τοῦ σώματος ἡμῶν ἤτοι τὸ ὑγρὸν, ἢ τὸ ξηρὸν, ἢ τὸ
<span class="pb" data-page="15.96" id="p15.96"></span>
<span class="lb" data-page="15.96" data-line="1" id="l15.96.1"></span>θερμὸν, ἢ τὸ ψυχρὸν, αὐτίκα οἱ χυμοὶ διαφθαρήσονται,
<span class="lb" data-page="15.96" data-line="2" id="l15.96.2"></span>κατ᾿ ἐπικράτησιν, οὐκ εἰλικρινῶς οὐδ᾿ ἀκριβῶς ὄντες ὑγροὶ
<span class="lb" data-page="15.96" data-line="3" id="l15.96.3"></span>καὶ ξηροὶ καὶ θερμοὶ καὶ ψυχροί. τὸ γοῦν φλέγμα ὑγρὸν
<span class="lb" data-page="15.96" data-line="4" id="l15.96.4"></span>καὶ ψυχρὸν εἶναι λέγομεν, οὐχ ὡς μὴ μετέχον τῶν ἐναντίων,
<span class="lb" data-page="15.96" data-line="5" id="l15.96.5"></span>ἀλλ᾿ ὡς ἐπικρατούμενον ὑπὸ τούτων. καὶ εἴ γε ψυχρὸν
<span class="lb" data-page="15.96" data-line="6" id="l15.96.6"></span>ἀκριβῶς ἦν μόνον, ὡς κρύσταλλος ἂν ἐπεπήγει, καθάπερ
<span class="lb" data-page="15.96" data-line="7" id="l15.96.7"></span>γε καὶ εἰ ἀκριβῶς ὑγρὸν ἦν, οὐκ ἂν εἶχε πάχος οὐδὲ γλισχρότητα.
<span class="lb" data-page="15.96" data-line="8" id="l15.96.8"></span>κατὰ τὰ αὐτὰ δὲ κἀπὶ τῶν χολῶν· ἥ τε γὰρ
<span class="lb" data-page="15.96" data-line="9" id="l15.96.9"></span>ξανθὴ. ξηρὰ ἥ τε μέλαινα ξηρὰ καὶ γεώδης εἶναι λέγεται,
<span class="lb" data-page="15.96" data-line="10" id="l15.96.10"></span>μετέχουσα δηλονότι καὶ ὑγρότητος, ἢ οὐκ ἂν ἦν χυμὸς,
<span class="lb" data-page="15.96" data-line="11" id="l15.96.11"></span>ἀλλὰ καὶ στερεὸν σῶμα, ὡς ὁ ἀδάμας. οὕτω δὲ καὶ ψυχρὰ
<span class="lb" data-page="15.96" data-line="12" id="l15.96.12"></span>λέγεται, διότι πλέον ἐν αὐτῇ ψυχρότητός ἐστιν, ἢ θερμότητος.
<span class="lb" data-page="15.96" data-line="13" id="l15.96.13"></span>εἰ γοῦν ἀκριβῶς ἦν ψυχρὰ, κρυστάλλου ἂν δίκην
<span class="lb" data-page="15.96" data-line="14" id="l15.96.14"></span>ἐπεπήγει. καὶ τί δεῖ περὶ τούτων λέγειν; αὐτὸ γὰρ τὸ
<span class="lb" data-page="15.96" data-line="15" id="l15.96.15"></span>αἷμα τὸ δοκοῦν εὐκρατότατον λέγεται τοιοῦτο, ὅτι μηδὲν
<span class="lb" data-page="15.96" data-line="16" id="l15.96.16"></span>ἐπικρατεῖ μεγάλως ἐν αὐτῷ τῶν ἐναντίων ἀλλήλοις, μήτε
<span class="lb" data-page="15.96" data-line="17" id="l15.96.17"></span>τὸ θερμὸν τοῦ ψυχροῦ, μήτε τὸ ψυχρὸν τοῦ θερμοῦ, μήτε
<span class="lb" data-page="15.96" data-line="18" id="l15.96.18"></span>τὸ ὑγρὸν τοῦ ξηροῦ, μήτε τὸ ξηρὸν τοῦ ὑγροῦ. ἐπεὶ τοίνυν
<span class="pb" data-page="15.97" id="p15.97"></span>
<span class="lb" data-page="15.97" data-line="1" id="l15.97.1"></span>δεῖται καὶ τὸ αἷμα αὐτὸ τῶν τεττάρων ποιοτήτων, ὑγρότητος
<span class="lb" data-page="15.97" data-line="2" id="l15.97.2"></span>καὶ ξηρότητος καὶ θερμότητος καὶ ψυχρότητος, εὔδηλον
<span class="lb" data-page="15.97" data-line="3" id="l15.97.3"></span>ὅτι καὶ τῆς τῶν ἄλλων χυμῶν δεήσεται μίξεως. καὶ
<span class="lb" data-page="15.97" data-line="4" id="l15.97.4"></span>διὰ τοῦτο τὸ εὐκρατότατον αἷμα μεθέξει τι καὶ φλέγματος
<span class="lb" data-page="15.97" data-line="5" id="l15.97.5"></span>καὶ χολῆς ξανθῆς καὶ μελαίνης. ἔστι δὲ καὶ ἕτερός τις
<span class="lb" data-page="15.97" data-line="6" id="l15.97.6"></span>λόγος φυσικὸς, οὐ σμικρὰν ἔχων πιθανότητα, καθ᾿ ὃν εἰς
<span class="lb" data-page="15.97" data-line="7" id="l15.97.7"></span>ἠθῶν ἐπιτηδείων γένεσιν οἱ τέτταρες ἀποδείκνυνται χυμοὶ
<span class="lb" data-page="15.97" data-line="8" id="l15.97.8"></span>χρήσιμοι. προαποδεῖξαι δὲ χρὴ πάλιν ἐν αὐτῷ ταῖς τοῦ
<span class="lb" data-page="15.97" data-line="9" id="l15.97.9"></span>σώματος κράσεσιν ἑπόμενα τὰ τῆς ψυχῆς ἤθη, περὶ οὗ καὶ
<span class="lb" data-page="15.97" data-line="10" id="l15.97.10"></span>ἡμῖν ἑτέρωθι γέγραπται. τούτου τοίνυν ὑποκειμένου τὸ
<span class="lb" data-page="15.97" data-line="11" id="l15.97.11"></span>μὲν ὀξὺ καὶ συνετὸν ἐν τῇ ψυχῇ διὰ τὸν χολώδη χυμὸν
<span class="lb" data-page="15.97" data-line="12" id="l15.97.12"></span>ἔσται, τὸ δ᾿ ἑδραῖον καὶ βέβαιον διὰ τὸν μελαγχολικὸν, τὸ
<span class="lb" data-page="15.97" data-line="13" id="l15.97.13"></span>δ᾿ ἁπλοῦν καὶ ἠλιθιώτερον διὰ τὸ αἷμα. τοῦ δὲ φλέγματος
<span class="lb" data-page="15.97" data-line="14" id="l15.97.14"></span>ἡ φύσις εἰς μὲν ἠθοποιΐαν ἄχρηστος, ἀναγκαίαν δὲ
<span class="lb" data-page="15.97" data-line="15" id="l15.97.15"></span>φαίνεται τὴν γένεσιν ἔχειν ἐν τῇ πρώτῃ μεταβολῇ τῶν
<span class="lb" data-page="15.97" data-line="16" id="l15.97.16"></span>σιτίων.
</p>
<span class="lb rule" data-page="15.97" data-line="17" id="l15.97.17"></span>
          </article>

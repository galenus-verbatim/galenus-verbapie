<article xmlns="http://www.w3.org/1999/xhtml" id="urn:cts:greekLit:tlg0057.tlg085.1st1K-grc1:1.4">
<span class="pb page1" data-page="15.34" id="p15.34"></span>
<span class="milestone ed1page page1" data-n="5.6" data-unit="ed1page" id="ed1page.5.6"></span>
<span class="milestone ed2page page1" data-n="3.101" data-unit="ed2page" id="ed2page.3.101"></span>
<span class="lb head" data-page="15.34" data-line="1" id="l15.34.1"></span>
            <blockquote class="quote lemma">
<span class="lb" data-page="15.34" data-line="2" id="l15.34.2"></span>Ἐπίλογον δὲ ποιέονται καὶ αὐτοὶ πάντες τὸν αὐτόν· ἓν γάρ
<span class="lb" data-page="15.34" data-line="3" id="l15.34.3"></span>τι εἶναί φασιν, ὅ τι ἕκαστος ἠθέλησεν ὀνομάσαι αὐτέων,
<span class="lb" data-page="15.34" data-line="4" id="l15.34.4"></span>καὶ τοῦτο ἓν ἐὸν μεταλλάσσειν <span class="milestone ed2page" data-n="3.102" data-unit="ed2page" id="ed2page.3.102"></span>τὴν ἰδέην καὶ
<span class="lb" data-page="15.34" data-line="5" id="l15.34.5"></span>τὴν δύναμιν, ἀναγκαζόμενον ὑπό τε τοῦ θερμοῦ καὶ τοῦ
<span class="lb" data-page="15.34" data-line="6" id="l15.34.6"></span>ψυχροῦ καὶ γίνεσθαι καὶ γλυκὺ καὶ πικρὸν καὶ λευκὸν
<span class="lb" data-page="15.34" data-line="7" id="l15.34.7"></span>καὶ μέλαν καὶ παντοῖόν τι ἄλλο· ἐμοὶ δὲ οὐδὲ ταῦτα
<span class="lb" data-page="15.34" data-line="8" id="l15.34.8"></span>δοκέει οὕτως ἔχειν. οἱ μὲν οὖν πλεῖστοι τοιαῦτά τινα
<span class="lb" data-page="15.34" data-line="9" id="l15.34.9"></span>καὶ ἔτι ἐγγύτατα τουτέων ἀποφαίνονται.
</blockquote>
<span class="lb rule" data-page="15.34" data-line="10" id="l15.34.10"></span>
            <p>
<span class="lb" data-page="15.34" data-line="11" id="l15.34.11"></span>Καὶ τοὺς ἰατρούς φησιν ὅσοι χυμὸν ἕνα μόνον ἔφασαν
<span class="lb" data-page="15.34" data-line="12" id="l15.34.12"></span>εἶναι κατὰ φύσιν, ἐπίλογον ποιεῖσθαι τὸν αὐτὸν ἀλλήλοις
<span class="lb" data-page="15.34" data-line="13" id="l15.34.13"></span>τε καὶ τοῖς φιλοσόφοις, ἐπιδεικνύντας τὸν ἕνα τοῦτον χυμὸν,
<span class="lb" data-page="15.34" data-line="14" id="l15.34.14"></span>ὃν ἂν ἕκαστος αὐτῶν ὑποτίθεται, μεταβάλλειν εἰς τοὺς
<span class="lb" data-page="15.34" data-line="15" id="l15.34.15"></span>ἄλλους. ἃ δὲ κατασκευάζων ἕκαστος τὴν ἑαυτοῦ δόξαν ἔλαβεν,
<span class="lb" data-page="15.34" data-line="16" id="l15.34.16"></span>οὐδένα τῶν τεττάρων χυμῶν ἀποδείκνυσιν εἶναι κατὰ
<span class="lb" data-page="15.34" data-line="17" id="l15.34.17"></span>φύσιν, ἕτερον δὲ ἀντ᾿ αὐτῶν τινα πρότερον, ἐξ οὗ μεταβάλλοντος
<span class="lb" data-page="15.34" data-line="18" id="l15.34.18"></span>οὗτοι γίγνονται δόγματός τινος τοιοῦδε μὴ δυναμένου
<span class="pb" data-page="15.35" id="p15.35"></span>
<span class="lb" data-page="15.35" data-line="1" id="l15.35.1"></span>συστῆναι κατὰ τὴν ἰατρικὴν θεωρίαν, ἀνάλογον τῇ
<span class="lb" data-page="15.35" data-line="2" id="l15.35.2"></span>τοῦ Μελίσσου κατὰ τὴν φυσικήν. ἐν οἷς γοῦν φασι τὸ ἓν
<span class="lb" data-page="15.35" data-line="3" id="l15.35.3"></span>τοῦτο μεταβάλλειν ἀναγκαζόμενον ὑπὸ τοῦ θερμοῦ καὶ τοῦ
<span class="lb" data-page="15.35" data-line="4" id="l15.35.4"></span>ψυχροῦ καὶ γίγνεσθαι γλυκὺ καὶ πικρὸν καὶ λευκὸν καὶ
<span class="lb" data-page="15.35" data-line="5" id="l15.35.5"></span>μέλαν, οὐδὲν ἐκ τούτων τῶν τεσσάρων εἰπεῖν ἐοίκασιν ἐκεῖνοι,
<span class="lb" data-page="15.35" data-line="6" id="l15.35.6"></span>πρὸς οὓς ἀντιλέγων, οὐ τὸ κατὰ φύσιν εἶναι φάσκει,
<span class="lb" data-page="15.35" data-line="7" id="l15.35.7"></span>ἀλλ᾿ ἕτερόν τι μεταβάλλον εἰς ταῦτα. γλυκὺ μὲν γὰρ τὸ
<span class="lb" data-page="15.35" data-line="8" id="l15.35.8"></span>αἷμα, πικρὰν δὲ τὴν ξανθὴν χολὴν καὶ λευκὸν μὲν τὸ
<span class="lb" data-page="15.35" data-line="9" id="l15.35.9"></span>φλέγμα. μέλαν δὲ τὴν μέλαιναν εὐλόγως εἰρῆσθαι νῦν, εἰς
<span class="lb" data-page="15.35" data-line="10" id="l15.35.10"></span>ἃ τὸ ἓν ἐκεῖνο μεταβάλλειν φησὶν, ἀναγκαζόμενον ὑπὸ τοῦ
<span class="lb" data-page="15.35" data-line="11" id="l15.35.11"></span>θερμοῦ καὶ τοῦ ψυχροῦ. τὸ δὲ ἐπὶ τῇ τελευτῇ τοῦ λόγου
<span class="lb" data-page="15.35" data-line="12" id="l15.35.12"></span>προσκείμενον τὸ καὶ παντοῖον τοὺς ἐν ταῖς χαλεπαῖς
<span class="lb" data-page="15.35" data-line="13" id="l15.35.13"></span>οὔσαις νόσοις γιγνομένους ἰχῶρας ἐνδείκνυται. φαίνεται
<span class="lb" data-page="15.35" data-line="14" id="l15.35.14"></span>οὖν καὶ ἰώδης καὶ φαιὰ χολὴ, καλοῦσι δ᾿ αὐτὴν ἰσατώδη
<span class="lb" data-page="15.35" data-line="15" id="l15.35.15"></span>καί τις ἐρυθρὰ καὶ πρασοειδής. ἄλλαι τέ τινες ἀνώνυμοι
<span class="lb" data-page="15.35" data-line="16" id="l15.35.16"></span>καὶ μάλισθ᾿ ὅταν ᾖ σηπεδονῶδες τὸ νόσημα.
</p>
<span class="lb rule" data-page="15.35" data-line="17" id="l15.35.17"></span>
          </article>

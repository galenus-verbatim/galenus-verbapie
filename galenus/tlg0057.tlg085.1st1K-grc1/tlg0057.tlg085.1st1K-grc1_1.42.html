<article xmlns="http://www.w3.org/1999/xhtml" id="urn:cts:greekLit:tlg0057.tlg085.1st1K-grc1:1.42">
<span class="pb page1" data-page="15.101" id="p15.101"></span>
<span class="milestone ed1page page1" data-n="5.17" data-unit="ed1page" id="ed1page.5.17"></span>
<span class="milestone ed2page page1" data-n="3.125" data-unit="ed2page" id="ed2page.3.125"></span>
<span class="lb head" data-page="15.101" data-line="6" id="l15.101.6"></span>
            <blockquote class="quote lemma">
<span class="lb" data-page="15.101" data-line="7" id="l15.101.7"></span><span class="milestone ed2page" data-n="3.126" data-unit="ed2page" id="ed2page.3.126"></span>Καὶ τὸν ἰητρὸν οὕτω χρὴ ἵστασθαι πρὸς τὰ νουσήματα,
<span class="lb" data-page="15.101" data-line="8" id="l15.101.8"></span>ὡς ἑκάστου τουτέων ἰσχύοντος ἐν τῷ σώματι
<span class="lb" data-page="15.101" data-line="9" id="l15.101.9"></span>κατὰ τὴν ὥρην τὴν ἑωυτοῦ κατὰ φύσιν ἐοῦσαν μάλιστα.
</blockquote>
<span class="lb rule" data-page="15.101" data-line="10" id="l15.101.10"></span>
            <p>
<span class="lb" data-page="15.101" data-line="11" id="l15.101.11"></span>Τὸ χρήσιμον ἅπαντος τοῦ προκειμένου κατὰ τὰς ὥρας
<span class="lb" data-page="15.101" data-line="12" id="l15.101.12"></span>λόγου νῦν ἐδίδαξεν ἐν τῇ προκειμένῃ ῥήσει, δηλῶν ὅτι
<span class="lb" data-page="15.101" data-line="13" id="l15.101.13"></span>καὶ τὴν αὐτὴν χρείαν ἔχει καὶ ὁ περὶ τῶν ἡλικιῶν καὶ
<span class="lb" data-page="15.101" data-line="14" id="l15.101.14"></span>χωρῶν ἐπιτηδευμάτων τε καὶ τῆς ἐφημέρου διαίτης λόγος.
<span class="lb" data-page="15.101" data-line="15" id="l15.101.15"></span>πρὸς ἅπαντα γὰρ ταῦτα τὸν ἰατρὸν ἀποβλέποντα χρὴ
<span class="lb" data-page="15.101" data-line="16" id="l15.101.16"></span>στοχάζεσθαι τίς ἐπικρατῶν ἐστιν ὁ χυμὸς ἤτοι κατὰ τὸ ποσὸν,
<span class="lb" data-page="15.101" data-line="17" id="l15.101.17"></span>ἢ κατὰ τὴν ἑαυτοῦ δύναμιν, ἐν τίνι τε μορίῳ τοῦ
<span class="lb" data-page="15.101" data-line="18" id="l15.101.18"></span>σώματος μάλιστα πλεονάζει; τὴν γάρ τοι θεραπείαν ἄριστα
<span class="pb" data-page="15.102" id="p15.102"></span>
<span class="lb" data-page="15.102" data-line="1" id="l15.102.1"></span>ἂν οὕτω ποιοῖτο, καθάπερ κᾀν τοῖς θεραπευτικοῖς λογισμοῖς
<span class="lb" data-page="15.102" data-line="2" id="l15.102.2"></span>δείκνυται. ὁ Ἱπποκράτης τοῦ σώματος ἡμῶν τὴν
<span class="lb" data-page="15.102" data-line="3" id="l15.102.3"></span>φύσιν ἐν τούτῳ τῷ βιβλίῳ προθέμενος εὑρεῖν, ἐχρήσατο
<span class="lb" data-page="15.102" data-line="4" id="l15.102.4"></span>μεθόδῳ πρὸς τὴν εὕρεσιν τῇδε. πρῶτον μὲν ἐζήτησε
<span class="lb" data-page="15.102" data-line="5" id="l15.102.5"></span>πότερον ἁπλοῦν, ἢ πολυειδές ἐστιν, ἔπειθ᾿ εὑρὼν ὅτι πολυειδὲς,
<span class="lb" data-page="15.102" data-line="6" id="l15.102.6"></span>ἐσκέψατο τῶν ἁπλῶν ἐν αὐτῷ τὴν οὐσίαν, ὁποία
<span class="lb" data-page="15.102" data-line="7" id="l15.102.7"></span>τίς ἐστι, τουτέστιν ἥντινα δύναμιν ἔχει πρὸς τὸ παθεῖν
<span class="lb" data-page="15.102" data-line="8" id="l15.102.8"></span>ὑπό τινος, ἢ δρᾶσαι, καὶ διὰ τοῦτο τῶν θ᾿ ὡρῶν τῶν θ᾿
<span class="lb" data-page="15.102" data-line="9" id="l15.102.9"></span>ἡλικιῶν ἐμνημόνευσεν, ἐπισκοπούμενος ὅπως ἔχει τὰ εὑρεθέντα
<span class="lb" data-page="15.102" data-line="10" id="l15.102.10"></span>στοιχεῖα πρὸς αὐτάς. εὗρε δὲ καὶ ὅτι τάς τε προῤῥήσεις
<span class="lb" data-page="15.102" data-line="11" id="l15.102.11"></span>τῆς λύσεως τῶν νοσημάτων καὶ τὰς θεραπείας ἐπὶ
<span class="lb" data-page="15.102" data-line="12" id="l15.102.12"></span>τοὺς αὐτοὺς ἀναφέρειν χρὴ σκοπούς. ἐν δὲ τῷ ζητεῖν τὰ
<span class="lb" data-page="15.102" data-line="13" id="l15.102.13"></span>συνθετικὰ τοῦ σώματος ἡμῶν στοιχεῖα καὶ τῶν τοῦ παντὸς
<span class="lb" data-page="15.102" data-line="14" id="l15.102.14"></span>ἐμνημόνευσεν, ἅπερ ὄντως ἐστὶ στοιχεῖα. λέγεται γὰρ
<span class="lb" data-page="15.102" data-line="15" id="l15.102.15"></span>ἐνίοτε καταχρωμένων ἡμῶν καὶ τὰ καθ᾿ ἕκαστον πρᾶγμα
<span class="lb" data-page="15.102" data-line="16" id="l15.102.16"></span>πρὸς διάρτησιν, ἁπλᾶ καὶ πρῶτα μόρια, στοιχεῖα τοῦ πράγματος
<span class="lb" data-page="15.102" data-line="17" id="l15.102.17"></span>ἐκείνου, καθάπερ ἁρμονικὰ στοιχεῖα καὶ ῥυθμητικὰ καὶ γεωμετρικὰ
<span class="lb" data-page="15.102" data-line="18" id="l15.102.18"></span>καὶ ἀριθμητικὰ καὶ λόγου καὶ φωνῆς καὶ ἀποδείξεως εἰρήκασιν.
<span class="pb" data-page="15.103" id="p15.103"></span>
<span class="lb" data-page="15.103" data-line="1" id="l15.103.1"></span>οὕτω δὲ καὶ ἁμάξης ἑκατὸν εἶναι στοιχεῖά φησιν ὁ
<span class="lb" data-page="15.103" data-line="2" id="l15.103.2"></span>Πλάτων ὑφ᾿ Ἡσιόδου λελέχθαι γράψαντος
</p>
            <div class="l"><span class="lb" data-page="15.103" data-line="3" id="l15.103.3"></span>Ἑκατὸν δέ τε δούραθ᾿ ἁμάξης.</div>
            <p>
<span class="lb" data-page="15.103" data-line="4" id="l15.103.4"></span>ἅπαντα μὲν τὰ οὕτω λεγόμενα στοιχεῖα καθ᾿ ἕκαστον τῶν
<span class="lb" data-page="15.103" data-line="5" id="l15.103.5"></span>πραγμάτων οὐκ ἀκριβῶς ἐστιν ἁπλᾶ καὶ πρῶτα. τὰ δὲ
<span class="lb" data-page="15.103" data-line="6" id="l15.103.6"></span>κοινὰ πάντων τῶν ὄντων ἁπλᾶ τε καὶ πρῶτα κατ᾿ ἀλήθειάν
<span class="lb" data-page="15.103" data-line="7" id="l15.103.7"></span>εἰσι καὶ κυρίως ὀνομάζεται στοιχεῖα. καλεῖ δὲ ἀπὸ
<span class="lb" data-page="15.103" data-line="8" id="l15.103.8"></span>τῶν ποιοτήτων ὁ Ἱπποκράτης αὐτὰ θερμὸν καὶ ψυχρὸν
<span class="lb" data-page="15.103" data-line="9" id="l15.103.9"></span>ὑγρόν τε καὶ ξηρὸν, οὐ τὰ μεταξὺ τῶν ἄκρων, ἀλλ᾿ αὐτὰ
<span class="lb" data-page="15.103" data-line="10" id="l15.103.10"></span>τὰ ἄκρα, πῦρ δηλονότι καὶ γῆν ὕδωρ τε καὶ ἀέρα. ταύτην
<span class="lb" data-page="15.103" data-line="11" id="l15.103.11"></span>οὖν τὴν μέθοδον ὁ Πλάτων ἀξιοῖ μιμεῖσθαι καὶ τὸν
<span class="lb" data-page="15.103" data-line="12" id="l15.103.12"></span>περὶ φύσεως ψυχῆς ἐπισκοπούμενον. οὐδὲν γὰρ δύνασθαι
<span class="lb" data-page="15.103" data-line="13" id="l15.103.13"></span>τῶν κατὰ μέρος ἄνευ τῆς τοῦ ὅλου φύσεως ἀκριβῶς γνωσθῆναι.
<span class="lb" data-page="15.103" data-line="14" id="l15.103.14"></span>παραγράφω δέ σοι καὶ αὐτὴν τὴν τοῦ Πλάτωνος
<span class="lb" data-page="15.103" data-line="15" id="l15.103.15"></span>ῥῆσιν ἔχουσαν οὕτως. ΣΩ. ψυχῆς οὖν φύσιν ἀξίως λόγου
<span class="lb" data-page="15.103" data-line="16" id="l15.103.16"></span>κατανοῆσαι οἴει δυνατὸν εἶναι ἄνευ τῆς τοῦ ὅλου φύσεως;
<span class="lb" data-page="15.103" data-line="17" id="l15.103.17"></span>ΦΑΙ. εἰ μὲν οὖν Ἱπποκράτει τῷ τῶν Ἀσκληπιαδῶν δεῖ
<span class="pb" data-page="15.104" id="p15.104"></span>
<span class="lb" data-page="15.104" data-line="1" id="l15.104.1"></span>τι πείθεσθαι, οὐδὲ περὶ σώματος ἄνευ τῆς μεθόδου ταύτης.
<span class="lb" data-page="15.104" data-line="2" id="l15.104.2"></span>ΣΩ. καλῶς γὰρ ὦ ἑταῖρε λέγει. χρὴ μέντοι πρὸς τῷ
<span class="lb" data-page="15.104" data-line="3" id="l15.104.3"></span>Ἱπποκράτει τὸν λόγον ἐξετάζοντας σκοπεῖν εἰ συμφωνεῖ.
<span class="lb" data-page="15.104" data-line="4" id="l15.104.4"></span>ΦΑΙ. φημί. <span class="milestone ed2page" data-n="3.127" data-unit="ed2page" id="ed2page.3.127"></span>ΣΩ. καὶ τί ποτε λέγει Ἱπποκράτης
<span class="lb" data-page="15.104" data-line="5" id="l15.104.5"></span>τε καὶ ὁ ἀληθὴς λόγος, ἆρ᾿ οὐχ ᾧδε; διανοεῖσθαι χρὴ περὶ
<span class="lb" data-page="15.104" data-line="6" id="l15.104.6"></span>ὁτιοῦν φύσεως πρῶτον μὲν εἰ ἁπλοῦν, ἢ πολυειδές ἐστιν,
<span class="lb" data-page="15.104" data-line="7" id="l15.104.7"></span>οὗ πέρι βουλησόμεθα εἶναι αὐτοὶ τεχνικοὶ καὶ ἄλλους δυνατοὶ
<span class="lb" data-page="15.104" data-line="8" id="l15.104.8"></span>ποιεῖν· ἔπειτα δὲ, ἂν μὲν ἁπλοῦν ᾖ, σκοπεῖν τὴν δύναμιν
<span class="lb" data-page="15.104" data-line="9" id="l15.104.9"></span>αὐτοῦ, τίνα πρὸς τί πέφυκεν εἰς τὸ δρᾷν ἔχον, ἢ τίνα
<span class="lb" data-page="15.104" data-line="10" id="l15.104.10"></span>εἰς τὸ παθεῖν ὑπὸ τοῦ. ἐὰν δὲ πλείῳ εἴδη ἔχῃ, ταῦτα
<span class="lb" data-page="15.104" data-line="11" id="l15.104.11"></span>ἀριθμησάμενοι, ὅπερ ἐφ᾿ ἑνὸς, τοῦτ᾿ ἰδεῖν ἐφ᾿ ἑκάστου, τὸ
<span class="lb" data-page="15.104" data-line="12" id="l15.104.12"></span>τί ποιεῖν αὐτὸ πέφυκεν, ἢ τὸ τί παθεῖν ὑπὸ τοῦ. ἀλλὰ
<span class="lb" data-page="15.104" data-line="13" id="l15.104.13"></span>ταῦτα Πλάτωνος οὑτωσὶ γράψαντος ἐπιδειξάτω τις ἡμῖν
<span class="lb" data-page="15.104" data-line="14" id="l15.104.14"></span>ἐν τίνι βιβλίῳ τοῦ Ἱπποκράτους ἑτέρῳ παρὰ τὸ περὶ φύσιος
<span class="lb" data-page="15.104" data-line="15" id="l15.104.15"></span>ἀνθρώπου τὴν μέθοδον ταύτην ἐστὶν εὑρεῖν, ἢ εἴπερ
<span class="lb" data-page="15.104" data-line="16" id="l15.104.16"></span>οὐκ ἔχει, μηδένα ζητείτω Πλάτωνος ἀξιοπιστότερον μάρτυρα
<span class="lb" data-page="15.104" data-line="17" id="l15.104.17"></span>τοῦ γνήσιον εἶναι τὸ βιβλίον τοῦτο. τά τε γὰρ ἄλλα
<span class="lb" data-page="15.104" data-line="18" id="l15.104.18"></span>καὶ τοῖς χρόνοις ἐγγυτάτω γέγονεν ὁ Πλάτων τοῖς Ἱπποκράτους
<span class="pb" data-page="15.105" id="p15.105"></span>
<span class="lb" data-page="15.105" data-line="1" id="l15.105.1"></span>μαθηταῖς, ὧν εἴ τινος ἦν τὸ βιβλίον, ἐπεγέγραπτο
<span class="lb" data-page="15.105" data-line="2" id="l15.105.2"></span>ἂν τοῦ γράψαντος αὐτὸ τοὔνομα. πρὶν γὰρ τοὺς ἐν Ἀλεξανδρείᾳ
<span class="lb" data-page="15.105" data-line="3" id="l15.105.3"></span>τε καὶ Περγάμῳ γενέσθαι βασιλεῖς, ἐπὶ κτήσει παλαιῶν
<span class="lb" data-page="15.105" data-line="4" id="l15.105.4"></span>βιβλίων φιλοτιμηθέντας, οὐδέπω ψευδῶς ἐπεγέγραπτο
<span class="lb" data-page="15.105" data-line="5" id="l15.105.5"></span>σύγγραμμα. λαμβάνειν δ᾿ ἀρξαμένων μισθῶν τῶν κομιζόντων
<span class="lb" data-page="15.105" data-line="6" id="l15.105.6"></span>αὐτοῖς συγγράμματα παλαιοῦ τινος ἀνδρὸς, οὕτως ἤδη
<span class="lb" data-page="15.105" data-line="7" id="l15.105.7"></span>πολλὰ ψευδῶς ἐπιγράφοντες ἐκόμιζον. ἀλλ᾿ οὗτοι μὲν οἱ
<span class="lb" data-page="15.105" data-line="8" id="l15.105.8"></span>βασιλεῖς μετὰ τὸν Ἀλεξάνδρου γεγόνασι θάνατον. ὁ δὲ
<span class="lb" data-page="15.105" data-line="9" id="l15.105.9"></span>Πλάτων ἀνωτέρω τῆς Ἀλεξάνδρου βασιλείας ἐγεγράφει ταῦτα
<span class="lb" data-page="15.105" data-line="10" id="l15.105.10"></span>μηδέπω πεπανουργευμένων τῶν ἐπιγραφῶν, ἀλλ᾿ ἑκάστου
<span class="lb" data-page="15.105" data-line="11" id="l15.105.11"></span>βιβλίου τὸν ἴδιον γραφέα διὰ τοῦ προγράμματος δηλοῦντος.
<span class="lb" data-page="15.105" data-line="12" id="l15.105.12"></span>Πλάτων μὲν οὖν ὁμολογεῖ κατὰ τὴν Ἱπποκράτους μέθοδον
<span class="lb" data-page="15.105" data-line="13" id="l15.105.13"></span>ἐπισκοπεῖσθαι περὶ ψυχῆς φύσεως, ὡς ἐκεῖνος περὶ σώματος,
<span class="lb" data-page="15.105" data-line="14" id="l15.105.14"></span>ἀδύνατόν τέ φησιν ἄλλως τοῦτο γενέσθαι πρὸ τοῦ
<span class="lb" data-page="15.105" data-line="15" id="l15.105.15"></span>γνῶναι τὴν φύσιν τοῦ παντός. ἔνιοι δὲ τοσοῦτον ἡμαρτήκασιν,
<span class="lb" data-page="15.105" data-line="16" id="l15.105.16"></span><span class="milestone ed1page" data-n="5.18" data-unit="ed1page" id="ed1page.5.18"></span> ὡς τὴν οὕτω θαυμαστὴν μέθοδον ἄλλου τινὸς
<span class="lb" data-page="15.105" data-line="17" id="l15.105.17"></span>εἶναι νοεῖν, τῷ μήδ᾿ ἀποκνῆσαι γράψαι τὸν εὑρόντα πρῶτον
<span class="pb" data-page="15.106" id="p15.106"></span>
<span class="lb" data-page="15.106" data-line="1" id="l15.106.1"></span>οὕτω μέγα καὶ σεμνὸν πρᾶγμα τὴν ἀπόδειξιν αὐτοῦ.
<span class="lb" data-page="15.106" data-line="2" id="l15.106.2"></span>πῶς γὰρ οὐ μέγα καὶ σεμνὸν, ἁπάντων γεννητῶν καὶ φθαρτῶν
<span class="lb" data-page="15.106" data-line="3" id="l15.106.3"></span>σωμάτων εὑρεῖν στοιχεῖα; πῶς δὲ οὐ πολὺ μεῖζον
<span class="lb" data-page="15.106" data-line="4" id="l15.106.4"></span>ἀποδείξεσι πιστώσασθαι; καὶ ταῦτα μηδ᾿ ἐν στίχοις ὅλοις
<span class="lb" data-page="15.106" data-line="5" id="l15.106.5"></span>τριακοσίοις, ἀλλ᾿ ἐλάττοσι πολλῷ παραληφθῆναι δυναμένῳ;
<span class="lb" data-page="15.106" data-line="6" id="l15.106.6"></span>οὐ γὰρ εἰκός ἐστιν ἐν ἅπασι τοῖς θεραπευτικοῖς καὶ προγνωστικοῖς
<span class="lb" data-page="15.106" data-line="7" id="l15.106.7"></span>εὑρήμασιν ὡς ἀποδεδειγμένοις χρῆσθαι τοῖς
<span class="lb" data-page="15.106" data-line="8" id="l15.106.8"></span>στοιχείοις τὸν Ἱπποκράτην, μηδαμόθι τὴν ἀπόδειξιν αὐτῶν
<span class="lb" data-page="15.106" data-line="9" id="l15.106.9"></span>εἰρηκότα. ταῦτα μὲν οὖν ἐκ περιουσίας εἴρηταί μοι, δεικνύντι
<span class="lb" data-page="15.106" data-line="10" id="l15.106.10"></span>γνήσιον Ἱπποκράτους εἶναι τὸ βιβλίον. οὐ μὴν ὡς
<span class="lb" data-page="15.106" data-line="11" id="l15.106.11"></span>ἐν ἔργῳ γε τοῦτο σπουδαστέον, ἀλλὰ περὶ τῆς ἀληθείας τῶν
<span class="lb" data-page="15.106" data-line="12" id="l15.106.12"></span>ἐν αὐτῷ γεγραμμένων σκεπτέον ἀκριβῶς. τοῦτο δ᾿ ἡμεῖς
<span class="lb" data-page="15.106" data-line="13" id="l15.106.13"></span>ἐν τῷ περὶ τῶν καθ᾿ Ἱπποκράτους στοιχείων ἐπράξαμεν, ὃ
<span class="lb" data-page="15.106" data-line="14" id="l15.106.14"></span>παρὰ πᾶσι τοῖς πεπαιδευμένοις εὐδοκιμοῦν ὁρῶντες οἱ βάσκανοι
<span class="lb" data-page="15.106" data-line="15" id="l15.106.15"></span>ψυχρὰν αὐτοῦ ἀπολογίαν ἐποίησαν, οὐκ εἶναι φάσκοντες
<span class="lb" data-page="15.106" data-line="16" id="l15.106.16"></span>Ἱπποκράτους τὸ βιβλίον. ἀλλ᾿ ὅτι γε ταῦτα ἐτίθετο
<span class="lb" data-page="15.106" data-line="17" id="l15.106.17"></span>καὶ πρὸς ταῦτα ἀποβλέπων ἀεὶ τὰ κατὰ μέρος ἔγραψε
<span class="lb" data-page="15.106" data-line="18" id="l15.106.18"></span>πάντα τῶν ὁμολογουμένων ἐστίν. ἐπεὶ δὲ ὑπὸ ἀναισχυντίας
<span class="pb" data-page="15.107" id="p15.107"></span>
<span class="lb" data-page="15.107" data-line="1" id="l15.107.1"></span>καὶ τοῖς ὑπὲρ πάντων ὁμολογουμένοις τε καὶ συμφωνουμένοις
<span class="lb" data-page="15.107" data-line="2" id="l15.107.2"></span>ἀντιλέγουσιν οἱ βάσκανοι, διὰ τοῦτο πραγματείαν ἑτέραν ἐποίησα,
<span class="lb" data-page="15.107" data-line="3" id="l15.107.3"></span>τοὐπίγραμμα τοιοῦτο ἔχουσαν, ὅτι καὶ κατ᾿ ἄλλα συγγράμματα
<span class="lb" data-page="15.107" data-line="4" id="l15.107.4"></span>τὴν αὐτὴν δόξαν ὁ Ἱπποκράτης ἔχων φαίνεται τῇ
<span class="lb" data-page="15.107" data-line="5" id="l15.107.5"></span>κατὰ τὸ περὶ φύσιος ἀνθρώπου.
</p>
<span class="lb rule" data-page="15.107" data-line="6" id="l15.107.6"></span>
          </article>

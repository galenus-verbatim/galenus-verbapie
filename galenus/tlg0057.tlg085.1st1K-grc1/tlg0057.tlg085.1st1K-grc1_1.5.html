<article xmlns="http://www.w3.org/1999/xhtml" id="urn:cts:greekLit:tlg0057.tlg085.1st1K-grc1:1.5">
<span class="pb page1" data-page="15.35" id="p15.35"></span>
<span class="milestone ed1page page1" data-n="5.6" data-unit="ed1page" id="ed1page.5.6"></span>
<span class="milestone ed2page page1" data-n="3.102" data-unit="ed2page" id="ed2page.3.102"></span>
<span class="lb head" data-page="15.35" data-line="18" id="l15.35.18"></span>
            <blockquote class="quote lemma">
<span class="lb" data-page="15.35" data-line="19" id="l15.35.19"></span>Ἐγὼ δέ φημι, εἰ ἓν ἦν ὁ ἄνθρωπος, οὐδέποτ᾿ ἂν ἤλγεεν.
<span class="pb" data-page="15.36" id="p15.36"></span>
<span class="lb" data-page="15.36" data-line="1" id="l15.36.1"></span>οὐδὲ γὰρ ἂν ἦν ὑφ᾿ ὅτου ἀλγήσειεν ἓν ἐόν. εἰ δ᾿ οὖν καὶ
<span class="lb" data-page="15.36" data-line="2" id="l15.36.2"></span>ἀλγήσειεν, ἀνάγκη καὶ τὸ ἰώμενον ἓν εἶναι.
</blockquote>
<span class="lb rule" data-page="15.36" data-line="3" id="l15.36.3"></span>
            <p>
<span class="lb" data-page="15.36" data-line="4" id="l15.36.4"></span>Ἔμπροσθεν μὲν αὐτοὺς τοὺς λόγους διέβαλλεν, οὓς
<span class="lb" data-page="15.36" data-line="5" id="l15.36.5"></span>ἔλεγον οἱ ἓν εἶναι τὸν ἄνθρωπον ὑπολαβόντες, ἀποδείξας
<span class="lb" data-page="15.36" data-line="6" id="l15.36.6"></span>οὐ μόνον ἀναποδείκτους, ἀλλὰ καὶ ἀπιθάνους. τὰ νῦν δὲ
<span class="lb" data-page="15.36" data-line="7" id="l15.36.7"></span>τὴν δόξαν αὐτῶν ἀνατρέπει τῶν ἓν οἰομένων εἶναι τὸν ἄνθρωπον.
<span class="lb" data-page="15.36" data-line="8" id="l15.36.8"></span>ἔστι δὲ οὐ ταὐτὸ, ἢ λόγον προτεινόμενον ἐλέγχειν,
<span class="lb" data-page="15.36" data-line="9" id="l15.36.9"></span>ἢ δόξαν ὡς οὐκ ἀληθῆ διαβάλλειν. ἐνδέχεται γὰρ ἀληθῆ
<span class="lb" data-page="15.36" data-line="10" id="l15.36.10"></span>μὲν εἶναι τὴν δόξαν, οὐκ ὀρθῶς δὲ ὑπό τινων συνηγορεῖσθαι
<span class="lb" data-page="15.36" data-line="11" id="l15.36.11"></span>καὶ διὰ τοῦτο μὴ τῆς δόξης μὲν τὸν ἔλεγχον, ἀλλὰ
<span class="lb" data-page="15.36" data-line="12" id="l15.36.12"></span>τῶν συνηγορησάντων αὐτῇ γεγονέναι. νῦν οὖν ἐάσας τοὺς
<span class="lb" data-page="15.36" data-line="13" id="l15.36.13"></span>λόγους αὐτῶν, ἐλέγχει τὴν δόξαν αὐτὴν μόνην ἀφ᾿ ἑαυτῆς,
<span class="lb" data-page="15.36" data-line="14" id="l15.36.14"></span>οὐ μόνον ἰσχυροτάτῳ χρησάμενος, ἀλλὰ καὶ βραχυτάτῳ λόγῳ.
<span class="lb" data-page="15.36" data-line="15" id="l15.36.15"></span>εἴπερ γὰρ ἓν ἦν ὁ ἄνθρωπος, οὐκ ἂν ἤλγεεν. ὅντινα λόγον
<span class="lb" data-page="15.36" data-line="16" id="l15.36.16"></span>ἔφην ἐξελέγχειν καὶ τοὺς ἄτομα καὶ ἄναρμα καὶ ἐλάχιστα
<span class="lb" data-page="15.36" data-line="17" id="l15.36.17"></span>στοιχεῖα τιθεμένους. ἓν γὰρ τῷ εἴδει καὶ κατὰ τούτους
<span class="pb" data-page="15.37" id="p15.37"></span>
<span class="lb" data-page="15.37" data-line="1" id="l15.37.1"></span>ἐστὶ τὸ ὄντως ὄν. οὕτω δὲ ὠνόμασται τὸ πρῶτον σῶμα
<span class="lb" data-page="15.37" data-line="2" id="l15.37.2"></span>τὸ ἀγέννητόν τε καὶ ἄφθαρτον, <span class="milestone ed2page" data-n="3.103" data-unit="ed2page" id="ed2page.3.103"></span>ἐπειδὴ τἄλλα πάντα
<span class="lb" data-page="15.37" data-line="3" id="l15.37.3"></span>τὴν γένεσιν ἐκ τῆς ἐκείνου συνθέσεως λαμβάνει. γενήσεται
<span class="lb" data-page="15.37" data-line="4" id="l15.37.4"></span>γὰρ ἡ ἐκ τούτων δόξα, τὴν γένεσιν ἡμῶν ἐν ποίᾳ συνθέσει
<span class="lb" data-page="15.37" data-line="5" id="l15.37.5"></span>τῶν ἀϊδίων ἐκείνων σωμάτων τιθεμένῃ. καθάπερ ἡ Ἱπποκράτους
<span class="lb" data-page="15.37" data-line="6" id="l15.37.6"></span>ἐν τῇ κράσει τῶν τεσσάρων στοιχείων, ἣν Ἀριστοτέλης
<span class="lb" data-page="15.37" data-line="7" id="l15.37.7"></span>τε καὶ οἱ Στωϊκοὶ προσήκαντο. ὅτι δὲ εἴπερ ἓν
<span class="lb" data-page="15.37" data-line="8" id="l15.37.8"></span>ἦν ἁπλοῦν στοιχεῖον, οὐκ ἂν ἤλγει τὸ συγκείμενον ἐκ τοῦ
<span class="lb" data-page="15.37" data-line="9" id="l15.37.9"></span>τοιούτου στοιχείου σῶμα, τεκμήριον εἶναί φησι τὸ μηδὲν
<span class="lb" data-page="15.37" data-line="10" id="l15.37.10"></span>ἕτερον ὑπάρχειν δεύτερον, εἰς αὐτὸ δρᾶσαι δυνάμενον. οὐ
<span class="lb" data-page="15.37" data-line="11" id="l15.37.11"></span>γὰρ δὴ αὐτό γε ὑφ᾿ ἑαυτοῦ πάσχειν ἐγχωρεῖ τὸ ἓν ἐκεῖνο
<span class="lb" data-page="15.37" data-line="12" id="l15.37.12"></span>σῶμα. πρὸς τῷ καὶ εἰ συγχωρήσειέ τις ἀλγεῖν αὐτὸ, πάσχον
<span class="lb" data-page="15.37" data-line="13" id="l15.37.13"></span>ἔξ ἑαυτοῦ, τὴν, ἴασιν ἁπλῆν ἔσεσθαι. οὐκ ὄντων γὰρ
<span class="lb" data-page="15.37" data-line="14" id="l15.37.14"></span>πολλῶν παρ᾿ αὐτῷ πολλοὺς τρόπους ἰάσεως ἀδύνατον
<span class="lb" data-page="15.37" data-line="15" id="l15.37.15"></span>γενέσθαι.
</p>
<span class="lb rule" data-page="15.37" data-line="16" id="l15.37.16"></span>
          </article>

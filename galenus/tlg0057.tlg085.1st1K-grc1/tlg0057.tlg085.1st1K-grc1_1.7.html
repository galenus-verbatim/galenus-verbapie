<article xmlns="http://www.w3.org/1999/xhtml" id="urn:cts:greekLit:tlg0057.tlg085.1st1K-grc1:1.7">
<span class="pb page1" data-page="15.41" id="p15.41"></span>
<span class="milestone ed1page page1" data-n="5.7" data-unit="ed1page" id="ed1page.5.7"></span>
<span class="milestone ed2page page1" data-n="3.104" data-unit="ed2page" id="ed2page.3.104"></span>
<span class="lb head" data-page="15.41" data-line="8" id="l15.41.8"></span>
            <blockquote class="quote lemma">
<span class="lb" data-page="15.41" data-line="9" id="l15.41.9"></span>Ἀξιῶ δ᾿ ἔγωγε τὸν φάσκοντα αἷμα μοῦνον εἶναι τὸν ἄνθρωπον
<span class="lb" data-page="15.41" data-line="10" id="l15.41.10"></span>καὶ ἄλλο μηδὲν δεικνύναι αὐτὸν μὴ μεταλλάσσοντα
<span class="lb" data-page="15.41" data-line="11" id="l15.41.11"></span>τὴν ἰδέην, μηδὲ γίγνεσθαι παντοῖον. ἀλλ᾿ ἢ ὥρην
<span class="lb" data-page="15.41" data-line="12" id="l15.41.12"></span>τινὰ τοῦ ἐνιαυτοῦ, ἢ τῆς ἡλικίης τῆς τοῦ ἀνθρώπου, ἐν
<span class="lb" data-page="15.41" data-line="13" id="l15.41.13"></span>ᾖ αἷμα ἐνεὸν φαίνεται μοῦνον ἐν τῷ ἀνθρώπῳ. εἰκὸς
<span class="lb" data-page="15.41" data-line="14" id="l15.41.14"></span>γάρ ἐστιν εἶναι μίαν γέ τινα ὥρην, ἐν ᾗ φαίνεται αὐτὸ
<span class="lb" data-page="15.41" data-line="15" id="l15.41.15"></span>ἐφ᾿ ἑωυτῷ ἓν ἐόν. καὶ αὐτὰ δὲ λέγω καὶ περὶ τοῦ φάσκοντος
<span class="lb" data-page="15.41" data-line="16" id="l15.41.16"></span>φλέγμα εἶναι τὸν ἄνθρωπον καὶ περὶ τοῦ χολὴν
<span class="lb" data-page="15.41" data-line="17" id="l15.41.17"></span>φάσκοντος.
</blockquote>
<span class="lb rule" data-page="15.41" data-line="18" id="l15.41.18"></span>
            <span class="pb" data-page="15.42" id="p15.42"></span>
            <p>
<span class="lb" data-page="15.42" data-line="1" id="l15.42.1"></span>Ἔτι καὶ νῦν ἀντιλέγει πρὸς τοὺς ἓν εἶναι φάσκοντας
<span class="lb" data-page="15.42" data-line="2" id="l15.42.2"></span>τὸν ἄνθρωπον, ὅπερ ἔξ ἀρχῆς ἔφην αὐτῷ προκεῖσθαι. καὶ
<span class="lb" data-page="15.42" data-line="3" id="l15.42.3"></span>πρώτους δὲ ἐλέγχει τοὺς αἷμα φάσκοντας αὐτὸν εἶναι. μάλιστα
<span class="lb" data-page="15.42" data-line="4" id="l15.42.4"></span>μὲν γὰρ ἐχρῆν, φησὶ, τοὺς ὑγιαίνοντας ἀνθρώπους
<span class="lb" data-page="15.42" data-line="5" id="l15.42.5"></span>αἷμα μόνον ἔχειν ἐν τῷ σώματι, χωρὶς χολῶν τε καὶ φλέγματος,
<span class="lb" data-page="15.42" data-line="6" id="l15.42.6"></span>εἴπερ ἡ φύσις αἷμα μόνον ἐστὶν ἐν τῷ σώματι.
<span class="lb" data-page="15.42" data-line="7" id="l15.42.7"></span>ἔπειτα δὲ εἰ καὶ συγχωρηθείη πότ᾿ ἐπικτᾶσθαι χολὴν καὶ
<span class="lb" data-page="15.42" data-line="8" id="l15.42.8"></span>φλέγμα καὶ ἡλικίαν μίαν τινὰ, ἢ ὥραν τοῦ ἔτους εὑρίσκεσθαι,
<span class="lb" data-page="15.42" data-line="9" id="l15.42.9"></span>καθ᾿ ἣν αἷμα μόνον ἐστὶν ἐν τῷ σώματι χωρὶς τῶν
<span class="lb" data-page="15.42" data-line="10" id="l15.42.10"></span>ἄλλων χυμῶν. ὡσαύτως δὲ ἐλέγχων καὶ τοὺς ἤτοι χολὴν
<span class="lb" data-page="15.42" data-line="11" id="l15.42.11"></span>ἢ φλέγμα φάσκοντας εἶναι τὸν ἄνθρωπον, ὅπερ ἐστὶ τὸ
<span class="lb" data-page="15.42" data-line="12" id="l15.42.12"></span>κατὰ φύσιν εἶναι αὐτὸ μόνον, ἡγουμένους δὲ ἐν τούτῳ καὶ
<span class="lb" data-page="15.42" data-line="13" id="l15.42.13"></span>τὴν πρώτην γένεσιν ἐκ τούτου τοῦ χυμοῦ γεγονέναι.
</p>
<span class="lb rule" data-page="15.42" data-line="14" id="l15.42.14"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg086.1st1K-grc1:3.12">
<span class="pb page1" data-page="15.193" id="p15.193"></span>
<span class="milestone ed1page page1" data-n="5.32" data-unit="ed1page" id="ed1page.5.32"></span>
<span class="milestone ed2page page1" data-n="6.227" data-unit="ed2page" id="ed2page.6.227"></span>
<span class="lb head" data-page="15.193" data-line="1" id="l15.193.1"></span>
            <blockquote class="quote lemma">
<span class="lb" data-page="15.193" data-line="2" id="l15.193.2"></span>Τοὺς δὲ παχέας χρὴ καὶ ὅσοι βούλονται λεπτοὶ γενέσθαι
<span class="lb" data-page="15.193" data-line="3" id="l15.193.3"></span>τὰς ταλαιπωρίας ἁπάσας νήστιας ἐόντας ποιέεσθαι καὶ
<span class="lb" data-page="15.193" data-line="4" id="l15.193.4"></span>τοῖσι σιτίοισιν ἐπιχειρέειν ἔτι ἀσθμαίνοντας καὶ μὴ
<span class="lb" data-page="15.193" data-line="5" id="l15.193.5"></span>ἀνεψυγμένους καὶ προπεπωκότας οἶνον κεκραμένον καὶ μὴ
<span class="lb" data-page="15.193" data-line="6" id="l15.193.6"></span>σφόδρα ψυχρόν. καὶ τὰ ὄψα σκευάζειν σησάμοισιν ἢ
<span class="lb" data-page="15.193" data-line="7" id="l15.193.7"></span>ἡδύσμασι καὶ τοῖσιν ἄλλοισι τοιουτοτρόποισι. καὶ πίονα
<span class="lb" data-page="15.193" data-line="8" id="l15.193.8"></span>δὲ ἔστω τὰ προσαγόμενα ὄψα, οὕτω γὰρ ἂν ἀπό γε ἐλαχίστων
<span class="lb" data-page="15.193" data-line="9" id="l15.193.9"></span>πεμμάτων ἐνεμπίπλανται.
</blockquote>
<span class="lb rule" data-page="15.193" data-line="10" id="l15.193.10"></span>
            <p>
<span class="lb" data-page="15.193" data-line="11" id="l15.193.11"></span>Τὸ κατὰ τὴν τελευτὴν τῆς ῥήσεως εἰρημένον, τὸ οὕτω
<span class="lb" data-page="15.193" data-line="12" id="l15.193.12"></span>γὰρ ἀπὸ ἐλαχίστων ἐνεμπίπλανται, τινὲς μὲν ἐπὶ πάντων
<span class="lb" data-page="15.193" data-line="13" id="l15.193.13"></span>τῶν προειρημένων εἰρῆσθαί φασι, τινὲς δὲ ἐπὶ τῶν ὄψων
<span class="lb" data-page="15.193" data-line="14" id="l15.193.14"></span>μόνον, ἃ διὰ σησάμων τε καὶ τῶν ὁμοίων σκευάζεσθαι κελεύει,
<span class="lb" data-page="15.193" data-line="15" id="l15.193.15"></span>καὶ ἄλλων τινῶν πολλῶν. τὰ προειρημένα δ᾿ ἐστὶ
<span class="lb" data-page="15.193" data-line="16" id="l15.193.16"></span>τό τε νῆστιν γυμνάζεσθαι, κενοῖ γὰρ φανερῶς τοῦτο, καθάπερ
<span class="lb" data-page="15.193" data-line="17" id="l15.193.17"></span>πληροῖ τὸ μετὰ τροφήν. ἔτι τε πρὸς τούτοις τὸ ἀσθμαίνοντας
<span class="lb" data-page="15.193" data-line="18" id="l15.193.18"></span>ἀπὸ τῶν γυμνασίων ἐσθίειν, οὐδέπω τῆς ἐπ᾿ αὐτοῖς
<span class="pb" data-page="15.194" id="p15.194"></span>
<span class="lb" data-page="15.194" data-line="1" id="l15.194.1"></span>θερμασίας διαπεφορημένης, οὐδὲ ἀνεψυγμένου τοῦ σώματος.
<span class="lb" data-page="15.194" data-line="2" id="l15.194.2"></span>ὅπερ ὅτι μὲν αἴτιον γίγνεται τοῦ ταχέως ἐμπιπλάσθαι
<span class="lb" data-page="15.194" data-line="3" id="l15.194.3"></span>σαφῶς φαίνεται· εἰ δὲ κατ᾿ ἄλλον τινὰ λόγον ὁ τοῦ
<span class="lb" data-page="15.194" data-line="4" id="l15.194.4"></span>βιβλίου συγγραφεὺς βούλεται λεπτύνειν αὐτὸ, τοῦθ᾿ ἡμῖν
<span class="lb" data-page="15.194" data-line="5" id="l15.194.5"></span>ἄδηλόν ἐστιν. ὅτι μέντοι πολλοῖς τοῦτο τῶν ἐν τοῖς σπλάγχνοις
<span class="lb" data-page="15.194" data-line="6" id="l15.194.6"></span>ἐμφράξεων αἴτιον ἐγένετο, καὶ μάλιστα τῶν κατὰ τὸ
<span class="lb" data-page="15.194" data-line="7" id="l15.194.7"></span>ἧπαρ, ἀκριβῶς οἶδα, καθάπερ γε καὶ τὰ μετὰ τροφὴν ὀξέα
<span class="lb" data-page="15.194" data-line="8" id="l15.194.8"></span>γυμνάσια. καὶ μέντοι καὶ τὰ λουτρὰ τοῖς στενὰς ἔχουσι,
<span class="lb" data-page="15.194" data-line="9" id="l15.194.9"></span>κατὰ τὸ ἧπαρ διεξόδους τῆς τροφῆς, ἐμφράξεις ἐργάζεται.
<span class="lb" data-page="15.194" data-line="10" id="l15.194.10"></span>λέλεκται δέ μοι περὶ τούτων ἅμα τοῖς οἰκείοις διορισμοῖς ἐν
<span class="lb" data-page="15.194" data-line="11" id="l15.194.11"></span>τῇ τῶν ὑγιεινῶν πραγματείᾳ. λοιπὸν δ᾿ ἃν εἴη περὶ αὐτῆς
<span class="lb" data-page="15.194" data-line="12" id="l15.194.12"></span>τῆς λέξεως διασκέψασθαι, καθ᾿ ἥν φησι καὶ προπεπωκότας
<span class="lb" data-page="15.194" data-line="13" id="l15.194.13"></span>οἶνον μὴ πάνυ ψυχρόν. ὡς γὰρ ψυχρὸν μὲν εἶναι κελεύων
<span class="lb" data-page="15.194" data-line="14" id="l15.194.14"></span>αὐτὸν, οὐ πάνυ δὲ ψυχρὸν, οὕτως ἐποιήσατο τὸν λόγον· οὐ
<span class="lb" data-page="15.194" data-line="15" id="l15.194.15"></span>πάνυ δὲ ὅλως ἀξιοῖ μετὰ τὰ γυμνάσια πίνειν οἶνον εὐθέως,
<span class="lb" data-page="15.194" data-line="16" id="l15.194.16"></span>ἀλλ᾿ ὕδωρ πρότερον, ὥσπερ καὶ οἱ ἀθληταὶ ποιοῦσι ταυτὶ
<span class="lb" data-page="15.194" data-line="17" id="l15.194.17"></span>τῇ πείρᾳ δεδιδαγμένοι. κεφαλῆς τε γάρ ἅπτεται οἶνος καὶ
<span class="lb" data-page="15.194" data-line="18" id="l15.194.18"></span>εἰ μετὰ τὸ βαλανεῖον εὐθέως πίνοιτο, πρότερος τῶν ἄλλων
<span class="pb" data-page="15.195" id="p15.195"></span>
<span class="lb" data-page="15.195" data-line="1" id="l15.195.1"></span>ἁπάντων ἐδεσμάτων τε καὶ πομάτων. οὐ μὴν οὐδ᾿ ἡ τοῦ
<span class="lb" data-page="15.195" data-line="2" id="l15.195.2"></span>ψυχροῦ πόσις ἐπὶ τοῖς γυμνασίαις ἄνευ τοῦ προπιεῖν θερμὸν
<span class="lb" data-page="15.195" data-line="3" id="l15.195.3"></span>ἀβλαβὲς ἐστι. βλάπτει γὰρ καὶ αὐτὴ σαφῶς τὴν γαστέρα
<span class="lb" data-page="15.195" data-line="4" id="l15.195.4"></span>τε καὶ τὸ ἧπαρ, τινῶν δὲ καὶ τὰ νεῦρα. καὶ μέντοι καὶ
<span class="lb" data-page="15.195" data-line="5" id="l15.195.5"></span>τὰς ἕξεις ὁ ψυχρὸς οἶνος ἐπιτονοῖ. βούλεται δὲ ὁ ταῦτα
<span class="lb" data-page="15.195" data-line="6" id="l15.195.6"></span>γράψας ἐκλύειν αὐτάς. μή τι οὖν ἑτέρως μὲν ἦν γεγραμμένον,
<span class="lb" data-page="15.195" data-line="7" id="l15.195.7"></span>ἥμαρτε δὲ ὁ μεταγραψάμενος αὐτό. πολλὰ γὰρ ὁρᾶται
<span class="lb" data-page="15.195" data-line="8" id="l15.195.8"></span>τοιαῦτα καὶ νῦν γινόμενα καὶ δέον ἀντὶ τοῦ μήθ᾿ ὅλως θερμὸν
<span class="lb" data-page="15.195" data-line="9" id="l15.195.9"></span>αὐτὸν γράψαι, μὴ λίαν ψυχρόν. ὁ γὰρ ἀσθμαίνουσιν
<span class="lb" data-page="15.195" data-line="10" id="l15.195.10"></span>ἔτι διδόναι τὴν τροφὴν ἀξιῶν, ἀτμῶν πολλῶν ὄντος μεστοῦ
<span class="lb" data-page="15.195" data-line="11" id="l15.195.11"></span>τοῦ σώματος, βουλήσεται δὲ καί δι᾿ οἴνου πόσεως θερμοῦ
<span class="lb" data-page="15.195" data-line="12" id="l15.195.12"></span>πληρῶσαι μᾶλλον αὐτούς. πεφυκότος δὲ τοῦ πάνυ
<span class="lb" data-page="15.195" data-line="13" id="l15.195.13"></span>θερμοῦ παραπλησίως τῷ ψυχρῷ συνάγειν καὶ τονοῦν τὴν
<span class="lb" data-page="15.195" data-line="14" id="l15.195.14"></span>γαστέρα, φυλάττεται πρᾶξαι τοῦτο.
</p>
<span class="lb rule" data-page="15.195" data-line="15" id="l15.195.15"></span>
          </article>

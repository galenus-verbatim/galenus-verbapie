<article xmlns="http://www.w3.org/1999/xhtml" id="urn:cts:greekLit:tlg0057.tlg086.1st1K-grc1:3.32">
<span class="pb page1" data-page="15.221" id="p15.221"></span>
<span class="milestone ed1page page1" data-n="5.37" data-unit="ed1page" id="ed1page.5.37"></span>
<span class="milestone ed2page page1" data-n="6.236" data-unit="ed2page" id="ed2page.6.236"></span>
<span class="lb head" data-page="15.221" data-line="1" id="l15.221.1"></span>
            <blockquote class="quote lemma">
<span class="lb" data-page="15.221" data-line="2" id="l15.221.2"></span>Ὁκόσοισι δὲ ὀδύναι γίγνονται ἐκ τῶν σπλάγχνων ἢ ἐκ γυμνασίης
<span class="lb" data-page="15.221" data-line="3" id="l15.221.3"></span>ἢ ἐξ ἄλλης τινὸς ὁδοιπορίης, τουτέοισι ξυμφέρει
<span class="lb" data-page="15.221" data-line="4" id="l15.221.4"></span>ἀναπαύεσθαι ἀσίτοισι. πόματι δὲ χρέεσθαι ὅ τι ἐλάχιστον
<span class="lb" data-page="15.221" data-line="5" id="l15.221.5"></span>εἰς τὸ σῶμα ἐσελθὸν, πλεῖστον οὖρον διάξει, ὅπως αἱ
<span class="lb" data-page="15.221" data-line="6" id="l15.221.6"></span>φλέβες, αἱ διὰ τῶν σπλάγχνων πεφυκυῖαι, μὴ κατατείνωνται
<span class="lb" data-page="15.221" data-line="7" id="l15.221.7"></span>πληρώμεναι. ἐκ γὰρ τῶν τοιουτέων τὰ φύματα γίνονται
<span class="lb" data-page="15.221" data-line="8" id="l15.221.8"></span>καὶ οἱ πυρετοί.
</blockquote>
<span class="lb rule" data-page="15.221" data-line="9" id="l15.221.9"></span>
            <p>
<span class="lb" data-page="15.221" data-line="10" id="l15.221.10"></span><span class="milestone ed2page" data-n="6.237" data-unit="ed2page" id="ed2page.6.237"></span>Περὶ πασῶν δὲ τῶν ὑποθηκῶν ἐν τῇ τῶν ὑγιεινῶν
<span class="lb" data-page="15.221" data-line="11" id="l15.221.11"></span>πραγματείᾳ τελέως διελήλυθα καὶ νῦν ὅσον ὑπομνήσεως
<span class="lb" data-page="15.221" data-line="12" id="l15.221.12"></span>ἕνεκα καθάπερ ἐν τοῖς ἔμπροσθεν, οὕτως καὶ κατὰ τήνδε
<span class="lb" data-page="15.221" data-line="13" id="l15.221.13"></span>τὴν ῥῆσιν εἰρήσεται. πολλοῖς γὰρ τῶν ἀπυρέτων ὀδύναι
<span class="lb" data-page="15.221" data-line="14" id="l15.221.14"></span>ἐπιγίνονται κατὰ τὰ σπλάγχνα καὶ μάλιστα κατὰ τὸ ἧπαρ.
<span class="lb" data-page="15.221" data-line="15" id="l15.221.15"></span>ὅταν ἐπὶ σιτίοις γυμνασάμενοι τύχωσιν ἢ λουσάμενοι, καὶ
<span class="lb" data-page="15.221" data-line="16" id="l15.221.16"></span>γίνεται τοῦτο διὰ στενοχωρίαν μὲν τῶν ἐν τῷ σπλάγχνῳ
<span class="lb" data-page="15.221" data-line="17" id="l15.221.17"></span>διεξόδων πάχος τε τῶν ἀναφερομένων χυμῶν. ἐμφραττόμενοι
<span class="lb" data-page="15.221" data-line="18" id="l15.221.18"></span>γὰρ καὶ ἐνισχόμενοι τοῖς στενοῖς πέρασι τῶν φλεβῶν,
<span class="pb" data-page="15.222" id="p15.222"></span>
<span class="lb" data-page="15.222" data-line="1" id="l15.222.1"></span>καθ᾿ ἃ ἡ μετάληψις γίνεται τοῦ αἵματος ἐκ τῶν σιμῶν τοῦ
<span class="lb" data-page="15.222" data-line="2" id="l15.222.2"></span>ἥπατος εἰς τὰ κυρτὰ, κωλύουσι μὲν τὰς διεξόδους, διατείνουσι
<span class="lb" data-page="15.222" data-line="3" id="l15.222.3"></span>δὲ δηλονότι τὰς κατὰ τὰ σιμὰ τοῦ ἥπατος φλέβας,
<span class="lb" data-page="15.222" data-line="4" id="l15.222.4"></span>ἐφ᾿ αἷς οὕτω πασχούσαις ὀδυνῶνται χωρὶς τοῦ πυρέσσειν.
<span class="lb" data-page="15.222" data-line="5" id="l15.222.5"></span>ἀναπαύεσθαι δὲ τούτους χρὴ καθ᾿ ὃν ἂν ἀλγῶσι χρόνον καὶ
<span class="lb" data-page="15.222" data-line="6" id="l15.222.6"></span>πίνειν τι τῶν οὐρητικῶν καὶ τὸ ἧπαρ ἐκφραττόντων. ἂν
<span class="lb" data-page="15.222" data-line="7" id="l15.222.7"></span>γὰρ μὴ οὐρήσωσι, φύματα καὶ πυρετοὶ ταῖς τοιαύταις προφάσεσιν
<span class="lb" data-page="15.222" data-line="8" id="l15.222.8"></span>ἐπιγίνονται.
</p>
<span class="lb rule" data-page="15.222" data-line="9" id="l15.222.9"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg086.1st1K-grc1:3.7">
<span class="pb page1" data-page="15.185" id="p15.185"></span>
<span class="milestone ed1page page1" data-n="5.31" data-unit="ed1page" id="ed1page.5.31"></span>
<span class="milestone ed2page page1" data-n="6.224" data-unit="ed2page" id="ed2page.6.224"></span>
<span class="lb head" data-page="15.185" data-line="19" id="l15.185.19"></span>
            <blockquote class="quote lemma">
<span class="lb" data-page="15.185" data-line="20" id="l15.185.20"></span>Καὶ τοῖσι νέοισι τῶν σωμάτων ξυμφέρει μαλακωτέροισί
<span class="pb" data-page="15.186" id="p15.186"></span>
<span class="lb" data-page="15.186" data-line="1" id="l15.186.1"></span>τε καὶ ὑγροτέροισι χρέεσθαι τοῖσι διαιτήμασιν· ἡ γὰρ
<span class="lb" data-page="15.186" data-line="2" id="l15.186.2"></span>ἡλικίη ξηρὴ καὶ τὰ σώματα πέπηγε. τοὺς δὲ πρεσβυτέρους
<span class="lb" data-page="15.186" data-line="3" id="l15.186.3"></span>τῷ ξηροτέρῳ χρὴ τρόπῳ τὸ πλεῖον τοῦ χρόνου διάγειν.
<span class="lb" data-page="15.186" data-line="4" id="l15.186.4"></span>τὰ γὰρ σώματα ἐν ταύτῃ τῇ ἡλικίῃ ὑγρὰ καὶ μαλθακὰ
<span class="lb" data-page="15.186" data-line="5" id="l15.186.5"></span>καὶ ψυχρά.
</blockquote>
<span class="lb rule" data-page="15.186" data-line="6" id="l15.186.6"></span>
            <p>
<span class="lb" data-page="15.186" data-line="7" id="l15.186.7"></span>Ἐπὶ τὰς ἡλικίας μεταβὰς ἐλλιπῆ τὸν διορισμὸν ἐποιήσατο,
<span class="lb" data-page="15.186" data-line="8" id="l15.186.8"></span>μὴ τεμὼν εἰς τέσσαρας διαφορὰς αὐτὰς, ἀλλ᾿ εἰς δύο
<span class="lb" data-page="15.186" data-line="9" id="l15.186.9"></span>μόνας. ἐχρῆν δ᾿ εἴπερ ἀπὸ τῶν κατὰ τὰς ἡλικίας κράσεων
<span class="lb" data-page="15.186" data-line="10" id="l15.186.10"></span>ἔνδειξιν ἔμελλε λήψεσθαι τοῦ τρόπου τῆς διαίτης, ὥσπερ
<span class="lb" data-page="15.186" data-line="11" id="l15.186.11"></span>αἱ κράσεις τέτταρές εἰσιν, οὕτω καὶ τὰς ἡλικίας εἰς τέτταρα
<span class="lb" data-page="15.186" data-line="12" id="l15.186.12"></span>τεμεῖν, ὑγρὰν μὲν καὶ θερμὴν τὴν τῶν παίδων εἰπόντα, ξηρὰν
<span class="lb" data-page="15.186" data-line="13" id="l15.186.13"></span>δὲ καὶ θερμὴν τὴν τῶν ἀκμαζόντων, καὶ ξηρὰν μὲν καὶ
<span class="lb" data-page="15.186" data-line="14" id="l15.186.14"></span>ψυχρὰν τὴν τῶν παρακμαζόντων, ὑγρὰν δὲ καὶ ψυχρὰν τὴν
<span class="lb" data-page="15.186" data-line="15" id="l15.186.15"></span>τῶν γερόντων. <span class="milestone ed2page" data-n="6.225" data-unit="ed2page" id="ed2page.6.225"></span>ἀλλὰ τὴν μὲν τῶν παίδων ὑγρὰν
<span class="lb" data-page="15.186" data-line="16" id="l15.186.16"></span>εἶναι προσήκει, μὴ δυναμένης γε τῆς αὐξήσεως ἐν ἑτέρᾳ
<span class="lb" data-page="15.186" data-line="17" id="l15.186.17"></span>κράσει γενέσθαι. τὴν δὲ τῶν ἀκμαζόντων, ἐπειδὴ παρὰ τὸ
<span class="lb" data-page="15.186" data-line="18" id="l15.186.18"></span>προσῆκόν τέ ἐστι θερμοτέρα καὶ ξηροτέρα, συμφέρει χρῆσθαι
<span class="lb" data-page="15.186" data-line="19" id="l15.186.19"></span>τοῖς ἐναντίοις διαιτήμασι, καθάπερ γε καὶ τὴν τῶν
<span class="pb" data-page="15.187" id="p15.187"></span>
<span class="lb" data-page="15.187" data-line="1" id="l15.187.1"></span>παρακμαζόντων. ἐπὶ δὲ τῆς τῶν γερόντων ἡλικίας οὐ σμικρόν
<span class="lb" data-page="15.187" data-line="2" id="l15.187.2"></span>ἐστι ζήτημα σχεδὸν ἅπασιν ἠμελημένον, ὑπὲρ οὗ μικρὸν
<span class="lb" data-page="15.187" data-line="3" id="l15.187.3"></span>ὕστερον ἐρῶ, τὸν περὶ τῶν ἔμπροσθεν ἡλικιῶν συντελέσας
<span class="lb" data-page="15.187" data-line="4" id="l15.187.4"></span>λόγον. εἰ γὰρ ὡμολόγηται τὰ παιδία πλέον μὲν ἔχειν
<span class="lb" data-page="15.187" data-line="5" id="l15.187.5"></span>ὑγρότητος ἢ συμφέρει τοῖς ἀβλαβῶς ὑγιαίνουσι, πλέον δὲ
<span class="lb" data-page="15.187" data-line="6" id="l15.187.6"></span>θερμότητος (οὐ γὰρ ἁπλῶς ἐστι θερμὰ καθάπερ οἱ ἀκμάζοντες,
<span class="lb" data-page="15.187" data-line="7" id="l15.187.7"></span>ἀλλὰ κατὰ τὴν ἔμφυτον θερμασίαν, ἥτις εὔκρατός
<span class="lb" data-page="15.187" data-line="8" id="l15.187.8"></span>ἐστιν, ἐν αἵματι χρηστῷ τὴν ὕπαρξιν ἔχουσα) τὸ μεταξὺ
<span class="lb" data-page="15.187" data-line="9" id="l15.187.9"></span>τῶν παίδων τε καὶ τῶν ἀκμαζόντων, ὅπερ ἐστὶν ἐφήβων τε
<span class="lb" data-page="15.187" data-line="10" id="l15.187.10"></span>καὶ μειρακίων, εἴη ἂν ἐν τῇ ἀρίστῃ κράσει. τῆς δ᾿ ἀρίστης
<span class="lb" data-page="15.187" data-line="11" id="l15.187.11"></span>μέσης οὔσης καὶ τὰ διαιτήματα μέσα τῇ κράσει προσήκει
<span class="lb" data-page="15.187" data-line="12" id="l15.187.12"></span>ποιεῖσθαι, μήθ᾿ ὑγρότερον ἐργαζομένους μήτε ξηρότερον,
<span class="lb" data-page="15.187" data-line="13" id="l15.187.13"></span>ἢ θερμότερον, ἢ ψυχρότερον αὐτῶν τὸ σῶμα. τὸ μέντοι
<span class="lb" data-page="15.187" data-line="14" id="l15.187.14"></span>τῶν παιδίων, εἰ καὶ πλεῖον, ὡς πρὸς ὑγιεινὴν ἕξιν ἔχοι τὸ
<span class="lb" data-page="15.187" data-line="15" id="l15.187.15"></span>ὑγρὸν, ὅμως οὐ χρὴ ξηραίνειν· ἀναυξῆ γὰρ αὐτὰ ποιήσομεν.
<span class="lb" data-page="15.187" data-line="16" id="l15.187.16"></span>ἐπὶ δὲ τῶν γερόντων, ἐπειδή τινες μὲν αὐτοὺς ὑγροὺς εἶναι
<span class="lb" data-page="15.187" data-line="17" id="l15.187.17"></span>λέγουσι, τινὲς δὲ ξηροὺς, ἀδιορίστως ἑκάτεροι, διοριστέον ἡμῖν
<span class="lb" data-page="15.187" data-line="18" id="l15.187.18"></span>ἐστι κατὰ τί μὲν αὐτοὺς ὄντας ξηροὺς, κατὰ τί δὲ ὑγρούς.
<span class="pb" data-page="15.188" id="p15.188"></span>
<span class="lb" data-page="15.188" data-line="1" id="l15.188.1"></span>ἐδείχθη δὲ τοῦτο ἐν τοῖς περὶ κράσεων. αὐτοῖς μὲν γὰρ
<span class="lb" data-page="15.188" data-line="2" id="l15.188.2"></span>τοῖς στερεοῖς τοῦ σώματος μορίοις ἐδείχθησαν ὄντες ξηροί.
<span class="lb" data-page="15.188" data-line="3" id="l15.188.3"></span>περιττώματα δ᾿ ἔχοντες διὰ τὴν ψυχρότητα τῆς κράσεως
<span class="lb" data-page="15.188" data-line="4" id="l15.188.4"></span>πολλὰ καὶ δι᾿ αὐτὰ ὑγροὶ λεγόμενοι. κατὰ λόγον οὖν ἔνδειξις
<span class="lb" data-page="15.188" data-line="5" id="l15.188.5"></span>ἐναντία τε καὶ διττὴ γίνεται τοῖς ἰατροῖς ἀπὸ τῆς ἡλικίας
<span class="lb" data-page="15.188" data-line="6" id="l15.188.6"></span>ταύτης, διὰ μὲν τὴν ξηρότητα τῆς τῶν στερεῶν κράσεως
<span class="lb" data-page="15.188" data-line="7" id="l15.188.7"></span>ὑγραίνεσθαι δεομένων αὐτῶν, διὰ δὲ τὴν περιουσίαν
<span class="lb" data-page="15.188" data-line="8" id="l15.188.8"></span>τῶν ὑγρῶν ξηραίνεσθαι. πῶς μὲν οὖν ἀμφοτέρων ἄν τις
<span class="lb" data-page="15.188" data-line="9" id="l15.188.9"></span>στοχάζοιτο τελέως εἴρηται κατὰ τὴν ὑγιεινὴν πραγματείαν.
<span class="lb" data-page="15.188" data-line="10" id="l15.188.10"></span>ἐν δὲ τῷ παρόντι λόγῳ τὸ κεφάλαιον ὧν ἐν ἐκείνῃ γεγράφαμεν
<span class="lb" data-page="15.188" data-line="11" id="l15.188.11"></span>εἰπεῖν ἀρκέσει. τὰ μὲν σιτία καὶ ποτὰ καὶ τἄλλα πάντα
<span class="lb" data-page="15.188" data-line="12" id="l15.188.12"></span>σκοπὸν ἐθέτω τό θ᾿ ὑγρὸν καὶ τὸ θερμὸν, ὡς δέον
<span class="lb" data-page="15.188" data-line="13" id="l15.188.13"></span>ὑγραίνειν τε καὶ θερμαίνειν τῶν γερόντων τὰ στερεὰ μόρια
<span class="lb" data-page="15.188" data-line="14" id="l15.188.14"></span>τοῦ σώματος, ἅπερ καὶ μόνα κυρίως ὀνομαζόντων ἐστὶ μόρια.
<span class="lb" data-page="15.188" data-line="15" id="l15.188.15"></span>προνοητέον δὲ πάλιν ἐπὶ τῆς τῶν φλεγματωδῶν περιττωμάτων
<span class="lb" data-page="15.188" data-line="16" id="l15.188.16"></span>κενώσεως. εἴπερ οὖν ἐκ μὲν τῆς περὶ κράσεων
<span class="lb" data-page="15.188" data-line="17" id="l15.188.17"></span>πραγματείας ἀναλέξαις τε καὶ μάθοις ἐπιστημονικῶς ψυχρὰν
<span class="lb" data-page="15.188" data-line="18" id="l15.188.18"></span>καὶ ξηρὰν εἶναι τὴν οἰκείαν τῶν γερόντων κρᾶσιν, ἐπίκτητον
<span class="pb" data-page="15.189" id="p15.189"></span>
<span class="lb" data-page="15.189" data-line="1" id="l15.189.1"></span>﻿ δὲ ἴσχειν αὐτοὺς ὑγρότητα, διὰ τὴν τῶν φλεγματωδῶν
<span class="lb" data-page="15.189" data-line="2" id="l15.189.2"></span>περιττωμάτων γένεσιν, ἐλθὼν δὲ ἀπ᾿ ἐκείνων ἐπὶ τὰ τῶν
<span class="lb" data-page="15.189" data-line="3" id="l15.189.3"></span>ὑγιεινῶν ὑπομνήματα προσεπιμάθοις ὅπως χρὴ διαιτᾷν τοὺς
<span class="lb" data-page="15.189" data-line="4" id="l15.189.4"></span>γέροντας, εὔδηλον ἔσται σοι τὸ τῆς νῦν προκειμένης ῥήσεως
<span class="lb" data-page="15.189" data-line="5" id="l15.189.5"></span>ἀδιόριστον. οὔτε γὰρ εἰς δύο ἐχρῆν διαιρεῖσθαι τὸν ἀνθρώπινον
<span class="lb" data-page="15.189" data-line="6" id="l15.189.6"></span>βίον οὔτε ἐπὶ τῶν γερόντων ὑγρὰ καὶ μαλακὰ
<span class="lb" data-page="15.189" data-line="7" id="l15.189.7"></span>σώματα εἰρῆσθαι, οὔθ᾿ ὅτι ξηροῖς τὴν κρᾶσιν ἐδέσμασι διαιτητέον
<span class="lb" data-page="15.189" data-line="8" id="l15.189.8"></span>αὐτούς. τοὺς μέντοι νέους πεπηγότα φήσας ἔχειν
<span class="lb" data-page="15.189" data-line="9" id="l15.189.9"></span>τὰ σώματα καὶ τὴν κρᾶσιν εἶναι ξηροὺς εὔδηλός ἐστιν
<span class="lb" data-page="15.189" data-line="10" id="l15.189.10"></span>ἐπὶ τῶν ἀκμαζόντων μόνων τὸν λόγον πεποιημένος καὶ τούτους
<span class="lb" data-page="15.189" data-line="11" id="l15.189.11"></span>ὀνομάσας νέους. παρέλιπεν οὖν τήν τε τῶν παίδων
<span class="lb" data-page="15.189" data-line="12" id="l15.189.12"></span>ἡλικίαν καὶ τὴν τῶν παρακμαζόντων, ὡς δὲ ἐγώ φημι καὶ
<span class="lb" data-page="15.189" data-line="13" id="l15.189.13"></span>τὴν εὐκρατοτάτην γε, ἥτις ἐστὶν ἐν τῷ μεταξὺ τῶν παιδίων
<span class="lb" data-page="15.189" data-line="14" id="l15.189.14"></span>τε καὶ τῶν ἀκμαζόντων. εὔδηλος δ᾿ ἐστὶ καὶ αὐτὸς ὑποπτεύων
<span class="lb" data-page="15.189" data-line="15" id="l15.189.15"></span>τὸν ἑαυτοῦ λόγον. οὐ γὰρ ἁπλῶς εἶπε τοὺς πρεσβυτέρους
<span class="lb" data-page="15.189" data-line="16" id="l15.189.16"></span>τῷ ξηροτέρῳ χρὴ τρόπῳ διαιτᾷν, ἀλλὰ προσέθηκε,
<span class="lb" data-page="15.189" data-line="17" id="l15.189.17"></span>τὸ πλέον <span class="milestone ed1page" data-n="5.32" data-unit="ed1page" id="ed1page.5.32"></span>τοῦ χρόνου. τοῦτο δὲ ταὐτόν ἐστι τῷ φάναι
<span class="pb" data-page="15.190" id="p15.190"></span>
<span class="lb" data-page="15.190" data-line="1" id="l15.190.1"></span>μὴ διὰ παντὸς, ὅπερ οὔτε τῇ ἕξει τοῦ σώματος οὔτε
<span class="lb" data-page="15.190" data-line="2" id="l15.190.2"></span>τῇ ἡλικίᾳ προσέθηκεν ἑτέρᾳ, διὰ παντὸς γὰρ χρὴ τὴν οἰκείαν
<span class="lb" data-page="15.190" data-line="3" id="l15.190.3"></span>ἑκάστῳ σώματι δίαιταν αἱρεῖσθαι.
</p>
<span class="lb rule" data-page="15.190" data-line="4" id="l15.190.4"></span>
          </article>

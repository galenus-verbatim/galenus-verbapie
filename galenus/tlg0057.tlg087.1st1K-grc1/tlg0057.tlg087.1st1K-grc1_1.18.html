<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:1.18">
<span class="pb page1" data-page="15.465" id="p15.465"></span>
<span class="milestone ed1page page1" data-n="5.45" data-unit="ed1page" id="ed1page.5.45"></span>
<span class="milestone ed2page page1" data-n="8.18" data-unit="ed2page" id="ed2page.8.18"></span>
<span class="lb head" data-page="15.465" data-line="16" id="l15.465.16"></span>
            <blockquote class="quote lemma">
<span class="lb" data-page="15.465" data-line="17" id="l15.465.17"></span>Ὁκόσοι μὲν οἶν πτισάνῃσι χρέονται ἐν τουτέοισι τοῖσι νουσήμασιν,
<span class="lb" data-page="15.465" data-line="18" id="l15.465.18"></span>οὐδεμιῇ ἡμέρῃ κενεαγγητέον, ὡς ἔπος εἰρῆσθαι,
<span class="pb" data-page="15.466" id="p15.466"></span>
<span class="lb" data-page="15.466" data-line="1" id="l15.466.1"></span>ἀλλὰ χρηστέον καὶ οὐ διαλειπτέον, ἢν μή τι δέῃ ἢ διὰ
<span class="lb" data-page="15.466" data-line="2" id="l15.466.2"></span>φαρμακίην ἢ κλύσιν διαλείπειν.
</blockquote>
<span class="lb rule" data-page="15.466" data-line="3" id="l15.466.3"></span>
            <p>
<span class="lb" data-page="15.466" data-line="4" id="l15.466.4"></span>Ἐντεῦθεν ἄρχεται τῆς τοῦ ζητουμένου λύσεως· ἀλλ᾿ ἐλλιπῶς
<span class="lb" data-page="15.466" data-line="5" id="l15.466.5"></span>χρησάμενος τῇ κατὰ τὴν λέξιν ἑρμηνείᾳ, διὰ τοῦτο
<span class="lb" data-page="15.466" data-line="6" id="l15.466.6"></span>ἀσαφῆ ἐποίησε τὸν λόγον. ἐγὼ τοίνυν εἰπεῖν πειράσομαι,
<span class="lb" data-page="15.466" data-line="7" id="l15.466.7"></span>καθ᾿ ὃν μάλιστα τρόπον ἑρμηνευθεὶς οὐδὲν ἂν ἔσχεν ἀσαφές·
<span class="lb" data-page="15.466" data-line="8" id="l15.466.8"></span>ἀναλήψομαι δὲ ἀπ᾿ ἀρχῆς αὐτὸν ὧδέ πως. τίς ἡ αἰτία
<span class="lb" data-page="15.466" data-line="9" id="l15.466.9"></span>τῆς διαφωνίας ἐστὶν, ὥστε τοὺς μὲν ταῖς κριθώδεσι
<span class="lb" data-page="15.466" data-line="10" id="l15.466.10"></span>πτισάναις ἐπὶ τῶν ὀξέων χρῆσθαι, τοὺς δὲ τῷ χυλῷ μόνῳ,
<span class="lb" data-page="15.466" data-line="11" id="l15.466.11"></span>τοὺς δὲ οὐδὲ τούτῳ μέχρι κρίσεως; τουτὶ μὲν οὖν τὸ πρόβλημα,
<span class="lb" data-page="15.466" data-line="12" id="l15.466.12"></span>τῆς λύσεως δὲ ἐφεξῆς ἄκουε. τῶν ὀξέως νοσούντων
<span class="lb" data-page="15.466" data-line="13" id="l15.466.13"></span>ἔνιοι μὲν ὑπὸ τοῦ χυλοῦ μόνου, ἔνιοι δὲ ὑπὸ τῆς πτισάνης,
<span class="lb" data-page="15.466" data-line="14" id="l15.466.14"></span>ἔνιοι δὲ ὑπ᾿ οὐδετέρου τούτων ὠφελοῦνται· προπετέστερον
<span class="lb" data-page="15.466" data-line="15" id="l15.466.15"></span>οὖν ἀπεφήνατο περὶ πάντων τῶν ὀξέως νοσούντων
<span class="lb" data-page="15.466" data-line="16" id="l15.466.16"></span>ἕκαστος τῶν ἰατρῶν, ἐξ ὧν οὐκ ἐπὶ πάντων ἐπειράθη· ἀλλ᾿
<span class="lb" data-page="15.466" data-line="17" id="l15.466.17"></span>ἐγὼ διοριοῦμαι καὶ δείξω τίνες μὲν ὑπὸ τῆς πτισάνης
<span class="lb" data-page="15.466" data-line="18" id="l15.466.18"></span>ὀνίνανται, τίνες δὲ ἀπὸ μόνου τοῦ χυλοῦ, τίνες δὲ οὐδετέρου
<span class="pb" data-page="15.467" id="p15.467"></span>
<span class="lb" data-page="15.467" data-line="1" id="l15.467.1"></span>χρῄζουσιν. ὅλαις μὲν οὖν πτισάναις δέονται χρῆσθαι
<span class="lb" data-page="15.467" data-line="2" id="l15.467.2"></span>τῶν νοσούντων ὀξέως οἳ μήτε βοηθείας ἑτέρας χρῄζουσι
<span class="lb" data-page="15.467" data-line="3" id="l15.467.3"></span>πρότερον, ἤτοι διὰ φλεβοτομίας ἢ γαστρὸς ὑπαγωγῆς ἤ
<span class="lb" data-page="15.467" data-line="4" id="l15.467.4"></span>τινος τῶν τοιούτων, μήτ᾿ οὖν ἐστιν αὐτοῖς τι κινδυνῶδες
<span class="lb" data-page="15.467" data-line="5" id="l15.467.5"></span>σύμπτωμα· χυλῷ δὲ οἱ τούτων ἔχοντές τι σφαλερώτερον· οὓς
<span class="lb" data-page="15.467" data-line="6" id="l15.467.6"></span>δ᾿ ἤιοι διακενῶσαι διὰ φλεβοτομίας ἢ γαστρὸς ἀναγκαῖόν
<span class="lb" data-page="15.467" data-line="7" id="l15.467.7"></span>ἐστιν ἢ ὀδυνωμένους παῦσαι, τούτοις μὴ πρότερον δίδου
<span class="lb" data-page="15.467" data-line="8" id="l15.467.8"></span>πτισάνην ἢ τὸν χυλὸν αὐτῆς, πρὶν ἂν ὧν εἶπόν τι πράξῃς.
<span class="lb" data-page="15.467" data-line="9" id="l15.467.9"></span>ταῦτ᾿ οὖν ἐχρῆν προγράψαντα τὸν Ἱπποκράτην τῶν κατὰ
<span class="lb" data-page="15.467" data-line="10" id="l15.467.10"></span>μέρος, ἀφ᾿ ἑκάστου πάλιν ἀρξάμενον, οὕτω πεποιῆσθαι τὸν
<span class="lb" data-page="15.467" data-line="11" id="l15.467.11"></span>λόγον, εἴπερ ἔμελλεν ἔσεσθαι σαφής· ἐπεὶ δὲ οὐκ ἐποίησεν,
<span class="lb" data-page="15.467" data-line="12" id="l15.467.12"></span>εἰκότως ἀσαφὴς ἐγένετο, τὴν προσήκουσαν ἀποβαλὼν τάξιν.
<span class="lb" data-page="15.467" data-line="13" id="l15.467.13"></span>ἀκολουθήσαντες οὖν αὐτοῦ ταῖς λέξεσιν, ἀνάγωμεν ἑκάστην
<span class="lb" data-page="15.467" data-line="14" id="l15.467.14"></span>εἰς τὰ προειρημένα κεφάλαια καὶ πρώτην γε τὴν προκειμένην
<span class="lb" data-page="15.467" data-line="15" id="l15.467.15"></span>ῥῆσιν ἐξεργαστέον. ἄκουσον δέ μου παραφράζοντος αὐτοῦ
<span class="lb" data-page="15.467" data-line="16" id="l15.467.16"></span>τὴν λέξιν, ἅμα τῷ παρεντιθέναι τινὰ ῥήματα σαφηνείας
<span class="lb" data-page="15.467" data-line="17" id="l15.467.17"></span>ἕνεκα· ὅσοι μὲν ἄῤῥωστοι πτισάνῃ χρῶνται ἐν τούτοις
<span class="lb" data-page="15.467" data-line="18" id="l15.467.18"></span>τοῖς νοσήμασιν, (ἐρῶ δὲ ὀλίγον ὕστερον τίνες εἰσὶν οἱ χρησόμενοι)
<span class="pb" data-page="15.468" id="p15.468"></span>
<span class="lb" data-page="15.468" data-line="1" id="l15.468.1"></span>τούτοις μὲν οὐδεμιᾷ ἡμέρᾳ κενεαγγητέον ἐστὶν, ὡς
<span class="lb" data-page="15.468" data-line="2" id="l15.468.2"></span>ἔπος εἰρῆσθαι, εἰ μή τι δέοι διὰ φαρμακίην ἢ κλύσιν διαλιπεῖν.
<span class="lb" data-page="15.468" data-line="3" id="l15.468.3"></span>τούτοις οὖν καὶ δὶς διδοὺς, ἂν δεήσῃ, καλῶς πράξεις
<span class="lb" data-page="15.468" data-line="4" id="l15.468.4"></span>καὶ πλῆθος ὅσον ἂν ἡ τοῦ σώματος δύναμις φέρῃ·
<span class="lb" data-page="15.468" data-line="5" id="l15.468.5"></span>ὑφηγήσομαι δέ σοι σκοποὺς, πρὸς οὓς ἀποβλέπων ἢ διὰ
<span class="lb" data-page="15.468" data-line="6" id="l15.468.6"></span>γαστρὸς ἢ διὰ φλεβὸς αὐτοὺς κενώσεις ἢ πυρίαις ἢ καταπλάσμασι
<span class="lb" data-page="15.468" data-line="7" id="l15.468.7"></span>χρήσῃ. ταῦτ᾿ εἴπερ οὕτω προεῖπεν, εἶθ᾿ ἕκαστον
<span class="lb" data-page="15.468" data-line="8" id="l15.468.8"></span>αὐτῶν ἐφεξῆς ἀναλαμβάνων κατὰ τὴν προσήκουσαν τάξιν
<span class="lb" data-page="15.468" data-line="9" id="l15.468.9"></span>ἡρμήνευσεν, οὐκ ἀσαφὴς ὁ λόγος ἐγεγόνει· νυνὶ δὲ τὸ παρεμπῖπτον
<span class="lb" data-page="15.468" data-line="10" id="l15.468.10"></span>ἀεὶ τελέως διεξέρχεσθαι προαιρούμενος,
<span class="lb" data-page="15.468" data-line="11" id="l15.468.11"></span><span class="milestone ed2page" data-n="8.19" data-unit="ed2page" id="ed2page.8.19"></span>ἄχρι πολλοῦ τὸν λόγον αἰωρούμενον ἐάσας εἰκότως ἐποίησεν
<span class="lb" data-page="15.468" data-line="12" id="l15.468.12"></span>ἀσαφῆ· μαθήσῃ δὲ ἀληθεύοντα, τὰς κατὰ μέρος ῥήσεις
<span class="lb" data-page="15.468" data-line="13" id="l15.468.13"></span>ἁπάσας εὑρίσκων σαφεῖς, τὸν δ᾿ ὅλον λόγον ἀσυνάρτητόν τε
<span class="lb" data-page="15.468" data-line="14" id="l15.468.14"></span>καὶ διὰ τοῦτο ἀσαφῆ.
</p>
<span class="lb rule" data-page="15.468" data-line="15" id="l15.468.15"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:1.21">
<span class="pb page1" data-page="15.471" id="p15.471"></span>
<span class="milestone ed1page page1" data-n="5.46" data-unit="ed1page" id="ed1page.5.46"></span>
<span class="milestone ed2page page1" data-n="8.20" data-unit="ed2page" id="ed2page.8.20"></span>
<span class="lb head" data-page="15.471" data-line="16" id="l15.471.16"></span>
            <blockquote class="quote lemma">
<span class="lb" data-page="15.471" data-line="17" id="l15.471.17"></span>Περὶ δὲ τῆς ἐπιδόσεως ἐς πλῆθος τοῦ ῥοφήματος, ἢν μὲν
<span class="pb" data-page="15.472" id="p15.472"></span>
<span class="lb" data-page="15.472" data-line="1" id="l15.472.1"></span>ξηρότερον ᾖ τὸ νούσημα ἢ ὡς ἄν τις οἴοιτο, οὐ χρὴ ἐπιπλέον
<span class="lb" data-page="15.472" data-line="2" id="l15.472.2"></span>διδόναι, ἀλλὰ προπίνειν πρὸ τοῦ ῥοφήματος ἢ μελίκρατον
<span class="lb" data-page="15.472" data-line="3" id="l15.472.3"></span>ἢ οἶνον, ὁκότερον ἂν ἁρμόζῃ· τὸ δ᾿ ἁρμόζον ἐφ᾿
<span class="lb" data-page="15.472" data-line="4" id="l15.472.4"></span>ἑκάστοισι τῶν τρόπων εἰρήσεται.
</blockquote>
<span class="lb rule" data-page="15.472" data-line="5" id="l15.472.5"></span>
            <p>
<span class="lb" data-page="15.472" data-line="6" id="l15.472.6"></span>Ξηρότερον νόσημα πολυειδῶς γνωρίζεται, καίτοι τόν γε
<span class="lb" data-page="15.472" data-line="7" id="l15.472.7"></span>καθόλου καὶ κοινὸν λόγον ἔχον τὸν αὐτόν· ἡ μὲν περιπνευμονία
<span class="lb" data-page="15.472" data-line="8" id="l15.472.8"></span>καὶ ἡ πλευρῖτις καὶ ὅλως τὰ κατὰ τὸν πνεύμονα καὶ
<span class="lb" data-page="15.472" data-line="9" id="l15.472.9"></span>τὴν τραχεῖαν ἀρτηρίαν, ὅταν μηδὲν ἀπὸ τῶν πεπονθότων
<span class="lb" data-page="15.472" data-line="10" id="l15.472.10"></span>μορίων ἀποπτύηται· ἧπαρ δὲ προπεπονθὸς ἢ μεσάραιον ἤ
<span class="lb" data-page="15.472" data-line="11" id="l15.472.11"></span>τι τῶν κατὰ κοιλίαν ἢ νῆστιν ἢ ἔντερον ἢ σπλῆνα ἢ γαστρὸς
<span class="lb" data-page="15.472" data-line="12" id="l15.472.12"></span>ἐπεχομένης τελέως, ἢ πρὸς ἀνάγχην ἐκκρινούσης σκληρὰ
<span class="lb" data-page="15.472" data-line="13" id="l15.472.13"></span>καὶ ξηρὰ καὶ σπυραθώδη περιττώματα· τὰ δὲ κατὰ τὰς
<span class="lb" data-page="15.472" data-line="14" id="l15.472.14"></span>ἀρτηρίας καὶ τὰς φλέβας ξηρὰ νοσήματα γνωρίζεται τῇ τε
<span class="lb" data-page="15.472" data-line="15" id="l15.472.15"></span>τῆς γλώττης ξηρότητι καὶ τῷ τοῦ παντὸς σώματος αὐχμῷ.
<span class="lb" data-page="15.472" data-line="16" id="l15.472.16"></span>κατὰ δὲ τὸν αὐτὸν τρόπον ἐπὶ τοῖς ἔξω καὶ προφανῶς ὁρωμένοις
<span class="lb" data-page="15.472" data-line="17" id="l15.472.17"></span>ἕλκεσιν αἱ φλεγμοναὶ γίγνονται ξηραὶ, μηδενὸς ἐξ
<span class="lb" data-page="15.472" data-line="18" id="l15.472.18"></span>αὐτῶν ἰχῶρος χωροῦντος. καὶ τῶν ὀφθαλμῶν δὲ πολλάκις
<span class="pb" data-page="15.473" id="p15.473"></span>
<span class="lb" data-page="15.473" data-line="1" id="l15.473.1"></span>φλεγμοναὶ ξηραὶ συνίστανται, μηδὲν ἐκκρίνουσαι· καὶ τὰ
<span class="lb" data-page="15.473" data-line="2" id="l15.473.2"></span>κατὰ τὸν ἐγκέφαλον ὡσαύτως πάθη μήτε διὰ ῥινῶν μήτε
<span class="lb" data-page="15.473" data-line="3" id="l15.473.3"></span>δι᾿ ὑπερῴας ἐκκαθαιρόμενα ξηρὰ προσηκόντως ἂν λέγοιντο.
<span class="lb" data-page="15.473" data-line="4" id="l15.473.4"></span>καὶ τοῦτ᾿ οὖν ἴσθι ἁπάντων τῶν ξηρῶν νοσημάτων ὑπάρχον
<span class="lb" data-page="15.473" data-line="5" id="l15.473.5"></span>γνώρισμα, τὸ μηδὲν ἐκκρίνεσθαι τῶν περιττωμάτων.
<span class="lb" data-page="15.473" data-line="6" id="l15.473.6"></span>προσηκόντως οὖν ὁ Ἱπποκράτης ἐπ᾿ αὐτῶν πρὸ τῆς πτισάνης
<span class="lb" data-page="15.473" data-line="7" id="l15.473.7"></span>ἀξιοῖ λαμβάνεσθαί τι τῶν ὑγραινόντων, ἤτοι μελίκρατον
<span class="lb" data-page="15.473" data-line="8" id="l15.473.8"></span>ἢ οἶνον, ὡς μᾶλλον τούτων ὕδατος ὑγραινόντων· ἐπεὶ
<span class="lb" data-page="15.473" data-line="9" id="l15.473.9"></span>δὲ ἐπαγγέλλεται περὶ τῆς δυνάμεως αὐτῶν ἐρεῖν, ἀναβεβλήσθω
<span class="lb" data-page="15.473" data-line="10" id="l15.473.10"></span>καὶ ἡμῖν ἡ πρὸς ὕδωρ αὐτῶν παραβολὴ, γενησομένη
<span class="lb" data-page="15.473" data-line="11" id="l15.473.11"></span>κατ᾿ ἐκεῖνο τὸ μέρος τοῦ συγγράμματος, ἐν ᾧ διδάσκει τὰς
<span class="lb" data-page="15.473" data-line="12" id="l15.473.12"></span>δυνάμεις αὐτῶν.
</p>
<span class="lb rule" data-page="15.473" data-line="13" id="l15.473.13"></span>
          </article>

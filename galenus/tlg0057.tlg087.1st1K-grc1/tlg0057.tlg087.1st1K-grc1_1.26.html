<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:1.26">
<span class="pb page1" data-page="15.479" id="p15.479"></span>
<span class="milestone ed1page page1" data-n="5.47" data-unit="ed1page" id="ed1page.5.47"></span>
<span class="milestone ed2page page1" data-n="8.23" data-unit="ed2page" id="ed2page.8.23"></span>
<span class="lb head" data-page="15.479" data-line="14" id="l15.479.14"></span>
            <blockquote class="quote lemma">
<span class="lb" data-page="15.479" data-line="15" id="l15.479.15"></span>Αἵ τε γὰρ ὀδύναι ἐν τοῖσι πλευριτικοῖσιν αὐτίκα παύονται
<span class="lb" data-page="15.479" data-line="16" id="l15.479.16"></span>αὐτόματοι, ὅταν ἄρξωνται πτύειν τι ἄξιον λόγου καὶ
<span class="lb" data-page="15.479" data-line="17" id="l15.479.17"></span>ἐκκαθαίρεσθαι. αἵ τε γὰρ καθάρσιες πολλῷ τελεώτεραί
<span class="lb" data-page="15.479" data-line="18" id="l15.479.18"></span>εἰσι καὶ ἔμπυοι ἧσσον γίνονται ἢ εἰ ἀλλοίως τις διαιτῴη,
<span class="pb" data-page="15.480" id="p15.480"></span>
<span class="lb" data-page="15.480" data-line="1" id="l15.480.1"></span>καὶ αἱ κρίσιες ἁπλούστεραι καὶ εὐκριτώτεραι καὶ ἧσσον
<span class="lb" data-page="15.480" data-line="2" id="l15.480.2"></span>ὑποστροφώδεες.
</blockquote>
<span class="lb rule" data-page="15.480" data-line="3" id="l15.480.3"></span>
            <p>
<span class="lb" data-page="15.480" data-line="4" id="l15.480.4"></span>Γίνεται δὲ ταῦτα πάντα καλῶς ὑπὸ τῆς πτισάνης, διὰ
<span class="lb" data-page="15.480" data-line="5" id="l15.480.5"></span>τὸ ὑγραίνεσθαι καὶ τέμνεσθαι μετρίως τὰ δεόμενα τῆς ἀναπτύσεως
<span class="lb" data-page="15.480" data-line="6" id="l15.480.6"></span>ὑγρὰ καὶ διὰ τὸ τὴν δύναμιν ῥώννυσθαι· συνελθόντων
<span class="lb" data-page="15.480" data-line="7" id="l15.480.7"></span>γὰρ ἀμφοτέρων ἐκκαθαίρονται ταχέως τῶν ἀναπνευστικῶν
<span class="lb" data-page="15.480" data-line="8" id="l15.480.8"></span>ὀργάνων οἱ μοχθηροὶ χυμοί· ὧν τὸ μὲν ὑγραίνειν τε
<span class="lb" data-page="15.480" data-line="9" id="l15.480.9"></span>καὶ τέμνειν ὑπάρχει καὶ τῷ μελικράτῳ, ὁμοίως δὲ τῇ πτισάνῃ
<span class="lb" data-page="15.480" data-line="10" id="l15.480.10"></span>ῥωννύναι τὴν δύναμιν οὐχ ὑπάρχει· τἀναντία δ᾿ ἄρτῳ
<span class="lb" data-page="15.480" data-line="11" id="l15.480.11"></span>τε καὶ χόνδρῳ, τῷ ῥωννύναι τὴν δύναμιν ἔχοντι, τὸ ὑγραίνειν
<span class="lb" data-page="15.480" data-line="12" id="l15.480.12"></span>καὶ τὸ τέμνειν οὐχ ὑπάρχει, καθάπερ οὐδὲ ἄλλῳ τινὶ
<span class="lb" data-page="15.480" data-line="13" id="l15.480.13"></span>τῶν εἰθισμένων δίδοσθαι τοῖς ἀῤῥώστοις ὑπὸ τῶν νῦν ἰατρῶν,
<span class="lb" data-page="15.480" data-line="14" id="l15.480.14"></span>οἷον ὠῶν καὶ ὄρχεων ἀλεκτρυόνων καὶ πτερῶν ἰχθύων
<span class="lb" data-page="15.480" data-line="15" id="l15.480.15"></span>τε καὶ περιστερῶν νεογνῶν, ὅσα τε ἄλλα τοιαῦτα. καὶ ὁ
<span class="lb" data-page="15.480" data-line="16" id="l15.480.16"></span>τὴν φακὴν διδοὺς ἰατρὸς ἐσκευασμένην δι᾿ ὄξους ἐπὶ πλευριτικοῦ
<span class="lb" data-page="15.480" data-line="17" id="l15.480.17"></span>τελέως ἤδη παρηκμακότος, ὡς μηδενὸς ἄλλου δεῖσθαι
<span class="lb" data-page="15.480" data-line="18" id="l15.480.18"></span>ἢ ἀναπτύσεως τῶν πεπεμμένων, εἰκότως ἔδοξεν αἴτιος
<span class="pb" data-page="15.481" id="p15.481"></span>
<span class="lb" data-page="15.481" data-line="1" id="l15.481.1"></span>γενέσθαι θανάτου τῷ κάμνοντι, πνιγέντι διὰ τῆς ἑπομένης
<span class="lb" data-page="15.481" data-line="2" id="l15.481.2"></span>νυκτός. ἀλλὰ φακὴν οὐδ᾿ ἄν τις δοίη τῶν ἐχόντων νοῦν·
<span class="lb" data-page="15.481" data-line="3" id="l15.481.3"></span>ἀπεστραμμένου δὲ μελίκρατον καὶ πτισάνην τοῦ κάμνοντος
<span class="lb" data-page="15.481" data-line="4" id="l15.481.4"></span>οἱ πετραῖοι τῶν ἰχθύων ἐπιτηδειότατοι, σκευαζόμενοι δι᾿ ὕδατος
<span class="lb" data-page="15.481" data-line="5" id="l15.481.5"></span>καὶ πρασίου καὶ ἀνήθου καὶ ἁλῶν ἐλαίου τε συμμέτρου,
<span class="lb" data-page="15.481" data-line="6" id="l15.481.6"></span>τῶν δὲ μὴ πετραίων οἱ ὀνίσκοι. προδιδόναι δ᾿ αὐτῷ
<span class="lb" data-page="15.481" data-line="7" id="l15.481.7"></span>ὀξύμελι, κακοστόμαχον γὰρ οὐδὲν ἔχει τοῦτο, πλὴν εἰ
<span class="lb" data-page="15.481" data-line="8" id="l15.481.8"></span>πεπονθότων ἐπί τινος ἀῤῥώστου τῶν νεύρων καὶ τῆς μήτρας
<span class="lb" data-page="15.481" data-line="9" id="l15.481.9"></span>ἐπὶ γυναικός. ἀντ᾿ αὐτοῦ δ᾿ εἰ βούλοιο τῶν ἄλλων τι
<span class="lb" data-page="15.481" data-line="10" id="l15.481.10"></span>διδόναι φαρμάκων, οἷόν ἐστι τὸ διὰ πρασίου τε καὶ ἴρεως·
<span class="lb" data-page="15.481" data-line="11" id="l15.481.11"></span>καὶ αὐτὴ μέν γε καθ᾿ ἑαυτὴν ἅμα μελικράτῳ πινομένη πέττει
<span class="lb" data-page="15.481" data-line="12" id="l15.481.12"></span>καλῶς τὰ κατὰ τὸν θώρακα καὶ πνεύμονα περιττώματα
<span class="lb" data-page="15.481" data-line="13" id="l15.481.13"></span>καὶ πρὸς τὰς ἀναπτύσεις παρασκευάζει.
</p>
<span class="lb rule" data-page="15.481" data-line="14" id="l15.481.14"></span>
          </article>

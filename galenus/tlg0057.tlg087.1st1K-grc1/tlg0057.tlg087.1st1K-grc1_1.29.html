<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:1.29">
<span class="pb page1" data-page="15.483" id="p15.483"></span>
<span class="milestone ed1page page1" data-n="5.47" data-unit="ed1page" id="ed1page.5.47"></span>
<span class="milestone ed2page page1" data-n="8.24" data-unit="ed2page" id="ed2page.8.24"></span>
<span class="lb head" data-page="15.483" data-line="9" id="l15.483.9"></span>
            <blockquote class="quote lemma">
<span class="lb" data-page="15.483" data-line="10" id="l15.483.10"></span><span class="milestone ed1page" data-n="5.48" data-unit="ed1page" id="ed1page.5.48"></span>Ὀλισθηροτάτη δὲ καὶ ἀδιψοτάτη καὶ εὐπεπτοτάτη
<span class="lb" data-page="15.483" data-line="11" id="l15.483.11"></span>καὶ ἀσθενεστάτη ἐστὶν ἡ κάλλιστα ἑφθὴ, ὧν πάντων δεῖ.
</blockquote>
<span class="lb rule" data-page="15.483" data-line="12" id="l15.483.12"></span>
            <p>
<span class="lb" data-page="15.483" data-line="13" id="l15.483.13"></span>Τὴν καλῶς ἡψημένην πτισάνην οὐ μόνον ὀλισθηροτάτην
<span class="lb" data-page="15.483" data-line="14" id="l15.483.14"></span>τε καὶ ἀδιψοτάτην καὶ εὐπεπτοτάτην εἶναί φησιν, ἀλλὰ
<span class="lb" data-page="15.483" data-line="15" id="l15.483.15"></span>προσέθηκε τῷ τέλει καὶ ἀσθενεστάτην. τὸ μὲν οὖν ὀλισθηροτάτην
<span class="lb" data-page="15.483" data-line="16" id="l15.483.16"></span>εἶναι τὴν καλῶς ἡψημένην ἤδη προείρηται· τὸ δὲ
<span class="lb" data-page="15.483" data-line="17" id="l15.483.17"></span>καὶ ἀδιψοτάτην αὐτὴν ὑπάρχειν ἐνταῦθα πρόσκειται διὰ
<span class="pb" data-page="15.484" id="p15.484"></span>
<span class="lb" data-page="15.484" data-line="1" id="l15.484.1"></span>τὴν τῆς κριθῆς φύσιν γινόμενον· ἔστι δὲ ψυχρὰ τὴν κρᾶσιν.
<span class="lb" data-page="15.484" data-line="2" id="l15.484.2"></span>ὅπως δὲ χρὴ κρίνειν ψυχρὰν καὶ θερμὴν οὐσίαν ἐπὶ
<span class="lb" data-page="15.484" data-line="3" id="l15.484.3"></span>μὲν τῶν ζώων ἐν τοῖς περὶ κράσεων εἴπομεν, ἐπὶ δὲ τῶν
<span class="lb" data-page="15.484" data-line="4" id="l15.484.4"></span>ἀψύχων ἐν τοῖς περὶ τῶν ἁπλῶν φαρμάκων δυνάμεως. ἀλλὰ
<span class="lb" data-page="15.484" data-line="5" id="l15.484.5"></span>καὶ εὐπεπτοτάτην εἶναί φησι τὴν τοιαύτην πτισάνην, ὡς
<span class="lb" data-page="15.484" data-line="6" id="l15.484.6"></span>ἂν διαλελυμένην τε καὶ μηδὲν ἔτι σκληρόν τε καὶ δυσκατέργαστον
<span class="lb" data-page="15.484" data-line="7" id="l15.484.7"></span>ἔχουσαν ἄφυσόν τε γεγονυῖαν ἤδη διὰ τὸ τῆς ἑψήσεως
<span class="lb" data-page="15.484" data-line="8" id="l15.484.8"></span>μῆκος. ὁ δὲ ἐπὶ τῷ τέλει τῆς ῥήσεως εἶπεν, ὀνομάσας
<span class="lb" data-page="15.484" data-line="9" id="l15.484.9"></span>ἀσθενεστάτην τὴν οὕτως ἡψημένην, εἰ μηδὲν προείρηκε περὶ
<span class="lb" data-page="15.484" data-line="10" id="l15.484.10"></span>αὐτῆς ὡς εὐπεπτοτάτης, ἕτοιμον ἂν ἦν φάναι πρὸς τὴν ἐν
<span class="lb" data-page="15.484" data-line="11" id="l15.484.11"></span>τῇ γαστρὶ κατεργασίαν ἀναφέρεσθαι τὸν λόγον, ἀσθενεστάτης
<span class="lb" data-page="15.484" data-line="12" id="l15.484.12"></span>αὐτῆς εἰρημένης, ὡς εἰ καὶ ῥᾷστα νικωμένην εἰρήκει
<span class="lb" data-page="15.484" data-line="13" id="l15.484.13"></span>καὶ κατεργαζομένην ὑπὸ τῆς γαστρὸς καὶ μεταβαλλομένην·
<span class="lb" data-page="15.484" data-line="14" id="l15.484.14"></span>ἐπεὶ δὲ τοῦτο προείρηται, τὴν ἀσθένειαν αὐτῆς ἤτοι διότι
<span class="lb" data-page="15.484" data-line="15" id="l15.484.15"></span>βραχεῖαν τροφὴν τῷ σώματι <span class="milestone ed2page" data-n="8.25" data-unit="ed2page" id="ed2page.8.25"></span>δίδωσιν ἀκουστέον ἐστὶν
<span class="lb" data-page="15.484" data-line="16" id="l15.484.16"></span>ἢ ὅτι ποιότητα μηδεμίαν ἔχει σφοδρὰν, ὡς ἤτοι τῶν νεύρων
<span class="lb" data-page="15.484" data-line="17" id="l15.484.17"></span>ἢ τῆς γνώμης ἅπτεσθαι, καθάπερ ὄξος τε καὶ ὁ οἶνος.
</p>
<span class="lb rule" data-page="15.484" data-line="18" id="l15.484.18"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:1.7">
<span class="pb page1" data-page="15.426" id="p15.426"></span>
<span class="milestone ed1page page1" data-n="5.39" data-unit="ed1page" id="ed1page.5.39"></span>
<span class="milestone ed2page page1" data-n="8.4" data-unit="ed2page" id="ed2page.8.4"></span>
<span class="lb head" data-page="15.426" data-line="9" id="l15.426.9"></span>
            <blockquote class="quote lemma">
<span class="lb" data-page="15.426" data-line="10" id="l15.426.10"></span>Ἔνιοι δὲ τοὺς ἀριθμοὺς ἑκάστου τῶν νουσημάτων σάφα
<span class="lb" data-page="15.426" data-line="11" id="l15.426.11"></span>ἐθέλοντες φράζειν οὐκ ὀρθῶς ἔγραψαν. μὴ γὰρ καὶ
<span class="lb" data-page="15.426" data-line="12" id="l15.426.12"></span>οὐκ εὐαρίθμητον ἦν, εἰ τουτέῳ τις σημαίνεται τὴν τῶν
<span class="lb" data-page="15.426" data-line="13" id="l15.426.13"></span>καμνόντων νοῦσον, τῷ ἕτερον τοῦ ἑτέρου διαφέρειν τι
<span class="lb" data-page="15.426" data-line="14" id="l15.426.14"></span>καὶ μὴ τὠυτὸ νούσημα δοκέει εἶναι, ἢν μὴ τὠυτὸ ὄνομα
<span class="lb" data-page="15.426" data-line="15" id="l15.426.15"></span>ἔχῃ. ἐμοὶ δὲ ἁνδάνει μὲν ἐν πάσῃ τέχνῃ προσέχειν τὸν
<span class="lb" data-page="15.426" data-line="16" id="l15.426.16"></span>νόον. καὶ γὰρ ὁκόσα ἔργα διήκει καλῶς, ἕκαστα χρὴ
<span class="lb" data-page="15.426" data-line="17" id="l15.426.17"></span>ποιέειν καὶ ὀρθῶς, καὶ ὁκόσα ἔργα ταχέως, ταχέως, καὶ
<span class="pb" data-page="15.427" id="p15.427"></span>
<span class="lb" data-page="15.427" data-line="1" id="l15.427.1"></span>ὁκόσα καθαρίως, καθαρίως· <span class="milestone ed2page" data-n="8.5" data-unit="ed2page" id="ed2page.8.5"></span>καὶ ὁκόσα ἀνωδύνως δεῖ
<span class="lb" data-page="15.427" data-line="2" id="l15.427.2"></span>διαχειρίζεσθαι, ὡς ἀνωδυνώτατα ποιέειν· καὶ τὰ ἄλλα
<span class="lb" data-page="15.427" data-line="3" id="l15.427.3"></span>πάντα τὰ τοιουτότροπα, διαφερόντως τῶν πέλας, ἐπὶ τὸ
<span class="lb" data-page="15.427" data-line="4" id="l15.427.4"></span>βέλτιον ποιέειν χρή· μάλιστα δὲ ἂν ἐπαινέσαιμι ἰητρὸν,
<span class="lb" data-page="15.427" data-line="5" id="l15.427.5"></span>ὅστις ἐν τοῖσιν ὀξέσι νουσήμασιν, ἃ τοὺς πλείστους τῶν
<span class="lb" data-page="15.427" data-line="6" id="l15.427.6"></span>ἀνθρώπων κτείνει, ἐν τουτέοισι διαφέρων τι τῶν ἄλλων
<span class="lb" data-page="15.427" data-line="7" id="l15.427.7"></span>εἴη ἐπὶ τὸ βέλτιον. ἔστι δὲ ταῦτα ὀξέα, ὁκοῖα ὠνόμασαν
<span class="lb" data-page="15.427" data-line="8" id="l15.427.8"></span>οἱ ἀρχαῖοι πλευρῖτιν καὶ περιπλευμονίην καὶ φρενῖτιν καὶ
<span class="lb" data-page="15.427" data-line="9" id="l15.427.9"></span>λήθαργον καὶ καῦσον καὶ τὰ ἄλλα νουσήματα, ὁκόσα τουτέων
<span class="lb" data-page="15.427" data-line="10" id="l15.427.10"></span>ἐχόμενά ἐστιν, ὧν οἱ πυρετοὶ τὸ ἐπίπαν ξυνεχέες
<span class="lb" data-page="15.427" data-line="11" id="l15.427.11"></span>ὄντες κτείνουσιν.
</blockquote>
<span class="lb rule" data-page="15.427" data-line="12" id="l15.427.12"></span>
            <p>
<span class="lb" data-page="15.427" data-line="13" id="l15.427.13"></span>Εἶπεν ὀλίγον ἔμπροσθεν ὅτι κατ᾿ ἀρχὰς εὐθέως ἔγραψαν
<span class="lb" data-page="15.427" data-line="14" id="l15.427.14"></span>οἱ ἀπὸ Κνίδου ἰατροὶ περὶ νοσημάτων περαιτέρω τοῦ
<span class="lb" data-page="15.427" data-line="15" id="l15.427.15"></span>προσήκοντος, χολῆς νοῦσοι ζ΄· κατὰ τὸν αὐτὸν δὲ τρόπον
<span class="lb" data-page="15.427" data-line="16" id="l15.427.16"></span>καὶ κατωτέρω πάλιν ἀπὸ τῆς κύστεως νοῦσοι ιβ΄, καὶ πάλιν
<span class="lb" data-page="15.427" data-line="17" id="l15.427.17"></span>ἔτι κατωτέρω νεφρῶν νοσήματα δ΄, καὶ μετὰ τοῦτο πάλιν
<span class="lb" data-page="15.427" data-line="18" id="l15.427.18"></span>ἀπὸ τῆς κύστεως νοῦσοι στραγγουριῶν τέσσαρες, εἶτα
<span class="pb" data-page="15.428" id="p15.428"></span>
<span class="lb" data-page="15.428" data-line="1" id="l15.428.1"></span>πάλιν ἐφεξῆς τέτανοι γ΄, καὶ μετὰ ταῦτα πάλιν ἴκτεροι δ΄.
<span class="lb" data-page="15.428" data-line="2" id="l15.428.2"></span>εἶτα μετὰ τοῦτο φθίσιες γ΄. εἰς γὰρ τὰς τῶν σωμάτων ποικιλίας
<span class="lb" data-page="15.428" data-line="3" id="l15.428.3"></span>ἔβλεπον ὑπὸ πολλῶν αἰτίων ἐξαλλασσομένας, παρέντες
<span class="lb" data-page="15.428" data-line="4" id="l15.428.4"></span>σκοπεῖσθαι τῶν διαθέσεων τὴν ταυτότητα, καθάπερ ὁ
<span class="lb" data-page="15.428" data-line="5" id="l15.428.5"></span>Ἱπποκράτης ἐποίησε μεθόδῳ χρησάμενος εἰς τὴν εὕρεσιν
<span class="lb" data-page="15.428" data-line="6" id="l15.428.6"></span>αὐτῶν, ᾖ μόνον δυνατόν ἐστιν εὑρεῖν νοσημάτων ἀριθμόν.
<span class="lb" data-page="15.428" data-line="7" id="l15.428.7"></span>ἐπιδέδεικται δὲ ὑφ᾿ ἡμῶν ἡ μέθοδος αὕτη κατ᾿ ἀρχὰς εὐθέως
<span class="lb" data-page="15.428" data-line="8" id="l15.428.8"></span>τῶν τῆς θεραπευτικῆς μεθόδου βιβλίων· εἴρηται δὲ κᾀν τῷ
<span class="lb" data-page="15.428" data-line="9" id="l15.428.9"></span>περὶ τῶν καθ᾿ Ἱπποκράτην στοιχείων ἐπ᾿ ὀλίγον· ἐν συντόμῳ
<span class="lb" data-page="15.428" data-line="10" id="l15.428.10"></span>δὲ λόγῳ περὶ τῆς τῶν νοσημάτων διαφορᾶς ἓν ἔχεις
<span class="lb" data-page="15.428" data-line="11" id="l15.428.11"></span>ὑπόμνημα ἡμέτερον. νυνὶ δ᾿ ἀκολουθεῖν προσήκει ταῖς ῥήσεσιν,
<span class="lb" data-page="15.428" data-line="12" id="l15.428.12"></span>οὗτος γὰρ ὁ σκοπὸς τῆς ἐξηγήσεως, ὡς εἴ γέ τις ἐν
<span class="lb" data-page="15.428" data-line="13" id="l15.428.13"></span>ταῖς ἐξηγήσεσι τὰς ἀποδείξεις γράφοι, μακρὸν ἀνύσας λόγον
<span class="lb" data-page="15.428" data-line="14" id="l15.428.14"></span>ἕνεκα τῆς τῶν νοσημάτων ἰάσεως, τὸ κυριώτατον ἀφεὶς ἔσται
<span class="lb" data-page="15.428" data-line="15" id="l15.428.15"></span>μέρος ὅ τί περ ἂν εἰς τὴν ἴασιν τῶν ὀλεθριωτάτων νοσημάτων
<span class="lb" data-page="15.428" data-line="16" id="l15.428.16"></span>διαφέρει. τὸ μὲν κεφάλαιον τῆς προκειμένης ῥήσεως
<span class="lb" data-page="15.428" data-line="17" id="l15.428.17"></span>τοῦτό ἐστι, τὸ δὲ κατὰ μέρος τῆς λέξεως ἐφεξῆς δίειμι.
</p>
<span class="lb rule" data-page="15.428" data-line="18" id="l15.428.18"></span>
          </article>

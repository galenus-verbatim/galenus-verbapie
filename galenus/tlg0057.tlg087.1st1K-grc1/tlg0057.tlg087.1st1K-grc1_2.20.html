<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:2.20">
<span class="pb page1" data-page="15.549" id="p15.549"></span>
<span class="milestone ed1page page1" data-n="5.58" data-unit="ed1page" id="ed1page.5.58"></span>
<span class="milestone ed2page page1" data-n="8.49" data-unit="ed2page" id="ed2page.8.49"></span>
<span class="lb head" data-page="15.549" data-line="1" id="l15.549.1"></span>
            <blockquote class="quote lemma">
<span class="lb" data-page="15.549" data-line="2" id="l15.549.2"></span>Χρὴ δὲ καὶ τὰ μαθήματα ποιέεσθαι ἐν τῇ διαίτῃ τῶν ἀνθρώπων
<span class="lb" data-page="15.549" data-line="3" id="l15.549.3"></span>ἔτι ὑγιαινόντων, οἷα ξυμφέρει· εἰ γὰρ δὴ τοῖσί
<span class="lb" data-page="15.549" data-line="4" id="l15.549.4"></span>γε ὑγιαίνουσι φαίνονται διαφέροντα μεγάλα τὰ τοῖα ἢ
<span class="lb" data-page="15.549" data-line="5" id="l15.549.5"></span>τοῖα διαιτήματα, ἐν ἄλλῳ τινί που καὶ ἐν τῇσι μεταβολῇσι,
<span class="lb" data-page="15.549" data-line="6" id="l15.549.6"></span>πῶς οὐχὶ καὶ ἐν τῇσι νούσοισι διαφέρει μεγάλα καὶ
<span class="lb" data-page="15.549" data-line="7" id="l15.549.7"></span>τουτέων ἐν τῇσιν ὀξυτάτῃσι μάλιστα;
</blockquote>
<span class="lb rule" data-page="15.549" data-line="8" id="l15.549.8"></span>
            <p>
<span class="lb" data-page="15.549" data-line="9" id="l15.549.9"></span>Ἀποδεικνύειν ἤρξατο τὴν προειρημένην ὑπ᾿ αὐτοῦ περὶ
<span class="lb" data-page="15.549" data-line="10" id="l15.549.10"></span>τῆς διαίτης δόξαν, ἐλέγχων ἅμα καὶ τοὺς ἐναντίως διαιτῶντας·
<span class="lb" data-page="15.549" data-line="11" id="l15.549.11"></span>ἵνα δὲ σαφὴς ὁ λόγος γένηται, τὸ κεφάλαιον αὐτοῦ
<span class="lb" data-page="15.549" data-line="12" id="l15.549.12"></span>σύμπαν ἄμεινόν μοι δοκεῖ προειπεῖν. ἔστι δὲ τῶν εἰς αὐτὸ
<span class="lb" data-page="15.549" data-line="13" id="l15.549.13"></span>λαμβανομένων λημμάτων τὸ μὲν ἕτερον ἀξίωμα καθόλου
<span class="lb" data-page="15.549" data-line="14" id="l15.549.14"></span>τοιοῦτον· ἐὰν τοῖς ὑγιαίνουσι βλάβην φέρουσιν αἱ ἀθρόαι
<span class="lb" data-page="15.549" data-line="15" id="l15.549.15"></span>τῆς διαίτης ἐπὶ τἀναντία μεταβολαὶ, πολὺ μᾶλλον τοῖς νοσοῦσιν·
<span class="lb" data-page="15.549" data-line="16" id="l15.549.16"></span>ὃ καὶ πολυειδῶς ἐστιν ἑρμηνεύειν, ἄλλοτε εἰς ἄλλην
<span class="lb" data-page="15.549" data-line="17" id="l15.549.17"></span>λέξιν μεταλαμβάνοντας, οἷον οὕτως· ἐπὶ τῶν κατὰ δίαιταν
<span class="pb" data-page="15.550" id="p15.550"></span>
<span class="lb" data-page="15.550" data-line="1" id="l15.550.1"></span>ἀθρόων μεταβολῶν οἱ ὑγιαίνοντες ἧττον βλάπτονται τῶν
<span class="lb" data-page="15.550" data-line="2" id="l15.550.2"></span>νοσούντων· ἢ οὕτως, οἱ νοσοῦντες βλάπτονται μᾶλλον τῶν
<span class="lb" data-page="15.550" data-line="3" id="l15.550.3"></span>ὑγιαινόντων· ἢ οὕτως, τὰ βλαβερὰ τοὺς ὑγιαίνοντας ἧττον
<span class="lb" data-page="15.550" data-line="4" id="l15.550.4"></span>βλάπτει τῶν νοσούντων· καὶ ἔτι γενικώτερον τοῦδε· τοὺς
<span class="lb" data-page="15.550" data-line="5" id="l15.550.5"></span>ἰσχυροτέρους ἧττον βλάπτει, τοὺς δ᾿ ἀσθενεστέρους μᾶλλον
<span class="lb" data-page="15.550" data-line="6" id="l15.550.6"></span>τὰ βλαβερά· ἔξεστι δὲ καὶ ἄλλως ἑρμηνεύειν τὴν αὐτὴν τοῦ
<span class="lb" data-page="15.550" data-line="7" id="l15.550.7"></span>λόγου δύναμιν, ἤτοι τὸ καθ᾿ αὑτὸ καὶ πρώτως χρήσιμον εἰς
<span class="lb" data-page="15.550" data-line="8" id="l15.550.8"></span>τὸ ἀποδεικνύμενον ἢ διά τινος τῶν περιεχόντων ἀξιωμάτων
<span class="lb" data-page="15.550" data-line="9" id="l15.550.9"></span>ἢ λημμάτων αὐτό. τοιοῦτον μὲν δή σοι τὸ ἕτερον τῶν λημμάτων
<span class="lb" data-page="15.550" data-line="10" id="l15.550.10"></span>ἐστὶν ἐξ αὐτοῦ πιστὸν, ἅπερ δὴ καὶ καλεῖν ἔθος ἐστὶν
<span class="lb" data-page="15.550" data-line="11" id="l15.550.11"></span>ἀξιώματα τοῖς περὶ τὸν Ἀριστοτέλην· <span class="milestone ed2page" data-n="8.50" data-unit="ed2page" id="ed2page.8.50"></span>τὸ δὲ ἕτερον
<span class="lb" data-page="15.550" data-line="12" id="l15.550.12"></span>ἐξ ἐμπειρίας ἐγνωσμένον ἐφεξῆς ἄκουε· καὶ τοὺς ὑγιαίνοντας
<span class="lb" data-page="15.550" data-line="13" id="l15.550.13"></span>ἡ ἀθρόα μεταβολὴ τῆς διαίτης βλάπτει. τούτοις δ᾿
<span class="lb" data-page="15.550" data-line="14" id="l15.550.14"></span>ἀμφοτέροις τοῖς λήμμασιν ἕπεται τὸ συμπέρασμα, τὸ βλάπτεσθαι
<span class="lb" data-page="15.550" data-line="15" id="l15.550.15"></span>μειζόνως τοὺς νοσοῦντας ὑπὸ τῆς ἀθρόας ἐν τῇ
<span class="lb" data-page="15.550" data-line="16" id="l15.550.16"></span>διαίτῃ μεταβολῆς καὶ πολὺ δὴ μᾶλλον ἔτι τοὺς ὀξέως νοσοῦντας.
<span class="lb" data-page="15.550" data-line="17" id="l15.550.17"></span>αὕτη μὲν ἡ τοῦ λόγου δύναμις· ὁ δὲ Ἱπποκράτης τὸ
<span class="lb" data-page="15.550" data-line="18" id="l15.550.18"></span>μὲν ἕτερον τῶν λημμάτων ἐξ ἑαυτοῦ πρότερον πιστότερον ὂν
<span class="lb" data-page="15.550" data-line="19" id="l15.550.19"></span>ἄντικρυς λαμβάνει χωρὶς κατασκευῆς· τὸ δὲ ἕτερον ἐκ τῶν
<span class="pb" data-page="15.551" id="p15.551"></span>
<span class="lb" data-page="15.551" data-line="1" id="l15.551.1"></span>διὰ τῆς ἐμπειρίας κατὰ μέρος ἑωραμένων πιστοῦται, καὶ
<span class="lb" data-page="15.551" data-line="2" id="l15.551.2"></span>τοῦτο αὐτὸ δηλοῖ καὶ ὁ ἐφεξῆς λόγος.
</p>
<span class="lb rule" data-page="15.551" data-line="3" id="l15.551.3"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:2.23">
<span class="pb page1" data-page="15.556" id="p15.556"></span>
<span class="milestone ed1page page1" data-n="5.59" data-unit="ed1page" id="ed1page.5.59"></span>
<span class="milestone ed2page page1" data-n="8.51" data-unit="ed2page" id="ed2page.8.51"></span>
<span class="lb head" data-page="15.556" data-line="10" id="l15.556.10"></span>
            <blockquote class="quote lemma">
<span class="lb" data-page="15.556" data-line="11" id="l15.556.11"></span><span class="milestone ed2page" data-n="8.52" data-unit="ed2page" id="ed2page.8.52"></span>Ἀρήγει οὖν τουτέοισιν ἀνασηκῶσαι τὴν μεταβολήν.
<span class="lb" data-page="15.556" data-line="12" id="l15.556.12"></span>ἐγκοιμηθῆναι γὰρ χρὴ ὥσπερ νύκτα ἀγαγόντα μετὰ τὸ
<span class="lb" data-page="15.556" data-line="13" id="l15.556.13"></span>δεῖπνον, τοῦ μὲν χειμῶνος ἀριγέως, τοῦ δὲ θέρεος ἀθαλπέως·
<span class="lb" data-page="15.556" data-line="14" id="l15.556.14"></span>ἢν δὲ καθεύδειν μὴ δύνανται, βραδεῖαν συχνὴν περίοδον
<span class="lb" data-page="15.556" data-line="15" id="l15.556.15"></span>πλανηθέντα μὴ στασίμως, δειπνῆσαι μηδὲν ἢ ὀλίγα
<span class="lb" data-page="15.556" data-line="16" id="l15.556.16"></span>καὶ μὴ βλαβερὰ, ἔτι δὲ ἔλασσον πιεῖν καὶ μὴ ὑδαρές. ἔτι
<span class="lb" data-page="15.556" data-line="17" id="l15.556.17"></span>δὲ μᾶλλον ἂν πονήσειεν ὁ τοιοῦτος, εἰ τρὶς σιτέοιτο
<span class="lb" data-page="15.556" data-line="18" id="l15.556.18"></span>τῆς ἡμέρας ἐς κόρον, ἔτι δὲ μᾶλλον, εἰ πλεονάκις· καίτοιγε
<span class="pb" data-page="15.557" id="p15.557"></span>
<span class="lb" data-page="15.557" data-line="1" id="l15.557.1"></span>πολλοί εἰσιν, οἳ εὐφόρως φέρουσι τρὶς σιτεόμενοι
<span class="lb" data-page="15.557" data-line="2" id="l15.557.2"></span>τῆς ἡμέρης εἰς πλῆθος, οἳ ἂν οὕτως ἐθισθῶσιν.
</blockquote>
<span class="lb rule" data-page="15.557" data-line="3" id="l15.557.3"></span>
            <p>
<span class="lb" data-page="15.557" data-line="4" id="l15.557.4"></span>Οὐκ ἦν ἀναγκαῖον εἰρῆσθαι νῦν ταῦτα, προὔκειτο γὰρ
<span class="lb" data-page="15.557" data-line="5" id="l15.557.5"></span>αὐτῷ διδάξαι τὰς ἐξαπιναίας μεταβολὰς τῶν ἐθῶν βλάπτειν
<span class="lb" data-page="15.557" data-line="6" id="l15.557.6"></span>ἡμᾶς, οὐχ ὅπως χρὴ τὰς τοιαύτας βλάβας ἐκθεραπεύειν·
<span class="lb" data-page="15.557" data-line="7" id="l15.557.7"></span>ἐπεὶ δὲ καὶ τοῦτο ἔδοξεν αὐτῷ πρᾶξαι, καὶ ἡμεῖς ἀκολουθήσωμεν
<span class="lb" data-page="15.557" data-line="8" id="l15.557.8"></span>οἷς ἔγραψε, μάλιστα μὲν ἐπὶ πλέον κοιμηθῆναι κελεύων,
<span class="lb" data-page="15.557" data-line="9" id="l15.557.9"></span>εἰ δὲ καθεύδειν μὴ δύναιντο περιπατῆσαι σχολαίως
<span class="lb" data-page="15.557" data-line="10" id="l15.557.10"></span>συχνὴν περίοδον, ὡς μὲν οἱ πλεῖστοι τῶν ἐξηγουμένων λέγουσι,
<span class="lb" data-page="15.557" data-line="11" id="l15.557.11"></span>μετὰ τὸ δεῖπνον, ὡς δὲ ἡ διάνοια τῶν εἰρημένων βούλεται,
<span class="lb" data-page="15.557" data-line="12" id="l15.557.12"></span>μετὰ τὸ ἄριστον· τὸ γὰρ ὥσπερ νύκτα ἀγαγόντα περὶ
<span class="lb" data-page="15.557" data-line="13" id="l15.557.13"></span>τῶν ἡμερινῶν ὕπνων, οὐ τῶν ἐν τῇ νυκτὶ προσήκει λέγεσθαι.
<span class="lb" data-page="15.557" data-line="14" id="l15.557.14"></span>καὶ μέντοι τὸ γεγραμμένον ἐφεξῆς ἔνθα φησίν· ἢν
<span class="lb" data-page="15.557" data-line="15" id="l15.557.15"></span>δὲ καθεύδειν μὴ δύνανται, βραδεῖαν συχνὴν περίοδον πλανηθέντα
<span class="lb" data-page="15.557" data-line="16" id="l15.557.16"></span>μὴ στασίμως, δειπνῆσαι μηδὲν ἢ ὀλίγα· μαρτυρεῖ
<span class="lb" data-page="15.557" data-line="17" id="l15.557.17"></span>τῷ μετὰ τὸ ἄριστον αὐτὸν ἀξιοῦν κοιμηθῆναι. δυοῖν οὖν θάτερον
<span class="lb" data-page="15.557" data-line="18" id="l15.557.18"></span>ἢ ἐπανορθωτέον ἐστὶν ὡς ἡμαρτημένην μὲν τοιαύτην
<span class="pb" data-page="15.558" id="p15.558"></span>
<span class="lb" data-page="15.558" data-line="1" id="l15.558.1"></span>γραφὴν καὶ οὕτω γραπτέον· ἐγκοιμηθῆναι γὰρ χρὴ ὥσπερ
<span class="lb" data-page="15.558" data-line="2" id="l15.558.2"></span>νύκτα ἀγαγόντα, μετὰ τὸ ἄριστον, τοῦ μὲν χειμῶνος ἀριγέως,
<span class="lb" data-page="15.558" data-line="3" id="l15.558.3"></span>τοῦ δὲ θέρεος ἀθαλπέως· ἢ εἴπερ φυλάττοιμεν τὴν μετὰ τὸ
<span class="lb" data-page="15.558" data-line="4" id="l15.558.4"></span>δεῖπνον, οὕτως ἀκουστέον τῆς λέξεως· ἐγκοιμηθῆναι γὰρ
<span class="lb" data-page="15.558" data-line="5" id="l15.558.5"></span>χρὴ ὥσπερ μετὰ τὸ δεῖπνον ἐκοιμᾶτο πρόσθεν, οὕτω νῦν
<span class="lb" data-page="15.558" data-line="6" id="l15.558.6"></span>μετὰ τὸ ἄριστον ὥσπερ νύκτα ἀγαγόντα. τοῦ δὲ κελεύειν
<span class="lb" data-page="15.558" data-line="7" id="l15.558.7"></span>αὐτὸν ἤτοι μηδὲν ὅλως ἢ ὀλίγα καὶ κοῦφα δειπνῆσαι, πρόδηλος
<span class="lb" data-page="15.558" data-line="8" id="l15.558.8"></span>ὁ λογισμός· ἡσυχάσαι γὰρ βούλεται τὴν γαστέρα καὶ
<span class="lb" data-page="15.558" data-line="9" id="l15.558.9"></span>ἀνακτήσασθαι τὸν κάματον, ὃν ἔκαμνε βαρυνθεῖσα διὰ τὸ
<span class="lb" data-page="15.558" data-line="10" id="l15.558.10"></span>παρὰ τὸ ἔθος ἀριστῆσαι τὸν ἄνθρωπον. ἀκόλουθον δὲ τούτῳ
<span class="lb" data-page="15.558" data-line="11" id="l15.558.11"></span>καὶ τὸ πιεῖν μὲν ἧττον, οὐ μὴν ὑδαρές γε· τόν τε γὰρ
<span class="lb" data-page="15.558" data-line="12" id="l15.558.12"></span>κλύδωνα καὶ τὴν ὑγρότητα καὶ ψύξιν φυλάξασθαι χρὴ βεβαρημένης
<span class="lb" data-page="15.558" data-line="13" id="l15.558.13"></span>τῆς γαστρὸς ὑπὸ τοῦ πλήθους τῶν σιτίων· αὐτὸ δὲ
<span class="lb" data-page="15.558" data-line="14" id="l15.558.14"></span>τὸ διδόμενον πόμα μὴ ὑδαρὲς, ἀλλ᾿ ἐκθερμαῖνόν τε καὶ
<span class="lb" data-page="15.558" data-line="15" id="l15.558.15"></span>ῥωννύον εἶναι τὴν γαστέρα. τὰ δὲ ἄλλα τὰ συνεχῆ τῇ ῥήσει
<span class="lb" data-page="15.558" data-line="16" id="l15.558.16"></span>δῆλα.
</p>
<span class="lb rule" data-page="15.558" data-line="17" id="l15.558.17"></span>
          </article>

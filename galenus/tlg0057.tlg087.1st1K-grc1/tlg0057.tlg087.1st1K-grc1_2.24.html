<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:2.24">
<span class="pb page1" data-page="15.559" id="p15.559"></span>
<span class="milestone ed1page page1" data-n="5.59" data-unit="ed1page" id="ed1page.5.59"></span>
<span class="milestone ed2page page1" data-n="8.52" data-unit="ed2page" id="ed2page.8.52"></span>
<span class="lb head" data-page="15.559" data-line="1" id="l15.559.1"></span>
            <blockquote class="quote lemma">
<span class="lb" data-page="15.559" data-line="2" id="l15.559.2"></span><span class="milestone ed2page" data-n="8.53" data-unit="ed2page" id="ed2page.8.53"></span>Ἀλλὰ μὴν καὶ οἱ μεμαθηκότες δὶς σιτεῖσθαι τῆς
<span class="lb" data-page="15.559" data-line="3" id="l15.559.3"></span>ἡμέρης, ἢν μὴ ἀριστήσωσιν, ἀσθενέες καὶ ἄῤῥωστοί εἰσι
<span class="lb" data-page="15.559" data-line="4" id="l15.559.4"></span>καὶ δειλοὶ εἰς πᾶν ἔργον καὶ καρδιαλγέες. κρεμᾶσθαι γὰρ
<span class="lb" data-page="15.559" data-line="5" id="l15.559.5"></span>δοκέει τὰ σπλάγχνα αὐτέοισι καὶ οὐρέουσι θερμὸν καὶ
<span class="lb" data-page="15.559" data-line="6" id="l15.559.6"></span>χλωρὸν καὶ ἡ ἄφοδος ξυγκαίεται· ἔστι δ᾿ οἷσι καὶ τὸ
<span class="lb" data-page="15.559" data-line="7" id="l15.559.7"></span>στόμα πικραίνεται καὶ οἱ ὀφθαλμοὶ κοιλαίνονται καὶ οἱ
<span class="lb" data-page="15.559" data-line="8" id="l15.559.8"></span>κρόταφοι πάλλονται καὶ τὰ ἄκρα διαψύχεται.
</blockquote>
<span class="lb rule" data-page="15.559" data-line="9" id="l15.559.9"></span>
            <p>
<span class="lb" data-page="15.559" data-line="10" id="l15.559.10"></span>Ταύτης τῆς ῥήσεως τὰ μὲν ἄλλα διὰ τῆς παραβολῆς,
<span class="lb" data-page="15.559" data-line="11" id="l15.559.11"></span>ὧν τοῖς ἀριστήσασι παρὰ τὸ ἔθος συμβαίνειν ἔφησεν, ἐξήγημαι·
<span class="lb" data-page="15.559" data-line="12" id="l15.559.12"></span>περὶ δὲ τῶν ὑπολοίπων νῦν ἐρῶ. τὴν ἄφοδον αὐτῶν,
<span class="lb" data-page="15.559" data-line="13" id="l15.559.13"></span>τουτέστι τὸ ἀποπάτημα, συγκαίεσθαί φησιν, ὑπὸ τῆς
<span class="lb" data-page="15.559" data-line="14" id="l15.559.14"></span>θερμασίας δηλονότι κατοπτώμενον· ξηρότερόν τε γὰρ ἑαυτοῦ
<span class="lb" data-page="15.559" data-line="15" id="l15.559.15"></span>καὶ πυρωδέστερον γίνεται τὸ σῶμα, τοῖς ἐκλείπουσι
<span class="lb" data-page="15.559" data-line="16" id="l15.559.16"></span><span class="milestone ed1page" data-n="5.60" data-unit="ed1page" id="ed1page.5.60"></span>τὸ εἰθισμένον ἄριστον. ἐνίοις δὲ καὶ τὸ στόμα πικρὸν
<span class="lb" data-page="15.559" data-line="17" id="l15.559.17"></span>γίγνεσθαί φησιν· εἰσὶ δ᾿ οὗτοι χολωδέστεροι φύσει, καὶ
<span class="lb" data-page="15.559" data-line="18" id="l15.559.18"></span>οἱ ὀφθαλμοὶ κοῖλοι γίγνονται τοῖς τοιούτοις ξηραινόμενοι
<span class="lb" data-page="15.559" data-line="19" id="l15.559.19"></span>κατὰ τὴν αὐτὴν αἰτίαν τὴν συγκαίουσαν τὸ διαχώρημα. διὰ
<span class="pb" data-page="15.560" id="p15.560"></span>
<span class="lb" data-page="15.560" data-line="1" id="l15.560.1"></span>δὲ τὴν ἐπὶ τὸ πυρῶδες ἐν ταῖς πικροχόλοις φύσεσιν ἐκτροπὴν
<span class="lb" data-page="15.560" data-line="2" id="l15.560.2"></span>τῆς ἐμφύτου θερμασίας καὶ οἱ κρόταφοι πάλλονται,
<span class="lb" data-page="15.560" data-line="3" id="l15.560.3"></span>τουτέστιν αἱ κατὰ τοὺς κροτάφους ἀρτηρίαι σφύζουσιν ἐπιφανῶς·
<span class="lb" data-page="15.560" data-line="4" id="l15.560.4"></span>καὶ τὰ τοῦ σώματος ἄκρα ψυχρότερα γίγνεται, χολωδῶν
<span class="lb" data-page="15.560" data-line="5" id="l15.560.5"></span>ἰχώρων ἐμπιπλαμένης τῆς γαστρὸς, ὑφ᾿ ὧν δακνομένη
<span class="lb" data-page="15.560" data-line="6" id="l15.560.6"></span>τε καὶ ἀνιωμένη καταλύει τὴν δύναμιν καὶ καταψύχει τὰ
<span class="lb" data-page="15.560" data-line="7" id="l15.560.7"></span>ἄκρα τοῦ σώματος.
</p>
<span class="lb rule" data-page="15.560" data-line="8" id="l15.560.8"></span>
          </article>

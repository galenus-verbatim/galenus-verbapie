<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:2.29">
<span class="pb page1" data-page="15.564" id="p15.564"></span>
<span class="milestone ed1page page1" data-n="5.60" data-unit="ed1page" id="ed1page.5.60"></span>
<span class="milestone ed2page page1" data-n="8.55" data-unit="ed2page" id="ed2page.8.55"></span>
<span class="lb head" data-page="15.564" data-line="14" id="l15.564.14"></span>
            <blockquote class="quote lemma">
<span class="lb" data-page="15.564" data-line="15" id="l15.564.15"></span>Αὐτοὶ μέντοι σφῶν αὐτῶν δυσφορώτερον δὴ τὰ τοιαῦτα φέρουσιν
<span class="lb" data-page="15.564" data-line="16" id="l15.564.16"></span>οἱ πικρόχολοι τὰ ἄνω.
</blockquote>
<span class="lb rule" data-page="15.564" data-line="17" id="l15.564.17"></span>
            <p>
<span class="lb" data-page="15.564" data-line="18" id="l15.564.18"></span>Εἶπον ἤδη κᾀγὼ πρὸ μικροῦ περὶ τῶν πικροχόλων ὡς
<span class="pb" data-page="15.565" id="p15.565"></span>
<span class="lb" data-page="15.565" data-line="1" id="l15.565.1"></span>δυσφορώτεροι γίγνονται τῶν φλεγματωδῶν ἐν τῷ μεταβάλλειν
<span class="lb" data-page="15.565" data-line="2" id="l15.565.2"></span>ἀθρόως τὴν δίαιταν ἐπὶ τὴν ἔνδειαν· ἐκχολοῦται γὰρ
<span class="lb" data-page="15.565" data-line="3" id="l15.565.3"></span>αὐτοῖς θᾶττον ἣ θ᾿ ὅλη τοῦ σώματος ἕξις καὶ ἡ κατὰ τὴν
<span class="lb" data-page="15.565" data-line="4" id="l15.565.4"></span>γαστέρα. διὰ τί δὲ οὐχ ἁπλῶς εἶπεν οἱ πικρόχολοι, ἀλλὰ
<span class="lb" data-page="15.565" data-line="5" id="l15.565.5"></span>προσέθηκε τὰ ἄνω; ὅτι τῆς ξανθῆς χολῆς, ἣν δὴ καὶ ὠχρὰν
<span class="lb" data-page="15.565" data-line="6" id="l15.565.6"></span>καὶ πικρὰν ὀνομάζουσιν, ἐπιπολαζούσης μὲν τῇ ἄνω γαστρὶ
<span class="lb" data-page="15.565" data-line="7" id="l15.565.7"></span>πικροχόλους εἰκότως ἐροῦμεν εἶναι τὰ ἄνω τοὺς τοιούτους,
<span class="lb" data-page="15.565" data-line="8" id="l15.565.8"></span>ὑπιούσης δὲ δι᾿ ἕδρας πικροχόλους τὰ κάτω. Παύλῳ μὲν
<span class="lb" data-page="15.565" data-line="9" id="l15.565.9"></span>γὰρ τῷ ῥήτορι φλεγματώδη τὴν ὅλην ἕξιν τοῦ σώματος ἔχοντι
<span class="lb" data-page="15.565" data-line="10" id="l15.565.10"></span>καθ᾿ ἑκάστην ἡμέραν ἐπεπόλαζεν ἡ ξανθὴ χολὴ καὶ
<span class="lb" data-page="15.565" data-line="11" id="l15.565.11"></span>πρώτην αὐτὴν ἤμει μετὰ τὸ λουτρὸν οὐκ ὀλίγην. Εὐδήμῳ
<span class="lb" data-page="15.565" data-line="12" id="l15.565.12"></span>δὲ τῷ φιλοσόφῳ χολώδει τὴν κρᾶσιν ὄντι διὰ τῆς ἕδρας
<span class="lb" data-page="15.565" data-line="13" id="l15.565.13"></span>ὑπῄει κάτω καὶ σπανίως ποθ᾿ οὗτος ἤμει χολὴν
<span class="lb" data-page="15.565" data-line="14" id="l15.565.14"></span><span class="milestone ed1page" data-n="5.61" data-unit="ed1page" id="ed1page.5.61"></span>ὠχράν· ἦν δ᾿ ὥσπερ τῷ Παύλῳ τὰ διαχωρήματα χολῆς ὀλίγον
<span class="lb" data-page="15.565" data-line="15" id="l15.565.15"></span>ἔχοντα, οὕτω τῷ Εὐδήμῳ πάμπολυ. τοῖς οὖν ἐκλείπουσι
<span class="lb" data-page="15.565" data-line="16" id="l15.565.16"></span>παρὰ τὸ ἔθος τὸ ἄριστον, ἐὰν μὲν τήν τε ὅλην ἕξιν
<span class="lb" data-page="15.565" data-line="17" id="l15.565.17"></span>τοῦ σώματος ὦσι πικρόχολοι, τήν τε ἄνω γαστέρα συμβαίνειν
<span class="lb" data-page="15.565" data-line="18" id="l15.565.18"></span>ἀναγκαῖόν ἐστι πάνθ᾿ ὅσα προεῖπεν ὀλίγον ἔμπροσθεν·
<span class="pb" data-page="15.566" id="p15.566"></span>
<span class="lb" data-page="15.566" data-line="1" id="l15.566.1"></span>ὅσοις δὲ τὴν ἄνω γαστέρα μόνην ὑπάρχει πικροχόλοις εἶναι,
<span class="lb" data-page="15.566" data-line="2" id="l15.566.2"></span>τὰ μὲν τῆς δυσφορίας συμβήσεται ὁμοίως, τὰ δὲ ἄλλα συμπτώματα
<span class="lb" data-page="15.566" data-line="3" id="l15.566.3"></span>τινὰ μὲν οὐδ᾿ ὅλως ἔσται, τινὰ δὲ μετριώτερα.
<span class="lb" data-page="15.566" data-line="4" id="l15.566.4"></span>προειρήκει δὲ τοὺς ἐκλείποντας τὸ ἄριστον παρὰ τὸ ἔθος
<span class="lb" data-page="15.566" data-line="5" id="l15.566.5"></span>δειλοὺς ἐς πᾶν ἔργον γίγνεσθαι καὶ καρδιαλγέας καὶ κρεμᾶσθαι
<span class="lb" data-page="15.566" data-line="6" id="l15.566.6"></span>δοκεῖν αὐτοῖς τὰ σπλάγχνα καὶ οὐρεῖν θερμὸν καὶ
<span class="lb" data-page="15.566" data-line="7" id="l15.566.7"></span>χλωρὸν καὶ τὴν ἄφοδον συγκαίεσθαι· τισὶ δ᾿ αὐτῶν καὶ τὸ
<span class="lb" data-page="15.566" data-line="8" id="l15.566.8"></span>στόμα πικρὸν γίγνεσθαι καὶ τοὺς ὀφθαλμοὺς κοίλους καὶ
<span class="lb" data-page="15.566" data-line="9" id="l15.566.9"></span>τοὺς κροτάφους πάλλεσθαι καὶ τὰ ἄκρα διαψύχεσθαι. τούτων
<span class="lb" data-page="15.566" data-line="10" id="l15.566.10"></span>δὲ τινα μὲν τοῖς ὅλην τὴν ἕξιν πικροχόλοις μᾶλλον συμβαίνει,
<span class="lb" data-page="15.566" data-line="11" id="l15.566.11"></span>τινὰ δὲ τοῖς τὴν ἄνω γαστέρα. καὶ διὰ τοῦτο καὶ
<span class="lb" data-page="15.566" data-line="12" id="l15.566.12"></span>ἡ πρὸς τὰς ἐνεργείας ἀτολμία καὶ ἡ τῶν ἄκρων ψύξις
<span class="lb" data-page="15.566" data-line="13" id="l15.566.13"></span><span class="milestone ed2page" data-n="8.56" data-unit="ed2page" id="ed2page.8.56"></span>τό τ᾿ οὐρεῖν θερμόν τε καὶ χλωρὸν καὶ τὰ διαχωρήματα
<span class="lb" data-page="15.566" data-line="14" id="l15.566.14"></span>συγκαίεσθαι καὶ τοὺς ὀφθαλμοὺς κοίλους γίγνεσθαι καὶ τοὺς
<span class="lb" data-page="15.566" data-line="15" id="l15.566.15"></span>κροτάφους πάλλεσθαι, τοῖς τὴν ὅλην ἕξιν πικροχόλοις, ἀμφοτέροις
<span class="lb" data-page="15.566" data-line="16" id="l15.566.16"></span>δὲ τό τε δοκεῖν κρεμᾶσθαι τὰ σπλάγχνα καὶ τὸ
<span class="lb" data-page="15.566" data-line="17" id="l15.566.17"></span>στόμα πικραίνεσθαι. διὰ μὲν γὰρ τὴν παρὰ τὸ ἔθος ἔνδειαν
<span class="lb" data-page="15.566" data-line="18" id="l15.566.18"></span>αἴσθησιν ἴσχουσιν ἀστηρίκτων τῶν σπλάγχνων, διὰ δὲ
<span class="lb" data-page="15.566" data-line="19" id="l15.566.19"></span>τὴν ἐπικράτειαν τῆς χολῆς πικρὸν γίγνεσθαι τὸ στόμα τοῖς
<span class="pb" data-page="15.567" id="p15.567"></span>
<span class="lb" data-page="15.567" data-line="1" id="l15.567.1"></span>τὸ πᾶν σῶμα πικροχόλοις, οὐχ ὡς τοῦ παθήματος ἐν τῷ
<span class="lb" data-page="15.567" data-line="2" id="l15.567.2"></span>στόματι γιγνομένου μᾶλλον, ἀλλ᾿ ὅτι τῆς αἰσθήσεως αὐτὸ
<span class="lb" data-page="15.567" data-line="3" id="l15.567.3"></span>μόριον ἡ φύσις ἐποίησε χυμῶν ἰδέας διαγνωστικόν. ἡ δὲ
<span class="lb" data-page="15.567" data-line="4" id="l15.567.4"></span>γαστὴρ συγκαίεται μᾶλλον μὲν οἷς ἡ ἐξ ἥπατος εἰς αὐτὴν
<span class="lb" data-page="15.567" data-line="5" id="l15.567.5"></span>καταῤῥέουσα χολὴ τὸ ἐπιπολάζον ἔσχηκεν, ἧττον δὲ οἷς ὑπέρχεται
<span class="lb" data-page="15.567" data-line="6" id="l15.567.6"></span>κάτω· τούτοις μὲν γὰρ ἐρεθίζει τὸ ἔντερον εἰς ἀπόκρισιν,
<span class="lb" data-page="15.567" data-line="7" id="l15.567.7"></span>ἐκείνοις δὲ τὸν στόμαχον ἀδικεῖ· διὸ καὶ ὁ Εὔδημος
<span class="lb" data-page="15.567" data-line="8" id="l15.567.8"></span>ἑκάστης ἡμέρας διεχώρει δὶς, ἔστι δ᾿ ὅτε καὶ τρὶς, ὁ δὲ
<span class="lb" data-page="15.567" data-line="9" id="l15.567.9"></span>Παῦλος ἐνίοτε οὐδ᾿ ὅλως ἐξέκρινεν. εἰ μὴ γὰρ ἐρεθίζοιτο
<span class="lb" data-page="15.567" data-line="10" id="l15.567.10"></span>πρός τινος δάκνοντος ἢ τῷ πλήθει τῆς κόπρου βαρύνοιτο
<span class="lb" data-page="15.567" data-line="11" id="l15.567.11"></span>τὰ ἔντερα, προθυμίαν ἐκκρίσεως οὐ λαμβάνει. τούτων δ᾿
<span class="lb" data-page="15.567" data-line="12" id="l15.567.12"></span>οὐδέτερον τοῖς παραλείπουσι τὸ ἄριστον· οὔτε γὰρ δάκνονται
<span class="lb" data-page="15.567" data-line="13" id="l15.567.13"></span>τὰ ἔντερα, τῆς χολῆς ἐπὶ τὸ στόμα ἐνηνεγμένης, οὐκ
<span class="lb" data-page="15.567" data-line="14" id="l15.567.14"></span>ἐκεῖνα δακνούσης καὶ ἀνιώσης· οὔτε βάρος ἐγγίνεται τοῖς
<span class="lb" data-page="15.567" data-line="15" id="l15.567.15"></span>μηδὲ ὅλως ἐδηδοκόσι.
</p>
<span class="lb rule" data-page="15.567" data-line="16" id="l15.567.16"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:2.32">
<span class="pb page1" data-page="15.571" id="p15.571"></span>
<span class="milestone ed1page page1" data-n="5.61" data-unit="ed1page" id="ed1page.5.61"></span>
<span class="milestone ed2page page1" data-n="8.57" data-unit="ed2page" id="ed2page.8.57"></span>
<span class="lb head" data-page="15.571" data-line="5" id="l15.571.5"></span>
            <blockquote class="quote lemma">
<span class="lb" data-page="15.571" data-line="6" id="l15.571.6"></span>Οὐδὲ δὴ οἷόν τε παρὰ καιρὸν οὔτε σφοδροτάτας κενεαγγείας
<span class="lb" data-page="15.571" data-line="7" id="l15.571.7"></span>ποιέειν οὔτε ἀκμαζόντων τῶν νουσημάτων καὶ ἐν φλεγμασίῃ
<span class="lb" data-page="15.571" data-line="8" id="l15.571.8"></span>ἐόντων προσφέρειν, οὔτ᾿ ἐξαπίνης οἷόν τε ὅλῳ τῷ
<span class="lb" data-page="15.571" data-line="9" id="l15.571.9"></span>πρήγματι μεταβάλλειν, οὔτε ἐπὶ τὰ οὔτ᾿ ἐπὶ τά.
</blockquote>
<span class="lb rule" data-page="15.571" data-line="10" id="l15.571.10"></span>
            <p>
<span class="lb" data-page="15.571" data-line="11" id="l15.571.11"></span>Ἀτάκτως ἡ ῥῆσις αὕτη γέγραπται, συνῆφθαι γὰρ αὐτὴν
<span class="lb" data-page="15.571" data-line="12" id="l15.571.12"></span>ἐχρῆν τῇ πρὸ αὐτῆς γεγραμμένῃ, ἵνα ὁ σύμπας λόγος
<span class="lb" data-page="15.571" data-line="13" id="l15.571.13"></span>γένηται τοιοῦτος· αὐτοὶ μέντοι σφῶν αὐτῶν δυσφορώτερον
<span class="lb" data-page="15.571" data-line="14" id="l15.571.14"></span>δὴ τὰ τοιαῦτα φέρουσιν οἱ πικρόχολοι τὰ ἄνω· τὴν δέ γε
<span class="lb" data-page="15.571" data-line="15" id="l15.571.15"></span>ἀσιτίαν τὴν παρὰ τὸ ἔθος οἱ φλεγματίαι τὰ ἄνω εὐφορώτερον
<span class="lb" data-page="15.571" data-line="16" id="l15.571.16"></span>φέρουσι τὸ ἐπίπαν, ὥστε καὶ τὴν μονοσιτίην
<span class="lb" data-page="15.571" data-line="17" id="l15.571.17"></span><span class="milestone ed1page" data-n="5.62" data-unit="ed1page" id="ed1page.5.62"></span>τήν γε παρὰ τὸ ἔθος εὐφορώτερον ἂν οὗτοι ἐνέγκαιεν·
<span class="pb" data-page="15.572" id="p15.572"></span>
<span class="lb" data-page="15.572" data-line="1" id="l15.572.1"></span>οὐδὲ οἷόν τε παρὰ καιρὸν οὔτε σφοδρὰς τὰς κενεαγγείας
<span class="lb" data-page="15.572" data-line="2" id="l15.572.2"></span>ποιέειν, οὔτ᾿ ἀκμαζόντων τῶν νοσημάτων καὶ ἐν <span class="milestone ed2page" data-n="8.58" data-unit="ed2page" id="ed2page.8.58"></span>φλεγμασίῃ
<span class="lb" data-page="15.572" data-line="3" id="l15.572.3"></span>ἐόντων προσφέρειν. συμπληρώσας γὰρ τὸν λόγον ἐν
<span class="lb" data-page="15.572" data-line="4" id="l15.572.4"></span>ᾧ τὰς μεγάλας μεταβολὰς τῆς διαίτης ἐδείκνυε καὶ αὐτοὺς
<span class="lb" data-page="15.572" data-line="5" id="l15.572.5"></span>τοὺς ὑγιαίνοντας βλαπτούσας, οὐχ ὅπως τοὺς νοσοῦντας εἰκότως
<span class="lb" data-page="15.572" data-line="6" id="l15.572.6"></span>ἐπήνεγκεν, οὗ χάριν ἐμνημόνευσεν ἁπάντων τούτων εἰπών·
<span class="lb" data-page="15.572" data-line="7" id="l15.572.7"></span>οὐδ᾿ οἷόν τε παρὰ καιρὸν οὔτε σφοδρὰς τὰς κενεαγγείας
<span class="lb" data-page="15.572" data-line="8" id="l15.572.8"></span>ποιέειν. ἀποδεδειγμένου δ᾿ ἱκανῶς αὐτῷ τοῦ προκειμένου
<span class="lb" data-page="15.572" data-line="9" id="l15.572.9"></span>καὶ διὰ τῶν εἰρημένων, ὅμως φαίνεται μεταβαίνων
<span class="lb" data-page="15.572" data-line="10" id="l15.572.10"></span>καὶ ἐφ᾿ ἕτερον λόγον ἀποδεικνύντα ταῦτα, ἐκ περιουσίας
<span class="lb" data-page="15.572" data-line="11" id="l15.572.11"></span>χρώμενος ταῖς πίστεσιν. ἀρχὴ τοίνυν ἐστὶν εἰκότως τοῦ
<span class="lb" data-page="15.572" data-line="12" id="l15.572.12"></span>δευτέρου λόγου τούτου ἡ ῥῆσις ἥδε· ἱκανὸν μὲν οὖν καὶ
<span class="lb" data-page="15.572" data-line="13" id="l15.572.13"></span>τοῦτο σημεῖόν ἐστιν, ὅτε αἱ μέγισται μεταβολαὶ τῶν περὶ
<span class="lb" data-page="15.572" data-line="14" id="l15.572.14"></span>τὰς φύσιας ἡμῶν καὶ τὰς ἕξιας συμβαινόντων νοσοποιέουσιν·
<span class="lb" data-page="15.572" data-line="15" id="l15.572.15"></span>ᾧ λόγῳ συνεχὴς ἂν εἴη καὶ ἀκόλουθος οὗτος· πολλὰ
<span class="lb" data-page="15.572" data-line="16" id="l15.572.16"></span>δ᾿ ἄν τίς ἠδελφισμένα τούτοισι τῶν εἰς τὴν κοιλίην καὶ ἄλλα
<span class="lb" data-page="15.572" data-line="17" id="l15.572.17"></span>εἴποι. ταύτην μὲν οὖν τὴν ῥῆσιν ἐξηγήσομαι, νυνὶ δὲ
<span class="lb" data-page="15.572" data-line="18" id="l15.572.18"></span>ἐπὶ τὴν προκειμένην ἐπανήξω, τήνδε τὴν διάνοιαν ἔχουσαν·
<span class="pb" data-page="15.573" id="p15.573"></span>
<span class="lb" data-page="15.573" data-line="1" id="l15.573.1"></span>οὐχ οἷόν τέ ἐστι παρὰ καιρὸν οὔτε σφόδρα λιμαγχονεῖν οὔτ᾿
<span class="lb" data-page="15.573" data-line="2" id="l15.573.2"></span>ἐν ταῖς ἀκμαῖς τῶν νοσημάτων μεταβάλλειν τὴν δίαιταν ἐξ
<span class="lb" data-page="15.573" data-line="3" id="l15.573.3"></span>ἐνδείας ἐπὶ προσφορὰν, ὥσπερ οὐδ᾿ ἐπὶ τοὐναντίον ἀθρόως·
<span class="lb" data-page="15.573" data-line="4" id="l15.573.4"></span>οἷς ἕπεται δηλονότι τὸ τοιαύτην ποιεῖσθαι τὴν δίαιταν οἵαν
<span class="lb" data-page="15.573" data-line="5" id="l15.573.5"></span>οὗτος ἐκέλευσε· κεφάλαιον δὲ αὐτῆς ἐστι πεφυλάχθαι τὰς
<span class="lb" data-page="15.573" data-line="6" id="l15.573.6"></span>ἀθρόας μεταβολὰς ἐπὶ τἀναντία.
</p>
<span class="lb rule" data-page="15.573" data-line="7" id="l15.573.7"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:2.36">
<span class="pb page1" data-page="15.579" id="p15.579"></span>
<span class="milestone ed1page page1" data-n="5.63" data-unit="ed1page" id="ed1page.5.63"></span>
<span class="milestone ed2page page1" data-n="8.60" data-unit="ed2page" id="ed2page.8.60"></span>
<span class="lb head" data-page="15.579" data-line="12" id="l15.579.12"></span>
            <blockquote class="quote lemma">
<span class="lb" data-page="15.579" data-line="13" id="l15.579.13"></span>Προστεκμαρτέα δὴ καὶ ἡ ἰσχὺς καὶ ὁ τρόπος τοῦ νουσήματος
<span class="lb" data-page="15.579" data-line="14" id="l15.579.14"></span>ἑκάστου καὶ τῆς φύσιος τοῦ τε ἀνθρώπου καὶ τοῦ
<span class="lb" data-page="15.579" data-line="15" id="l15.579.15"></span>ἔθεος καὶ τῆς διαίτης τοῦ κάμνοντος, οὐ μόνον σιτίων,
<span class="lb" data-page="15.579" data-line="16" id="l15.579.16"></span>ἀλλὰ καὶ ποτῶν.
</blockquote>
<span class="lb rule" data-page="15.579" data-line="17" id="l15.579.17"></span>
            <span class="pb" data-page="15.580" id="p15.580"></span>
            <p>
<span class="lb" data-page="15.580" data-line="1" id="l15.580.1"></span><span class="milestone ed2page" data-n="8.61" data-unit="ed2page" id="ed2page.8.61"></span>Εἰς τὸ προσηκόντως ἐπὶ τῶν ὀξέως νοσούντων
<span class="lb" data-page="15.580" data-line="2" id="l15.580.2"></span>καταστήσασθαι τὴν δίαιταν, ὡς ἐδίδαξε, προστιθέναι κελεύει
<span class="lb" data-page="15.580" data-line="3" id="l15.580.3"></span>τήν τε τῆς ἰσχύος ἐπίσκεψιν καὶ τοῦ νοσήματος τὸν τρόπον,
<span class="lb" data-page="15.580" data-line="4" id="l15.580.4"></span>ἔτι δὲ τὴν φύσιν τοῦ ἀνθρώπου καὶ τὸ ἔθος αὐτοῦ. τὸ
<span class="lb" data-page="15.580" data-line="5" id="l15.580.5"></span>μὲν γὰρ κεφάλαιόν ἐστιν, ὃ κατασκευάζει μὴ μεταβάλλειν
<span class="lb" data-page="15.580" data-line="6" id="l15.580.6"></span>τὸ τῆς διαίτης εἶδος, πρὸ τοῦ γενέσθαι σαφῆ τὰ τῆς πέψεως
<span class="lb" data-page="15.580" data-line="7" id="l15.580.7"></span>σημεῖα· τοῦτο δὲ ἔσται προγνόντος σου πόσαις ἡμέραις
<span class="lb" data-page="15.580" data-line="8" id="l15.580.8"></span>τὸ νόσημα πρὸς τὴν ἀκμὴν ἀφίξεται. δυναμένης δὲ
<span class="lb" data-page="15.580" data-line="9" id="l15.580.9"></span>τῆς διαίτης, ἣν ἐξελέγξω, κατὰ τὸ μᾶλλόν τε καὶ τὸ ἧττον
<span class="lb" data-page="15.580" data-line="10" id="l15.580.10"></span>ἐξαλλάττεσθαι, διὰ τὸ καὶ τοὺς κάμνοντας ἀλλήλων διαφέρειν
<span class="lb" data-page="15.580" data-line="11" id="l15.580.11"></span>κατά τε ῥώμην καὶ ἀῤῥωστίαν τῆς δυνάμεως καὶ τὴν
<span class="lb" data-page="15.580" data-line="12" id="l15.580.12"></span>φυσικὴν κρᾶσιν καὶ τὸν τρόπον τοῦ νοσήματος καὶ τὸ προγεγονὸς
<span class="lb" data-page="15.580" data-line="13" id="l15.580.13"></span>ἔθος, εἰς ταῦτα ἀποβλέποντά σε τεχνικῶς ὑπάρξει
<span class="lb" data-page="15.580" data-line="14" id="l15.580.14"></span>στοχάζεσθαι τοῦ τε μᾶλλον καὶ ἧττον τοῦ τῆς διαίτης εἴδους,
<span class="lb" data-page="15.580" data-line="15" id="l15.580.15"></span>εἰ ἐπ᾿ ὀξυμέλιτος ἢ μελικράτου τὸν κάμνοντα χρὴ
<span class="lb" data-page="15.580" data-line="16" id="l15.580.16"></span>διαιτᾷν ἢ ὕδατος μόνου διδόναι πιεῖν ἄχρι τῶν τῆς πέψεως
<span class="lb" data-page="15.580" data-line="17" id="l15.580.17"></span>γνωρισμάτων, ἢ πτισάνην δοτέον ἢ μόνον τὸν χυλὸν αὐτῆς,
<span class="lb" data-page="15.580" data-line="18" id="l15.580.18"></span>εἴτ᾿ οὖν δὶς εἴτε καὶ ἅπαξ τῆς ἡμέρας. τὸ δὲ μᾶλλόν τε
<span class="lb" data-page="15.580" data-line="19" id="l15.580.19"></span>καὶ ἧττον ἐν τῇ διαίτῃ προστεκμαίρεσθαι χρὴ δι᾿ ὧν εἶπε
<span class="pb" data-page="15.581" id="p15.581"></span>
<span class="lb" data-page="15.581" data-line="1" id="l15.581.1"></span>νῦν. οὐ δήπου γὰρ ἐὰν εὕρῃς τὸν κάμνοντα χυλοῦ δεόμενον,
<span class="lb" data-page="15.581" data-line="2" id="l15.581.2"></span>ἤδη γινώσκεις ὁπόσον τούτου δοτέον ἐστί· ὡσαύτως δὲ
<span class="lb" data-page="15.581" data-line="3" id="l15.581.3"></span>καὶ ἐπ᾿ ὀξυμέλιτός τε καὶ μελικράτου καὶ ὕδατος· ἀλλ᾿
<span class="lb" data-page="15.581" data-line="4" id="l15.581.4"></span>ὥσπερ εἰς τὴν εὕρεσιν τοῦ τῆς διαίτης εἴδους ἐδεήθης
<span class="lb" data-page="15.581" data-line="5" id="l15.581.5"></span>διαγνῶναι, πότερον ἄῤῥωστος ἢ εὔρωστός ἐστιν ἡ δύναμις
<span class="lb" data-page="15.581" data-line="6" id="l15.581.6"></span>τοῦ κάμνοντος, ἐν πόσαις τε τῶν ἡμερῶν ἡ πέψις ἔσται
<span class="lb" data-page="15.581" data-line="7" id="l15.581.7"></span>τοῦ νοσήματος, οὕτω καὶ νῦν προσεπισκεπτέον μέχρι πόσου
<span class="lb" data-page="15.581" data-line="8" id="l15.581.8"></span>τὰ τῆς ἰσχύος ἢ τὰ τῆς ἀσθενείας αὐτῇ συμβέβηκε· παμπόλλη
<span class="lb" data-page="15.581" data-line="9" id="l15.581.9"></span>γὰρ ἡ διαφορὰ καὶ κατ᾿ αὐτὴν τὴν ἰσχὺν τῆς δυνάμεως,
<span class="lb" data-page="15.581" data-line="10" id="l15.581.10"></span>ἐπεὶ καὶ κατὰ τὴν ἀσθένειαν ἐν τῷ μᾶλλόν τε καὶ ἧττον.
<span class="lb" data-page="15.581" data-line="11" id="l15.581.11"></span>οὕτως δὲ καὶ ἡ τοῦ νοσήματος διαφορὰ προστεκμαρτέα·
<span class="lb" data-page="15.581" data-line="12" id="l15.581.12"></span>χρὴ γὰρ οὐ μόνον ὅτι πλευρῖτις ἤ περιπνευμονία γινώσκειν,
<span class="lb" data-page="15.581" data-line="13" id="l15.581.13"></span>ἀλλὰ καὶ ποία τίς ἐστιν αὕτη, κατά τε τὰς ὀδύνας καὶ τοὺς
<span class="lb" data-page="15.581" data-line="14" id="l15.581.14"></span>πυρετοὺς καὶ τὰ πτυόμενα. καὶ γὰρ τῶν ὀδυνηρῶν πλευριτίδων
<span class="lb" data-page="15.581" data-line="15" id="l15.581.15"></span>αἱ μὲν μᾶλλον, αἱ δὲ ἧττόν εἰσι τοιαῦται, καὶ τὸν
<span class="lb" data-page="15.581" data-line="16" id="l15.581.16"></span>σφοδρὸν πυρετὸν ἧττόν τε καὶ μᾶλλον ἔχουσι τοιοῦτον αἱ
<span class="lb" data-page="15.581" data-line="17" id="l15.581.17"></span>κατὰ μέρος πλευρίτιδες. ἐν δὲ τοῖς πτυομένοις οὐ σμικρὰ
<span class="lb" data-page="15.581" data-line="18" id="l15.581.18"></span>διαφορὰ, καθότι κᾀν τῷ προγνωστικῷ λέλεκται. ποικιλλομένων
<span class="pb" data-page="15.582" id="p15.582"></span>
<span class="lb" data-page="15.582" data-line="1" id="l15.582.1"></span>οὖν τῶν κατὰ μέρος ἀῤῥώστων ἐν ταῖς εἰρημέναις
<span class="lb" data-page="15.582" data-line="2" id="l15.582.2"></span>διαφοραῖς οὐχ οἷόν τε κατὰ τὰς τῶν ἐμπειρικῶν ὀνομαζομένας
<span class="lb" data-page="15.582" data-line="3" id="l15.582.3"></span>συνδρομὰς ποιήσασθαι τὴν διδασκαλίαν· οὐδὲ γὰρ
<span class="lb" data-page="15.582" data-line="4" id="l15.582.4"></span>οὐδὲ γράψαι δυνατόν ἐστι τὰς διαφορὰς τῶν κατὰ δύναμιν
<span class="lb" data-page="15.582" data-line="5" id="l15.582.5"></span>ὑπεροχῶν, ἢ τὰς τῶν σφοδροτήτων τοῦ πυρετοῦ καὶ τὸ ποσὸν
<span class="lb" data-page="15.582" data-line="6" id="l15.582.6"></span>ἐν τοῖς πτύσμασι καὶ τὸ μᾶλλόν τε καὶ ἧττον ἐν τοῖς
<span class="lb" data-page="15.582" data-line="7" id="l15.582.7"></span>κατὰ μέρος χρώμασιν ἢ ἀνομοιοτρόποις ἀναγωγαῖς, ἀλλ᾿ ἑκάστου
<span class="lb" data-page="15.582" data-line="8" id="l15.582.8"></span>πράγματος ἀκηκοότα τὴν δύναμιν, ἰδίᾳ καὶ κατὰ μέρος
<span class="lb" data-page="15.582" data-line="9" id="l15.582.9"></span>αὐτὸν χρὴ παραβάλλειν γε πάσας ἀλλήλαις, ἀθροίζειν δέ
<span class="lb" data-page="15.582" data-line="10" id="l15.582.10"></span>τι κεφάλαιον ἓν ἐξ αὐτῶν. ἐν τούτῳ γάρ ἐστι καὶ τὸ βελτίονας
<span class="lb" data-page="15.582" data-line="11" id="l15.582.11"></span>καὶ χείρονας γίγνεσθαι τοὺς ἰατροὺς, εἰ καὶ τὰ αὐτὰ
<span class="lb" data-page="15.582" data-line="12" id="l15.582.12"></span>μεμαθηκότες εἶεν· οἱ γὰρ ὀξύτεροι τὸν λογισμὸν τῶν
<span class="lb" data-page="15.582" data-line="13" id="l15.582.13"></span>ἀμβλυτέρων, οἵ τε φιλοπονώτεροι τῶν ῥαθυμωτέρων, οἵ τε
<span class="lb" data-page="15.582" data-line="14" id="l15.582.14"></span>τριβακώτεροι τῶν ἀπειροτέρων, οἵ τε μνημονικώτεροι τῶν
<span class="lb" data-page="15.582" data-line="15" id="l15.582.15"></span>ἀμνημονεστέρων. ἄμεινον οὖν ἐκ τῆς τῶν κατὰ μέρος πάντων
<span class="lb" data-page="15.582" data-line="16" id="l15.582.16"></span>δυνάμεως ἀθροίζειν εἰς ἓν κεφάλαιον ὅλον τὸ σχῆμα
<span class="lb" data-page="15.582" data-line="17" id="l15.582.17"></span>καὶ τὸ καθ᾿ ἑκάστην τροφὴν ποσόν. ἡ μὲν γὰρ ἀσθένεια
<span class="lb" data-page="15.582" data-line="18" id="l15.582.18"></span>πλεονάκις μὲν, ἀλλὰ κατ᾿ ὀλίγον διδόναι τὴν τροφὴν ἐνδείκνυται·
<span class="pb" data-page="15.583" id="p15.583"></span>
<span class="lb" data-page="15.583" data-line="1" id="l15.583.1"></span>συνεπιμαρτυρεῖ δὲ τούτῳ καὶ τὸ δὶς ἐσθίειν εἰθίσθαι
<span class="lb" data-page="15.583" data-line="2" id="l15.583.2"></span>τὸν κάμνοντα. τοὐναντίον δὲ πάλιν ἡ ῥώμη τῆς δυνάμεως
<span class="lb" data-page="15.583" data-line="3" id="l15.583.3"></span>ἐὰν ἐπ᾿ ἀνθρώπου μονοσιτεῖν εἰθισμένου φαίνηται,
<span class="lb" data-page="15.583" data-line="4" id="l15.583.4"></span>θρεπτέον ἅπαξ τοῦτον· ἐνδείκνυται δὲ ἄμφω τὰ τεκμήρια.
<span class="lb" data-page="15.583" data-line="5" id="l15.583.5"></span>οὕτω δὲ καὶ τὸ μὲν εὐδιαφόρητον σῶμα <span class="milestone ed2page" data-n="8.62" data-unit="ed2page" id="ed2page.8.62"></span>πρὸς τὸ διδόναι
<span class="lb" data-page="15.583" data-line="6" id="l15.583.6"></span>τροφὴν παρορμᾷ, τὸ δὲ δυσδιαφόρητον ἐπὶ τἀναντία
<span class="lb" data-page="15.583" data-line="7" id="l15.583.7"></span>ἄγει· καὶ τὸ μὲν λεπτοὺς ἔχον τοὺς χυμοὺς ἐπὶ τὸ διδόναι
<span class="lb" data-page="15.583" data-line="8" id="l15.583.8"></span>τροφὴν, τὸ δὲ μὴ τοιοῦτον ἐπὶ τἀναντία· καθ᾿ ἕκαστόν τε
<span class="lb" data-page="15.583" data-line="9" id="l15.583.9"></span>τῶν εἰρημένων τὸ μᾶλλόν τε καὶ ἧττον ἀνάλογον ἑαυτῷ καὶ
<span class="lb" data-page="15.583" data-line="10" id="l15.583.10"></span>τὴν τοῦ βοηθήματος χρῆσιν αὐξάνει τε καὶ ἀνίησι. λέλεκται
<span class="lb" data-page="15.583" data-line="11" id="l15.583.11"></span>δὲ περὶ τῶν τοιούτων ἐν τῇ τῆς θεραπευτικῆς μεθόδου
<span class="lb" data-page="15.583" data-line="12" id="l15.583.12"></span>πραγματείᾳ πάνθ᾿ ἑξῆς κατὰ τάξιν, ὡς μαθεῖν τε δύνασθαι
<span class="lb" data-page="15.583" data-line="13" id="l15.583.13"></span>τάχιστα καὶ μνημονεῦσαι ῥᾷστα· δι᾿ ἑνὸς γὰρ βιβλίου
<span class="lb" data-page="15.583" data-line="14" id="l15.583.14"></span>τοῦ νῦν ἡμῖν προκειμένου πάντα καλῶς εἰπεῖν τὸν
<span class="lb" data-page="15.583" data-line="15" id="l15.583.15"></span>Ἱπποκράτην καὶ κατὰ τάξιν διδάξαι τῶν ἀδυνάτων ἦν καὶ
<span class="lb" data-page="15.583" data-line="16" id="l15.583.16"></span>μάλιστα αὐτοῦ πρώτου τὴν εὕρεσιν αὐτῶν ποιουμένου· τῷ
<span class="lb" data-page="15.583" data-line="17" id="l15.583.17"></span>δὲ παρ᾿ αὐτοῦ μὲν αὐτὰ μαθόντι διεστραμμένως τε καὶ
<span class="lb" data-page="15.583" data-line="18" id="l15.583.18"></span>ἀτάκτως, ὅλον τε τὸν ἑαυτοῦ βίον ἀναθέντι πρὸς τὴν ἐξ
<span class="pb" data-page="15.584" id="p15.584"></span>
<span class="lb" data-page="15.584" data-line="1" id="l15.584.1"></span>ἔργων ἄσκησιν διδαχθεῖσαν οὐκ <span class="milestone ed1page" data-n="5.64" data-unit="ed1page" id="ed1page.5.64"></span>ἀδύνατον καὶ σαφήνειαν
<span class="lb" data-page="15.584" data-line="2" id="l15.584.2"></span>καὶ τάξιν τῇ διδασκαλίᾳ προσθεῖναι· ἐὰν δὲ καὶ διὰ
<span class="lb" data-page="15.584" data-line="3" id="l15.584.3"></span>πλειόνων βιβλίων ὑπάρξῃ τοῦτο πρᾶξαι, δῆλόν ἐστι πόση
<span class="lb" data-page="15.584" data-line="4" id="l15.584.4"></span>γίγνεται τῆς σαφηνείας τῶν διδασκομένων ὑπερβολή. μὴ
<span class="lb" data-page="15.584" data-line="5" id="l15.584.5"></span>τοίνυν ἀθυμείτω τις ἐὰν ἐντεῦθεν συγχεῖται περικλυζόμενος
<span class="lb" data-page="15.584" data-line="6" id="l15.584.6"></span>ἀθρόως τῷ πλήθει τῶν σκοπῶν· ἀλλ᾿ ἐννοήσας ὅτι κατὰ
<span class="lb" data-page="15.584" data-line="7" id="l15.584.7"></span>μέρος ἕκαστον τούτων δέδεικται πρὸς ἡμῶν ἐν τῇ θεραπευτικῇ
<span class="lb" data-page="15.584" data-line="8" id="l15.584.8"></span>πραγματείᾳ, μεταβὰς ἐπ᾿ ἐκείνην ἐκμαθέτω φιλοπόνως
<span class="lb" data-page="15.584" data-line="9" id="l15.584.9"></span>ἕκαστον, αὐτά τε τὰ νῦν ἀτάκτως λεγόμενα σαφῶς εἴσεται
<span class="lb" data-page="15.584" data-line="10" id="l15.584.10"></span>καὶ τὴν θεωρίαν ἐν τοῖς τῆς τέχνης ἔργοις ἀσκῶν,
<span class="lb" data-page="15.584" data-line="11" id="l15.584.11"></span>ἐπαινέσει τὴν ἀλήθειαν αὐτῆς.
</p>
<span class="lb rule" data-page="15.584" data-line="12" id="l15.584.12"></span>
          </article>

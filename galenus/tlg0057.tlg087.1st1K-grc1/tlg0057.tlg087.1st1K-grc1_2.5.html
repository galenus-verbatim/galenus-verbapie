<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:2.5">
<span class="pb page1" data-page="15.522" id="p15.522"></span>
<span class="milestone ed1page page1" data-n="5.54" data-unit="ed1page" id="ed1page.5.54"></span>
<span class="milestone ed2page page1" data-n="8.39" data-unit="ed2page" id="ed2page.8.39"></span>
<span class="lb head" data-page="15.522" data-line="17" id="l15.522.17"></span>
            <blockquote class="quote lemma">
<span class="lb" data-page="15.522" data-line="18" id="l15.522.18"></span>Ἔτι δὲ καὶ κριθαὶ ἢ καὶ ὄροβοι ἐν ὄξει κεκραμένῳ σμικρῷ
<span class="pb" data-page="15.523" id="p15.523"></span>
<span class="lb" data-page="15.523" data-line="1" id="l15.523.1"></span>ὀξύτερον ἢ ὡς ἂν πίῃ τις διέντα καὶ ἀναζέσαντα εἰς μαρσύππιά
<span class="lb" data-page="15.523" data-line="2" id="l15.523.2"></span>τε ἀποῤῥάψαντα προστιθέναι καὶ πίτυρα τὸν αὐτὸν
<span class="lb" data-page="15.523" data-line="3" id="l15.523.3"></span>τρόπον.
</blockquote>
<span class="lb rule" data-page="15.523" data-line="4" id="l15.523.4"></span>
            <p>
<span class="lb" data-page="15.523" data-line="5" id="l15.523.5"></span><span class="milestone ed2page" data-n="8.40" data-unit="ed2page" id="ed2page.8.40"></span>Καὶ κριθὰς καὶ ὀρόβους οὐχ ὁλόκληρα τὰ σπέρματα
<span class="lb" data-page="15.523" data-line="6" id="l15.523.6"></span>κελεύει δι᾿ ὄξους καὶ ὕδατος ἑψεῖν, ἀλλὰ κόψαντας
<span class="lb" data-page="15.523" data-line="7" id="l15.523.7"></span>πρότερον· δῆλον δὲ κᾀκ τοῦ λέγειν διέντα, καὶ ἄλλως δ᾿ ἄν
<span class="lb" data-page="15.523" data-line="8" id="l15.523.8"></span>τις ἔξ αὐτοῦ τοῦ πράγματος διδαχθείη τοῦτο βούλεσθαι τὸν
<span class="lb" data-page="15.523" data-line="9" id="l15.523.9"></span>Ἱπποκράτην. καὶ γὰρ οὖν προσηνέστερον οὕτως ἔσται τὸ
<span class="lb" data-page="15.523" data-line="10" id="l15.523.10"></span>πυρίαμα καὶ δραστικώτερον· ἀμέλει καὶ πίτυρα κατὰ τὸν
<span class="lb" data-page="15.523" data-line="11" id="l15.523.11"></span>αὐτὸν δὴ τρόπον σκευάζειν κελεύει. δραστικωτέρα δὲ τῆς
<span class="lb" data-page="15.523" data-line="12" id="l15.523.12"></span>πρόσθεν ἡ τοιαύτη πυρία τῇ τοῦ ὄξους γίνεται δυνάμει·
<span class="lb" data-page="15.523" data-line="13" id="l15.523.13"></span>εἰ δὲ δι᾿ ὀρόβων σκευάζοιτο, καὶ οὗτοι συντελοῦσιν οὐ σμικρὸν,
<span class="lb" data-page="15.523" data-line="14" id="l15.523.14"></span>ἱκανὴ γὰρ ἡ δύναμις αὐτῶν τέμνειν καὶ κατεργάζεσθαι
<span class="lb" data-page="15.523" data-line="15" id="l15.523.15"></span>καὶ διαφορῆσαι πάχος χυμῶν. διὸ καὶ παραληπτέον τὰς
<span class="lb" data-page="15.523" data-line="16" id="l15.523.16"></span>τοιαύτας πυρίας, ἐφ᾿ ὧν ὑπονοοῦμεν παχεῖς ἢ γλίσχρους χυμοὺς
<span class="lb" data-page="15.523" data-line="17" id="l15.523.17"></span>ἠθροῖσθαι κατὰ τὸ φλεγμαῖνον μόριον· ἔσται δέ σοι
<span class="lb" data-page="15.523" data-line="18" id="l15.523.18"></span>δῆλον τοῦτο ἔκ τε τῆς προηγησαμένης διαίτης, εἰ τοιούτων
<span class="pb" data-page="15.524" id="p15.524"></span>
<span class="lb" data-page="15.524" data-line="1" id="l15.524.1"></span>χυμῶν εἴη γεννητικὴ, κᾀκ τῆς τοῦ κάμνοντος κράσεως ὥρας
<span class="lb" data-page="15.524" data-line="2" id="l15.524.2"></span>τε καὶ χώρας καὶ ἡλικίας, ἔτι δὲ κᾀκ τοῦ τὰς πρᾳείας πυρίας,
<span class="lb" data-page="15.524" data-line="3" id="l15.524.3"></span>ὧν πρῶτον ἐμνημόνευσε, μηδὲν ἠνυκέναι. διορισαμένῳ
<span class="lb" data-page="15.524" data-line="4" id="l15.524.4"></span>γάρ σοι περὶ τοῦ κατὰ πᾶν τὸ σῶμα πλήθους, ὅταν μὴ
<span class="lb" data-page="15.524" data-line="5" id="l15.524.5"></span>φαίνηται μὲν τὰ τούτου γνωρίσματα, τὰ δὲ ἐπιεικῆ θερμάσματα
<span class="lb" data-page="15.524" data-line="6" id="l15.524.6"></span>μηδὲν ἀνύει, πάχος ἐστὶ χυμῶν εἰς ἀτμοὺς καὶ πνεῦμα
<span class="lb" data-page="15.524" data-line="7" id="l15.524.7"></span>φυσῶδες λυόμενον, ὃ διέξοδον οὐκ ἔχον ἀνιᾷ. καὶ τοῦτ᾿
<span class="lb" data-page="15.524" data-line="8" id="l15.524.8"></span>οὖν αὐτὸ καὶ τοὺς γεννῶντας αὐτὸ χυμοὺς αἱ εἰρημέναι πυρίαι
<span class="lb" data-page="15.524" data-line="9" id="l15.524.9"></span>διαλύουσι καὶ μάλιστα ἡ διὰ τῶν ὀρόβων. ἀλλὰ καὶ
<span class="lb" data-page="15.524" data-line="10" id="l15.524.10"></span>περὶ τῆς ἐμμέτρου κράσεως τοῦ ὄξους πρὸς τὸ ὕδωρ ἐμνημόνευσε
<span class="lb" data-page="15.524" data-line="11" id="l15.524.11"></span>σαφέστατά τε ἅμα καὶ κάλλιστα διελθὼν τὸν λόγον·
<span class="lb" data-page="15.524" data-line="12" id="l15.524.12"></span>οὕτω γὰρ αὐτὸ κεκρᾶσθαί φησι δεῖν, ὡς εἶναι μικρῷ ὀξύτερον
<span class="lb" data-page="15.524" data-line="13" id="l15.524.13"></span>ἢ ὡς ἂν πίῃ τις, ὅπως ἀποχωρήσῃ μὲν τοῦ δριμυτέρου
<span class="lb" data-page="15.524" data-line="14" id="l15.524.14"></span>διὰ τὸ δακνῶδες, ἀποστῇ δὲ καὶ τοῦ ὑδατωδεστέρου διὰ τὸ
<span class="lb" data-page="15.524" data-line="15" id="l15.524.15"></span>ἄπρακτον. ὅσον μὲν οὖν ἐπὶ τῷ τομῆς δεῖσθαι καὶ διαφορήσεως
<span class="lb" data-page="15.524" data-line="16" id="l15.524.16"></span>τοὺς παχυτέρους τε καὶ γλισχροτέρους χυμοὺς, ἐπιτηδειότερον
<span class="lb" data-page="15.524" data-line="17" id="l15.524.17"></span>ἂν εἴη τοῦ ὑδατώδους ὀξυκράτου τὸ δριμύτερον·
<span class="lb" data-page="15.524" data-line="18" id="l15.524.18"></span>ἐπεὶ δὲ οὐκ ἀνέξεται τὰ φλεγμαίνοντα τῶν τοιούτων φαρμάκων,
<span class="pb" data-page="15.525" id="p15.525"></span>
<span class="lb" data-page="15.525" data-line="1" id="l15.525.1"></span>διὰ τοῦτο μέσην ἀμφοτέρων τῶν ὑπερβολῶν τὴν κρᾶσιν
<span class="lb" data-page="15.525" data-line="2" id="l15.525.2"></span>αὐτοῦ πεποίηται. τοῦτό σοι καὶ τὸ δεύτερον εἶδος τῶν
<span class="lb" data-page="15.525" data-line="3" id="l15.525.3"></span>πυριάσεων ἐστιν, ὧν ἐξ ἀρχῆς διείλομεν τριχῶς.
</p>
<span class="lb rule" data-page="15.525" data-line="4" id="l15.525.4"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:2.55">
<span class="pb page1" data-page="15.624" id="p15.624"></span>
<span class="milestone ed1page page1" data-n="5.70" data-unit="ed1page" id="ed1page.5.70"></span>
<span class="milestone ed2page page1" data-n="8.76" data-unit="ed2page" id="ed2page.8.76"></span>
<span class="lb head" data-page="15.624" data-line="1" id="l15.624.1"></span>
            <blockquote class="quote lemma">
<span class="lb" data-page="15.624" data-line="2" id="l15.624.2"></span>Ἀγρυπνίη ἰσχυρὴ, πόματα καὶ σιτία ὠμὰ καὶ ἀπεπτότερα
<span class="lb" data-page="15.624" data-line="3" id="l15.624.3"></span>ποιέει· καὶ ἡ ἐπὶ τὰ ἕτερα αὖ μεταβολὴ διαλύει τὸ σῶμα
<span class="lb" data-page="15.624" data-line="4" id="l15.624.4"></span>καὶ ἑφθότητα καὶ καρηβαρίαν ἐμποιέει.
</blockquote>
<span class="lb rule" data-page="15.624" data-line="5" id="l15.624.5"></span>
            <p>
<span class="lb" data-page="15.624" data-line="6" id="l15.624.6"></span>Πολλάκις ἐνενόησα τοῦτο τὸ βιβλίον ἐν τύποις εὑρεθὲν
<span class="lb" data-page="15.624" data-line="7" id="l15.624.7"></span>ἐκδεδόσθαι μετὰ τὸν Ἱπποκράτους θάνατον. ἡ γὰρ ἀταξία
<span class="lb" data-page="15.624" data-line="8" id="l15.624.8"></span>τῶν λόγων οὐκ ἄλλως ἔοικεν ἢ οὕτως γεγονέναι, προσγραφομένων
<span class="lb" data-page="15.624" data-line="9" id="l15.624.9"></span>μὲν ὑπ᾿ αὐτοῦ τοῦ Ἱπποκράτους ἐν τῷ βιβλίῳ
<span class="lb" data-page="15.624" data-line="10" id="l15.624.10"></span>τῶν εὑρισκομένων αὐτῷ παραδειγμάτων εἰς τὴν τοῦ καθόλου
<span class="lb" data-page="15.624" data-line="11" id="l15.624.11"></span>πίστιν, ἐνίων μὲν ἐπὶ τοῦ μετώπου, ἐνίων δὲ κατὰ τοῦ
<span class="lb" data-page="15.624" data-line="12" id="l15.624.12"></span>νώτου, μὴ δυνηθέντος δὲ τοῦ ἐγγραφομένου τὴν οἰκείαν
<span class="lb" data-page="15.624" data-line="13" id="l15.624.13"></span>ἑκάστῳ τάξιν ἀποδοῦναι. τὸ γοῦν ἐν τῇ προκειμένῃ ῥήσει
<span class="lb" data-page="15.624" data-line="14" id="l15.624.14"></span>λεγόμενον ὑπ᾿ αὐτοῦ φανερωτάτην ἔχει ἀταξίαν· οὐ γὰρ
<span class="lb" data-page="15.624" data-line="15" id="l15.624.15"></span>νῦν, ἀλλ᾿ ὀλίγον ἔμπροσθεν ἦν ὁ καιρὸς αὐτοῦ, κατ᾿ ἐκεῖνον
<span class="lb" data-page="15.624" data-line="16" id="l15.624.16"></span>τὸν λόγον, ἐν ᾧ περὶ τῆς παρὰ τὸ ἔθος εἰς τοὐναντίον μεταβολῆς
<span class="lb" data-page="15.624" data-line="17" id="l15.624.17"></span>ἔγραψε παραδείγματα· προσγράψαι γὰρ ἐκείνοις
<span class="pb" data-page="15.625" id="p15.625"></span>
<span class="lb" data-page="15.625" data-line="1" id="l15.625.1"></span>ἐχρῆν καὶ τοῦτο, τῆς μὲν εἰς ἀγρυπνίαν ἀήθους μεταβολῆς
<span class="lb" data-page="15.625" data-line="2" id="l15.625.2"></span>ἀπεπτότερα ποιούσης τὰ προσφερόμενα σιτία τε καὶ ποτὰ,
<span class="lb" data-page="15.625" data-line="3" id="l15.625.3"></span>τῆς δ᾿ εἰς ὕπνον πολὺν ἀήθως καὶ τοῦτον ἐπιτηδευθέντα
<span class="lb" data-page="15.625" data-line="4" id="l15.625.4"></span>νωθρότητα τοῦ σώματος καὶ καρηβαρίαν. ἣν γὰρ εἶπεν
<span class="lb" data-page="15.625" data-line="5" id="l15.625.5"></span>ἑφθότητά τε καὶ διάλυσιν καὶ καρηβαρίαν, ἑνὶ ῥήματι περιληφθεῖσαν
<span class="lb" data-page="15.625" data-line="6" id="l15.625.6"></span>τὴν ἔκλυσιν δηλοῖ τοῦ τόνου· συνενδείκνυται δὲ
<span class="lb" data-page="15.625" data-line="7" id="l15.625.7"></span>καὶ τὸ τῆς ἑφθότητος ὄνομα, δι᾿ ὑγρότητα θερμὴν γιγνομένης,
<span class="lb" data-page="15.625" data-line="8" id="l15.625.8"></span>οὐ διὰ ξηρότητα· πεφυκυίας διαφορεῖν μὲν καὶ ξηραίνειν
<span class="lb" data-page="15.625" data-line="9" id="l15.625.9"></span>τῆς ἐγρηγόρσεως, μὴ πέπτειν δὲ κατὰ τὸ βάθος ὑγραίνειν
<span class="lb" data-page="15.625" data-line="10" id="l15.625.10"></span>δὲ τό τε πνεῦμα καὶ τὰς ἀποῤῥοίας κατέχειν τοῦ
<span class="lb" data-page="15.625" data-line="11" id="l15.625.11"></span>ὕπνου. κατὰ λόγον οὖν τὰ ἀτμώδη περιττώματα πλεονάζει ἐν
<span class="lb" data-page="15.625" data-line="12" id="l15.625.12"></span>τῷ σώματι τῶν ἀήθως ἐπὶ πολὺ κοιμηθέντων καὶ διὰ ταῦτα
<span class="lb" data-page="15.625" data-line="13" id="l15.625.13"></span>τὴν ὅλην αὐτῶν κατάστασιν ἔκλυτον ὁμοίως γίγνεσθαι
<span class="lb" data-page="15.625" data-line="14" id="l15.625.14"></span>τοῖς ἑψημένοις.
</p>
<span class="lb rule" data-page="15.625" data-line="15" id="l15.625.15"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:3.12">
<span class="pb page1" data-page="15.657" id="p15.657"></span>
<span class="milestone ed1page page1" data-n="5.75" data-unit="ed1page" id="ed1page.5.75"></span>
<span class="milestone ed2page page1" data-n="8.88" data-unit="ed2page" id="ed2page.8.88"></span>
<span class="lb head" data-page="15.657" data-line="10" id="l15.657.10"></span>
            <blockquote class="quote lemma">
<span class="lb" data-page="15.657" data-line="11" id="l15.657.11"></span>Καὶ διαχωρητικώτερον δὲ κάτω τῶν χολωδέων, ἔστι μὲν
<span class="lb" data-page="15.657" data-line="12" id="l15.657.12"></span>ὅτε καλῶν, ἔστι δ᾿ ὅτε κατακορεστέρων μᾶλλον τοῦ καιροῦ
<span class="lb" data-page="15.657" data-line="13" id="l15.657.13"></span>καὶ ἀφρωδεστέρων, μᾶλλον δὲ τὸ τοιοῦτον τοῖσι χολώδεσί
<span class="lb" data-page="15.657" data-line="14" id="l15.657.14"></span>τε καὶ μεγαλοσπλάγχνοισι γίνεται.
</blockquote>
<span class="lb rule" data-page="15.657" data-line="15" id="l15.657.15"></span>
            <p>
<span class="lb" data-page="15.657" data-line="16" id="l15.657.16"></span><span class="milestone ed1page" data-n="5.76" data-unit="ed1page" id="ed1page.5.76"></span>Ἀναμνησθῶμεν τῆς προειρημένης λέξεως, ἐν ᾗ παραβάλλων
<span class="lb" data-page="15.657" data-line="17" id="l15.657.17"></span>οἴνῳ γλυκεῖ τὸ μελίκρατον ἔλεγε, διψῶδές γε μὴν
<span class="lb" data-page="15.657" data-line="18" id="l15.657.18"></span>ἧσσον τοῦ γλυκέος οἴνου· καὶ νῦν οὖν πρὸς ἐκεῖνον εἶπε
<span class="pb" data-page="15.658" id="p15.658"></span>
<span class="lb" data-page="15.658" data-line="1" id="l15.658.1"></span>διαχωρητικώτερον εἶναι κάτω. χολωδέων γὰρ δὴ καὶ ὁ
<span class="lb" data-page="15.658" data-line="2" id="l15.658.2"></span>γλυκὺς οἶνος διαχωρητικὸς, ἀλλὰ τό γε μελίκρατον ἐνίοτε
<span class="lb" data-page="15.658" data-line="3" id="l15.658.3"></span>μὲν καλῶν τῶν χολωδέων ὑπακτικόν ἐστιν, ἐνίοτε δὲ μοχθηρῶν,
<span class="lb" data-page="15.658" data-line="4" id="l15.658.4"></span>ἅπερ ἐστὶν ἱκανῶς ἄκρατα χολώδη, τὰ πυῤῥὰν ἢ ξανθὴν
<span class="lb" data-page="15.658" data-line="5" id="l15.658.5"></span>ἔχοντα καὶ παχεῖαν χολήν. αὕτη τοίνυν ἀφρὸν προσλαμβάνει,
<span class="lb" data-page="15.658" data-line="6" id="l15.658.6"></span>πολλάκις μὲν κατὰ τὸν αὐτὸν λόγον, ὃν καὶ τοῖς
<span class="lb" data-page="15.658" data-line="7" id="l15.658.7"></span>ἐν πυρὶ θερμαινομένοις σφοδρῶς ἀφρὸς ἐπανθεῖ, πολλάκις
<span class="lb" data-page="15.658" data-line="8" id="l15.658.8"></span>δὲ τὸ τοῖς κοπτομένοις ὑγροῖς ὑπὸ πνεύματος. τούτων δὲ
<span class="lb" data-page="15.658" data-line="9" id="l15.658.9"></span>τὸ μὲν πρότερον ὧν εἶπον ὑπερβαλλούσης ἐστὶ θερμασίας
<span class="lb" data-page="15.658" data-line="10" id="l15.658.10"></span>γνώρισμα, τὸ δὲ δεύτερον, στενοχωρίας τῶν ὀργάνων καὶ ταραχῆς
<span class="lb" data-page="15.658" data-line="11" id="l15.658.11"></span>φυσώδους πνεύματος ἐναπειλημμένου, καὶ διέξοδον οὐ
<span class="lb" data-page="15.658" data-line="12" id="l15.658.12"></span>ῥᾳδίαν ἔχοντος. τοιαῦτα δ᾿ ὑπέρχεται χολώδη τοὐπίπαν
<span class="lb" data-page="15.658" data-line="13" id="l15.658.13"></span>ἐν τοῖς συντηκτικοῖς πυρετοῖς, ἐφ᾿ ὧν ἐναντιωτάτη τε καὶ
<span class="lb" data-page="15.658" data-line="14" id="l15.658.14"></span>βλαβερωτάτη ἁπάντων σχεδόν ἐστιν ἡ τοῦ μελικράτου πόσις,
<span class="lb" data-page="15.658" data-line="15" id="l15.658.15"></span>ὥσπερ γε καὶ τοὐναντίον ἡ τοῦ ψυχροῦ πόσις ὕδατος
<span class="lb" data-page="15.658" data-line="16" id="l15.658.16"></span>ὠφελιμωτάτη, <span class="milestone ed2page" data-n="8.89" data-unit="ed2page" id="ed2page.8.89"></span>μᾶλλον δὲ τὸ τοιοῦτον διαχώρημά φησιν ὑπὸ
<span class="lb" data-page="15.658" data-line="17" id="l15.658.17"></span>τοῦ μελικράτου γίνεσθαι, τοῖς φύσει μὲν χολώδεσι, τουτέστι
<span class="lb" data-page="15.658" data-line="18" id="l15.658.18"></span>τοῖς θερμοῖς ἀμέτρως, ἐν δὲ ταῖς νόσοις φλεγμονὴν ἔχουσι
<span class="pb" data-page="15.659" id="p15.659"></span>
<span class="lb" data-page="15.659" data-line="1" id="l15.659.1"></span>κατά τι τῶν σπλάγχνων. τὸ γάρ τοι κοινὸν ὄνομα νῦν
<span class="lb" data-page="15.659" data-line="2" id="l15.659.2"></span>ἴδιον ἐγένετο τῶν φλεγμαινόντων· οὐ γὰρ δὴ διὰ σκίῤῥον
<span class="lb" data-page="15.659" data-line="3" id="l15.659.3"></span>γε ἢ οἴδημα πυρετὸς ἐξάπτεται. πρόδηλον οὖν ὅτι κατὰ
<span class="lb" data-page="15.659" data-line="4" id="l15.659.4"></span>τὰς ὀξείας νόσους, ὑπὲρ ὧν ὁ λόγος αὐτῷ ἐστιν, ὅταν ὄγκος
<span class="lb" data-page="15.659" data-line="5" id="l15.659.5"></span>ἐν σπλάγχνοις γένηται, φλεγμονῆς ἐστιν, οὐκ οἰδήματος ἢ
<span class="lb" data-page="15.659" data-line="6" id="l15.659.6"></span>σκίῤῥου τὸ σύμπτωμα· καὶ τούτους νῦν ὠνόμασε
<span class="lb" data-page="15.659" data-line="7" id="l15.659.7"></span>μεγαλοσπλάγχνους.
</p>
<span class="lb rule" data-page="15.659" data-line="8" id="l15.659.8"></span>
          </article>

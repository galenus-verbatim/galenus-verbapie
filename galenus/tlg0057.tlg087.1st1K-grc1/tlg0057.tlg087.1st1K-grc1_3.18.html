<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:3.18">
<span class="pb page1" data-page="15.668" id="p15.668"></span>
<span class="milestone ed1page page1" data-n="5.77" data-unit="ed1page" id="ed1page.5.77"></span>
<span class="milestone ed2page page1" data-n="8.92" data-unit="ed2page" id="ed2page.8.92"></span>
<span class="lb head" data-page="15.668" data-line="7" id="l15.668.7"></span>
            <blockquote class="quote lemma">
<span class="lb" data-page="15.668" data-line="8" id="l15.668.8"></span>Ἀτὰρ καὶ οἴνου λευκοῦ καὶ λεπτοῦ καὶ ὀλιγοφόρου καὶ ἀνόσμου
<span class="lb" data-page="15.668" data-line="9" id="l15.668.9"></span>ᾗ μὲν ἰσχυρότερόν ἐστιν, ᾗ δὲ ἀσθενέστερον.
</blockquote>
<span class="lb rule" data-page="15.668" data-line="10" id="l15.668.10"></span>
            <p>
<span class="lb" data-page="15.668" data-line="11" id="l15.668.11"></span>Ἔνιοι χωρὶς τοῦ ἐστὶ γράφουσι τὴν ῥῆσιν οὕτως· ἀτὰρ
<span class="lb" data-page="15.668" data-line="12" id="l15.668.12"></span>καὶ οἴνου λεπτοῦ καὶ ὀλιγοφόρου καὶ ἀνόσμου ᾗ μὲν ἰσχυρότερον,
<span class="lb" data-page="15.668" data-line="13" id="l15.668.13"></span>ᾗ δὲ ἀσθενέστερον. ἔνιοι δὲ ἀντὶ τοῦ ᾗ τὸ ἐνίῃ
<span class="lb" data-page="15.668" data-line="14" id="l15.668.14"></span>γράφουσιν οὕτως· ἀτὰρ καὶ οἴνου ὀλιγοφόρου καὶ λεπτοῦ
<span class="lb" data-page="15.668" data-line="15" id="l15.668.15"></span>καὶ ἀνόσμου ἐνίῃ μὲν ἰσχυρότερον, ἐνίῃ δὲ ἀσθενέστερον.
<span class="lb" data-page="15.668" data-line="16" id="l15.668.16"></span>ἐξ ἁπάντων γε μὴν ἡ αὐτὴ δηλοῦται δύναμις καὶ ἔννοια,
<span class="lb" data-page="15.668" data-line="17" id="l15.668.17"></span>κατά τι μὲν λέγοντος ἰσχυρότερον εἶναι τὸ μελίκρατον τοῦ
<span class="lb" data-page="15.668" data-line="18" id="l15.668.18"></span>τοιούτου οἴνου, κατά τι δὲ ἀσθενέστερον. ἐγὼ μὲν οὖν
<span class="pb" data-page="15.669" id="p15.669"></span>
<span class="lb" data-page="15.669" data-line="1" id="l15.669.1"></span>ἐπεμνήσθην οἴνου τοιούτου κατὰ τὸν περὶ τῶν οἴνων λόγον·
<span class="lb" data-page="15.669" data-line="2" id="l15.669.2"></span>ὁ δ᾿ Ἱπποκράτης αὐτὸν ὥσπερ οὐκ εἰδὼς ἐσιώπησεν, ἀλλὰ
<span class="lb" data-page="15.669" data-line="3" id="l15.669.3"></span>νῦν γε σαφῶς ἐδίδαξε τήν τε σύστασιν αὐτοῦ μηνύσας ἐκ
<span class="lb" data-page="15.669" data-line="4" id="l15.669.4"></span>τοῦ φάναι λεπτοῦ, καὶ τὴν τῆς δυνάμεως ἀσθένειαν ἐκ τοῦ
<span class="lb" data-page="15.669" data-line="5" id="l15.669.5"></span>προσγράψαι καὶ ὀλιγοφόρου· <span class="milestone ed2page" data-n="8.93" data-unit="ed2page" id="ed2page.8.93"></span>καλεῖται γὰρ οὕτως ὁ τῆς
<span class="lb" data-page="15.669" data-line="6" id="l15.669.6"></span>ὕδατος μίξεως ὀλιγίστης χρῄζων εἰς τὸ ποθῆναι. κατὰ
<span class="lb" data-page="15.669" data-line="7" id="l15.669.7"></span>τοὐναντίον γὰρ ὁ πολλοῦ δεόμενος ὕδατος εἰς εὐκρασίαν
<span class="lb" data-page="15.669" data-line="8" id="l15.669.8"></span>ὀνομάζεται πολυφόρος, ἐν ἴσῳ τῷ πολὺ φέρειν ὕδατος δεόμενος
<span class="lb" data-page="15.669" data-line="9" id="l15.669.9"></span>εἰς τὴν εὔκρατον μίξιν· ὁ δ᾿ ὀλιγοφόρος οἶνος ἔκλυτός
<span class="lb" data-page="15.669" data-line="10" id="l15.669.10"></span>τε καὶ ἀσθενὴς καὶ ἄχρηστος εἰς ποτὸν γίνεται, εἰ
<span class="lb" data-page="15.669" data-line="11" id="l15.669.11"></span>πλέονι κεράσεις ὕδατι. καὶ μὴν καὶ τὸ ἄοδμον αὐτοῦ μέγιστον
<span class="lb" data-page="15.669" data-line="12" id="l15.669.12"></span>γνώρισμα τῆς ἀσθενείας τε καὶ ψυχρότητός ἐστιν,
<span class="lb" data-page="15.669" data-line="13" id="l15.669.13"></span>ὕδατι καὶ κατὰ τοῦτο ἐοικὼς, ὥσπερ γε καὶ τῶν ἰσχυρὰν
<span class="lb" data-page="15.669" data-line="14" id="l15.669.14"></span>ἐχόντων ὀσμὴν μέγιστον τοῦτ᾿ ἔστι τῆς ῥώμης σημεῖον. ὁ
<span class="lb" data-page="15.669" data-line="15" id="l15.669.15"></span>μὲν γὰρ ὑδατώδης οἶνος ὀλιγίστην μὲν ἐν τῷ ξύλῳ τῆς
<span class="lb" data-page="15.669" data-line="16" id="l15.669.16"></span>ἀμπέλου μεταβολὴν ἔσχηκεν, ὀλιγίστην δὲ καὶ τοῦ γεώδους
<span class="lb" data-page="15.669" data-line="17" id="l15.669.17"></span>στοιχείου τὴν μίξιν, ὥστε ὕδωρ εἶναι, βραχὺ γεώδους τε
<span class="pb" data-page="15.670" id="p15.670"></span>
<span class="lb" data-page="15.670" data-line="1" id="l15.670.1"></span>καὶ θερμῆς οὐσίας προσειληφὸς, ἢ μετειληφὸς, εἴς τε τὴν
<span class="lb" data-page="15.670" data-line="2" id="l15.670.2"></span>τούτων ἕνωσιν ὀλιγίστης κατεργασίας δεηθείς. ὁ δ᾿ ἐναντίος
<span class="lb" data-page="15.670" data-line="3" id="l15.670.3"></span>οἰνώδης τε καὶ πολυφόρος οὔθ᾿ ὑπὸ βραχείας κατεργασίας
<span class="lb" data-page="15.670" data-line="4" id="l15.670.4"></span>γίγνεται τοιοῦτος, ὡς ἂν ἐπὶ πλεῖστον ἀφιστάμενος
<span class="lb" data-page="15.670" data-line="5" id="l15.670.5"></span>ὕδατος, ἀξιόλογον δὲ διὰ τοῦτ᾿ αὐτὸ τὴν θερμασίαν καὶ
<span class="lb" data-page="15.670" data-line="6" id="l15.670.6"></span>τὴν ὀδμὴν ἐπικτᾶται.
</p>
<span class="lb rule" data-page="15.670" data-line="7" id="l15.670.7"></span>
          </article>

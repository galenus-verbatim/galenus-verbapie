<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:3.22">
<span class="pb page1" data-page="15.676" id="p15.676"></span>
<span class="milestone ed1page page1" data-n="5.78" data-unit="ed1page" id="ed1page.5.78"></span>
<span class="milestone ed2page page1" data-n="8.95" data-unit="ed2page" id="ed2page.8.95"></span>
<span class="lb head" data-page="15.676" data-line="4" id="l15.676.4"></span>
            <blockquote class="quote lemma">
<span class="lb" data-page="15.676" data-line="5" id="l15.676.5"></span>Τὸ δ᾿ ὀξύμελι καλεόμενον ποτὸν πολλαχοῦ εὔχρηστον ἐν ταύτῃσι
<span class="lb" data-page="15.676" data-line="6" id="l15.676.6"></span>τῇσι νούσοισιν εὑρήσεις ἐόν· καὶ γὰρ πτυάλου ἀναγωγόν
<span class="lb" data-page="15.676" data-line="7" id="l15.676.7"></span>ἐστι καὶ εὔπνοον· καιροὺς μέντοι τοιούσδε ἔχει.
</blockquote>
<span class="lb rule" data-page="15.676" data-line="8" id="l15.676.8"></span>
            <p>
<span class="lb" data-page="15.676" data-line="9" id="l15.676.9"></span>Τὸ καλούμενον καὶ τὸ καλεῖσθαι καὶ τὰ παραπλήσια
<span class="lb" data-page="15.676" data-line="10" id="l15.676.10"></span>τούτοις ἔμαθες αὐτὸν προστιθέντα ποτὲ μὲν ὡς οὐδέπω
<span class="lb" data-page="15.676" data-line="11" id="l15.676.11"></span>συνήθους ἅπασι τοῖς Ἕλλησι τῆσδε τῆς προσηγορίας οὔσης,
<span class="lb" data-page="15.676" data-line="12" id="l15.676.12"></span>ποτὲ δὲ ὡς ἀκύρως λεγομένης, ἐνίοτε δὲ ὡς ἐνδεικνυμένης
<span class="lb" data-page="15.676" data-line="13" id="l15.676.13"></span>τι τεχνικὸν, ὡς ἐπὶ τῶν κροταφιτῶν τε καὶ μασητήρων μυῶν
<span class="lb" data-page="15.676" data-line="14" id="l15.676.14"></span>ἐδιδάξαμεν. ἀλλ᾿ ὅτι μὲν οὐδὲν ἐνδείκνυται τεχνικὸν ἡ προσηγορία
<span class="lb" data-page="15.676" data-line="15" id="l15.676.15"></span>τοῦ ὀξυμέλιτος ἅπαντι δῆλον, ἀλλ᾿ ἤτοι μεμφόμενος
<span class="lb" data-page="15.676" data-line="16" id="l15.676.16"></span>ἢ ὡς οὐδέπω συνήθη, διὰ τῆς τοῦ <span class="milestone ed1page" data-n="5.79" data-unit="ed1page" id="ed1page.5.79"></span>καλεομένου
<span class="lb" data-page="15.676" data-line="17" id="l15.676.17"></span>ἐπεσημήνατο προσθήκης. ἐγχωρεῖ δ᾿ ἑκάτερα· ἴσως μὲν γὰρ
<span class="pb" data-page="15.677" id="p15.677"></span>
<span class="lb" data-page="15.677" data-line="1" id="l15.677.1"></span>τότε πρῶτον εἰς χρῆσιν κοινὴν ἤρχετο· τάχα δὲ καὶ μέμφεται
<span class="lb" data-page="15.677" data-line="2" id="l15.677.2"></span>τῇ φωνῇ, ὡς ἐμφαινούσῃ, ἤτοι ἐκ τοῦ ὄξους καὶ μέλιτος
<span class="lb" data-page="15.677" data-line="3" id="l15.677.3"></span>μόνων συγκεῖσθαι τὸ φάρμακον ἢ ὡς μέλιτος διαφορὰν
<span class="lb" data-page="15.677" data-line="4" id="l15.677.4"></span>δηλούσῃ, ὡς εἰ καὶ οὕτως ἔλεγέ τις· τὸ δὲ μέλι τὸ ὀξὺ
<span class="lb" data-page="15.677" data-line="5" id="l15.677.5"></span>δύναμιν ἔχει τοιάνδε. περὶ μὲν δὴ τῆς τοῦ καλεομένου
<span class="lb" data-page="15.677" data-line="6" id="l15.677.6"></span>προσθήκης δῆλον· ἐπ᾿ αὐτὸ δὲ τὸ χρήσιμον ἴωμεν. οὐ γὰρ
<span class="lb" data-page="15.677" data-line="7" id="l15.677.7"></span>ἐξ ὄξους καὶ μέλιτος μίξεως μόνον ἡ σύνθεσις γίγνεται τοῦ
<span class="lb" data-page="15.677" data-line="8" id="l15.677.8"></span>ὀξυμέλιτος, ἀλλ᾿ ἐκ μελικράτου βραχὺ <span class="milestone ed2page" data-n="8.96" data-unit="ed2page" id="ed2page.8.96"></span>προσλαμβάνοντος
<span class="lb" data-page="15.677" data-line="9" id="l15.677.9"></span>ὄξους. ἕψεσθαι δὲ ἄμεινον αὐτό· καθαιρεῖται γὰρ ἡ
<span class="lb" data-page="15.677" data-line="10" id="l15.677.10"></span>δύναμις τοῦ ὄξους ὑπὸ τῆς ἑψήσεως, ὡς τὴν ὠφέλειαν τὴν
<span class="lb" data-page="15.677" data-line="11" id="l15.677.11"></span>παρ᾿ αὐτοῦ λαμβάνειν τὸ μελίκρατον ᾧ μίγνυται, τὴν βλάβην
<span class="lb" data-page="15.677" data-line="12" id="l15.677.12"></span>δὲ οὐκ ἴσχειν. τὴν μὲν οὖν ὠφέλειαν κατὰ τὴν ἀρχὴν
<span class="lb" data-page="15.677" data-line="13" id="l15.677.13"></span>εἶπε τῆς ῥήσεως καὶ μετὰ ταῦτα ἐρεῖ· τὴν βλάβην δ᾿ ἐπὶ
<span class="lb" data-page="15.677" data-line="14" id="l15.677.14"></span>τῇ τελευτῇ τῆς ὅλης ῥήσεως προσθήσει. κατὰ τὴν ἀρχὴν
<span class="lb" data-page="15.677" data-line="15" id="l15.677.15"></span>μὲν οὖν εἴρηται, πτυέλου γὰρ ἀναγωγόν ἐστι καὶ εὔπνοον·
<span class="lb" data-page="15.677" data-line="16" id="l15.677.16"></span>ἐφεξῆς δ᾿ ὅσα ταῖς λέξεσιν ἐπακολουθήσαντες αὐτοῦ μαθησόμεθα.
<span class="lb" data-page="15.677" data-line="17" id="l15.677.17"></span>καιροὺς μέντοι τοιούσδε ἔχει. τοὺς καιροὺς ἤτοι
<span class="lb" data-page="15.677" data-line="18" id="l15.677.18"></span>τοὺς τῆς χρήσεως αὐτοῦ λέγει, καθότι σύνηθες, ἢ τοὺς
<span class="pb" data-page="15.678" id="p15.678"></span>
<span class="lb" data-page="15.678" data-line="1" id="l15.678.1"></span>τῆς ὠφελείας, ἐπειδὴ καὶ κατὰ τοῦτο τὸ σημαινόμενον ἐδείχθη
<span class="lb" data-page="15.678" data-line="2" id="l15.678.2"></span>χρώμενος ἐνίοτε τῇ τοῦ καιροῦ προσηγορίᾳ.
</p>
<span class="lb rule" data-page="15.678" data-line="3" id="l15.678.3"></span>
          </article>

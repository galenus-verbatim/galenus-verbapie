<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:3.23">
<span class="pb page1" data-page="15.678" id="p15.678"></span>
<span class="milestone ed1page page1" data-n="5.79" data-unit="ed1page" id="ed1page.5.79"></span>
<span class="milestone ed2page page1" data-n="8.96" data-unit="ed2page" id="ed2page.8.96"></span>
<span class="lb head" data-page="15.678" data-line="4" id="l15.678.4"></span>
            <blockquote class="quote lemma">
<span class="lb" data-page="15.678" data-line="5" id="l15.678.5"></span>Τὸ μὲν κάρτα ὀξὺ οὐδὲν ἂν μέσον ποιήσειεν πρὸς τὰ πτύελα
<span class="lb" data-page="15.678" data-line="6" id="l15.678.6"></span>τὰ μὴ ῥηϊδίως ἀνιόντα. εἰ γὰρ ἀνάγοι μὲν τὰ ἐγκέρχνοντα
<span class="lb" data-page="15.678" data-line="7" id="l15.678.7"></span>καὶ ὄλισθον ἐμποιήσειε καὶ ὥσπερ εἰ διαπτερώσειε
<span class="lb" data-page="15.678" data-line="8" id="l15.678.8"></span>τὸν βρόγχον, παρηγορήσειε τὸν πνεύμονα, μαλθακτικὸν
<span class="lb" data-page="15.678" data-line="9" id="l15.678.9"></span>γὰρ αὐτέου· καὶ εἰ μὲν ταῦτα συγκυρήσειε, μεγάλην ἂν
<span class="lb" data-page="15.678" data-line="10" id="l15.678.10"></span>ὠφελείην ποιήσειεν· ἔστι δ᾿ ὅτε τὸ κάρτα ὀξὺ οὐκ ἐκράτησε
<span class="lb" data-page="15.678" data-line="11" id="l15.678.11"></span>τῆς ἀναγωγῆς τοῦ πτυέλου, ἀλλὰ προσεγλίσχρηνέ τε
<span class="lb" data-page="15.678" data-line="12" id="l15.678.12"></span>καὶ ἔβλαψεν.
</blockquote>
<span class="lb rule" data-page="15.678" data-line="13" id="l15.678.13"></span>
            <p>
<span class="lb" data-page="15.678" data-line="14" id="l15.678.14"></span>Ἐφ᾿ ὧν ἐστι χρεία τοῦ ὀξέος ὀξυμέλιτος, ἐπὶ τούτων
<span class="lb" data-page="15.678" data-line="15" id="l15.678.15"></span>διδάσκει τὴν ἐξ αὐτοῦ γιγνομένην ἐνίοτε βλάβην· ἐφ᾿ ὧν
<span class="lb" data-page="15.678" data-line="16" id="l15.678.16"></span>γὰρ ὅλως οὐδ᾿ ἂν χρήσαιτό τις ὀξεῖ τῷ τοιούτῳ φαρμάκῳ,
<span class="lb" data-page="15.678" data-line="17" id="l15.678.17"></span>περιττὸν τὸ καταλέγειν τὰς τοιαύτας βλάβας. οὐδὲ γὰρ οὐδ᾿
<span class="lb" data-page="15.678" data-line="18" id="l15.678.18"></span>ἁπλῶς εἶπε περὶ ὀξέος ὀξυμέλιτος, ἀλλὰ καὶ κάρτα προσέθηκεν,
<span class="pb" data-page="15.679" id="p15.679"></span>
<span class="lb" data-page="15.679" data-line="1" id="l15.679.1"></span>ὅπερ σημαίνει ταὐτὸν τῷ λίαν καὶ σφόδρα. τὸ τοιοῦτον
<span class="lb" data-page="15.679" data-line="2" id="l15.679.2"></span>οὖν ὀξύμελι μέσον οὐδὲν εἴωθεν ἐργάζεσθαι τοῖς κατὰ
<span class="lb" data-page="15.679" data-line="3" id="l15.679.3"></span>τὸν πνεύμονα παχέσι τε καὶ γλίσχροις πτυέλοις, ἐφ᾿ ὧν ἄν
<span class="lb" data-page="15.679" data-line="4" id="l15.679.4"></span>τις αὐτῷ χρήσαιτο μόνῳ· ἀλλ᾿ ἤτοι τεμὸν αὐτὰ καὶ ἀποῤῥύψαν
<span class="lb" data-page="15.679" data-line="5" id="l15.679.5"></span>ἀνήγαγεν ἢ τοῦτο μὲν πρᾶξαι μὴ δυνηθὲν ἐξήρανεν.
<span class="lb" data-page="15.679" data-line="6" id="l15.679.6"></span>ὥσπερ γὰρ τμητικὸν τὸ τοιοῦτον φάρμακον, οὕτω καὶ ξηραντικόν·
<span class="lb" data-page="15.679" data-line="7" id="l15.679.7"></span>ἔχομεν δ᾿ αὐτὸ ἐπὶ τῶν κατὰ τὸν πνεύμονα παχέων
<span class="lb" data-page="15.679" data-line="8" id="l15.679.8"></span>πτυέλων, οὐχ ὡς ξηραῖνον (οὕτως γὰρ βλάψειεν), ἀλλὰ
<span class="lb" data-page="15.679" data-line="9" id="l15.679.9"></span>ὡς τέμνον τε καὶ ῥύπτον. ὅταν μὲν οὖν ἀδυνατήσῃ ταῦτα
<span class="lb" data-page="15.679" data-line="10" id="l15.679.10"></span>ποιῆσαι, χρηστὸν μὲν οὐδὲν ἔπραξε, μεγίστην δὲ βλάβην
<span class="lb" data-page="15.679" data-line="11" id="l15.679.11"></span>εἰργάσατο. πότ᾿ οὖν ἀποτυγχάνει ῥύπτειν καὶ τέμνειν αὐτὸς
<span class="lb" data-page="15.679" data-line="12" id="l15.679.12"></span>ἐφεξῆς ἐδίδαξε, νυνὶ δὲ βούλομαι περὶ τῆς γραφῆς τῆς
<span class="lb" data-page="15.679" data-line="13" id="l15.679.13"></span>ἐν πολλοῖς τῶν βιβλίων εἰπεῖν· οὐ γὰρ διὰ τὸ σ τὴν δευτέραν
<span class="lb" data-page="15.679" data-line="14" id="l15.679.14"></span>συλλαβὴν τοῦ μέσον ὀνόματος, ἀλλὰ διὰ τοῦ ζ γεγραμμένην
<span class="lb" data-page="15.679" data-line="15" id="l15.679.15"></span>εὑρίσκομεν, ὡς εἶναι τὴν ὅλην λέξιν τοιάνδε· τὸ μὲν
<span class="lb" data-page="15.679" data-line="16" id="l15.679.16"></span>γὰρ κάρτα ὀξὺ οὐδὲν ἂν μέζον ποιήσειεν. ἔστι δὲ τοῦτο
<span class="lb" data-page="15.679" data-line="17" id="l15.679.17"></span>ψεῦδος· αὐτὸς γὰρ ἐπιφέρων δείκνυσιν ἐνίοτε μὲν μεγάλην
<span class="pb" data-page="15.680" id="p15.680"></span>
<span class="lb" data-page="15.680" data-line="1" id="l15.680.1"></span>ὠφέλειαν ἐξ αὐτοῦ γιγνομένην, ἐνίοτε δὲ βλάβην· ὥστ᾿ ἀεὶ
<span class="lb" data-page="15.680" data-line="2" id="l15.680.2"></span>μέγα τι ποιεῖ καὶ οὐδέποτε μικρόν. ἐφ᾿ οὗ δὲ ἀληθὲς εἰπεῖν
<span class="lb" data-page="15.680" data-line="3" id="l15.680.3"></span>ἐστιν, ἀεί τι γίγνεσθαι κακὸν μέγα ἢ ἀγαθὸν, περὶ τούτου
<span class="lb" data-page="15.680" data-line="4" id="l15.680.4"></span>κάλλιον ἄν τις εἴποι καὶ μηδὲν μέσον ὑπ᾿ αὐτοῦ γίγνεσθαι.
</p>
<span class="lb rule" data-page="15.680" data-line="5" id="l15.680.5"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:3.27">
<span class="pb page1" data-page="15.683" id="p15.683"></span>
<span class="milestone ed1page page1" data-n="5.79" data-unit="ed1page" id="ed1page.5.79"></span>
<span class="milestone ed2page page1" data-n="8.98" data-unit="ed2page" id="ed2page.8.98"></span>
<span class="lb head" data-page="15.683" data-line="1" id="l15.683.1"></span>
            <blockquote class="quote lemma">
<span class="lb" data-page="15.683" data-line="2" id="l15.683.2"></span>Τὸ μέντοι ὀλίγον ἔποξυ ὀξύμελι ὑγραίνει μὲν τὸ στόμα καὶ
<span class="lb" data-page="15.683" data-line="3" id="l15.683.3"></span>φάρυγγα, ἀναγωγὸν δὲ πτυέλου ἐστὶ καὶ ἄδιψον· ὑποχονδρίῳ
<span class="lb" data-page="15.683" data-line="4" id="l15.683.4"></span>δὲ καὶ σπλάγχνοισι τοῖσι ταύτῃ εὐμενὲς καὶ τὰς
<span class="lb" data-page="15.683" data-line="5" id="l15.683.5"></span>ἀπὸ μέλιτος βλάβας ταύτῃ κωλύει· τὸ γὰρ ἐν μέλιτι χολῶδες
<span class="lb" data-page="15.683" data-line="6" id="l15.683.6"></span>κολάζεται.
</blockquote>
<span class="lb rule" data-page="15.683" data-line="7" id="l15.683.7"></span>
            <p>
<span class="lb" data-page="15.683" data-line="8" id="l15.683.8"></span><span class="milestone ed1page" data-n="5.80" data-unit="ed1page" id="ed1page.5.80"></span>Περὶ τοῦ λίαν ὀξέος ὀξυμέλιτος συμπληρώσας
<span class="lb" data-page="15.683" data-line="9" id="l15.683.9"></span>τὸν λόγον ἐπὶ τὸ μετρίως ὀξὺ μετέβη κατὰ τήνδε τὴν ῥῆσιν,
<span class="lb" data-page="15.683" data-line="10" id="l15.683.10"></span>ὑγραίνειν αὐτὸ λέγων τὸ στόμα καὶ φάρυγγα καὶ τῶν
<span class="lb" data-page="15.683" data-line="11" id="l15.683.11"></span>πτυέλων ἀναγωγὸν εἶναι καὶ ἄδιψον. ἅπαντα γὰρ ἔχον ὑφ᾿
<span class="lb" data-page="15.683" data-line="12" id="l15.683.12"></span>ὧν ὠφελεῖσθαι πεφύκασιν αἱ τοιαῦται νόσοι, τῶν βλαπτόντων
<span class="lb" data-page="15.683" data-line="13" id="l15.683.13"></span>οὐδὲν ἔχει διὰ τὴν τῆς κράσεως ἀρετήν· ἐπειδὴ τοσοῦτον
<span class="lb" data-page="15.683" data-line="14" id="l15.683.14"></span>τῷ μελικράτῳ μέμικται τοῦ ὄξους, ὅσον ἱκανόν ἐστι τὸ
<span class="lb" data-page="15.683" data-line="15" id="l15.683.15"></span>χολῶδες ἐν αὐτῷ κολάσαι, τουτέστι καθελεῖν καὶ ταπεινῶσαι·
<span class="lb" data-page="15.683" data-line="16" id="l15.683.16"></span>δέδεικται γάρ σοι κατὰ τὸ τέταρτον γράμμα περὶ τῆς
<span class="lb" data-page="15.683" data-line="17" id="l15.683.17"></span>τῶν ἁπλῶν φαρμάκων δυνάμεως ἐναντιωτάτην δύναμιν ἔχειν
<span class="lb" data-page="15.683" data-line="18" id="l15.683.18"></span>ὁ γλυκὺς χυμὸς τῷ ὀξεῖ. τῆς οὖν τοῦ μελικράτου δυνάμεως
<span class="pb" data-page="15.684" id="p15.684"></span>
<span class="lb" data-page="15.684" data-line="1" id="l15.684.1"></span>τὰ ἄλλα μὲν πάντα ἐχούσης, ὧν δεῖται τὰ τοιαῦτα νοσήματα,
<span class="lb" data-page="15.684" data-line="2" id="l15.684.2"></span>καθ᾿ ἓν δὲ μόνον ἐναντιουμένης αὐταῖς, ὅταν ὑπερθερμανθὲν
<span class="lb" data-page="15.684" data-line="3" id="l15.684.3"></span>ἐκχολωθῇ, τὴν τοιαύτην αὐτοῦ μεταβολὴν ἡ τοῦ
<span class="lb" data-page="15.684" data-line="4" id="l15.684.4"></span>ὄξους μίξις κωλύουσα κάλλιστον ἐργάζεται φάρμακον. ἄδιψόν
<span class="lb" data-page="15.684" data-line="5" id="l15.684.5"></span>τε γὰρ ἔσται καὶ διὰ τοῦτο καὶ τὰ πτύελα, τά γε μὴ
<span class="lb" data-page="15.684" data-line="6" id="l15.684.6"></span>παντάπασι παχέα καὶ γλίσχρα, ῥᾳδίως ἀνάξει· τούτοις δ᾿
<span class="lb" data-page="15.684" data-line="7" id="l15.684.7"></span>ἀμφοτέροις αὐτοῖς ἔργοις ἕπεται καὶ ἡ τῶν κατὰ τὸ στόμα
<span class="lb" data-page="15.684" data-line="8" id="l15.684.8"></span>καὶ τὴν φάρυγγα μορίων ὑγρότης. ᾧ δὲ λόγῳ ταῦτα δρᾷ,
<span class="lb" data-page="15.684" data-line="9" id="l15.684.9"></span>τούτῳ δὴ καὶ σπληνὶ καὶ ἥπατι προσφορώτατόν ἐστι, διακαθαῖρον
<span class="lb" data-page="15.684" data-line="10" id="l15.684.10"></span>ἀλύπως τὰ σπλάγχνα.
</p>
<span class="lb rule" data-page="15.684" data-line="11" id="l15.684.11"></span>
          </article>

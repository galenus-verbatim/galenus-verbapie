<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:3.36">
<span class="pb page1" data-page="15.695" id="p15.695"></span>
<span class="milestone ed1page page1" data-n="5.81" data-unit="ed1page" id="ed1page.5.81"></span>
<span class="milestone ed2page page1" data-n="8.102" data-unit="ed2page" id="ed2page.8.102"></span>
<span class="lb head" data-page="15.695" data-line="4" id="l15.695.4"></span>
            <blockquote class="quote lemma">
<span class="lb" data-page="15.695" data-line="5" id="l15.695.5"></span>Ὕδατι δὲ ποτῷ ἐν τῇσιν ὀξείῃσι νούσοισιν ἄλλο μὲν οὐδὲν
<span class="lb" data-page="15.695" data-line="6" id="l15.695.6"></span>ἔχω ἔργον ὅ τι προσθέω. οὔτε γὰρ βηχὸς παρηγορικόν
<span class="lb" data-page="15.695" data-line="7" id="l15.695.7"></span>ἐστιν ἐν τοῖσι πλευριτικοῖσι καὶ περιπνευμονικοῖσιν,
<span class="lb" data-page="15.695" data-line="8" id="l15.695.8"></span>οὔτε πτυέλου ἀναγωγὸν, ἀλλ᾿ ἧσσον τῶν ἄλλων εἴ τις διὰ
<span class="lb" data-page="15.695" data-line="9" id="l15.695.9"></span>παντὸς ὕδατι ποτῷ χρέοιτο· μεσσηγὺ μέντοι ὀξυμέλιτος
<span class="lb" data-page="15.695" data-line="10" id="l15.695.10"></span>καὶ μελικρήτου ὕδωρ ἐπιῤῥοφεόμενον ὀλίγον πτυέλου ἀναγωγόν
<span class="lb" data-page="15.695" data-line="11" id="l15.695.11"></span>ἐστι, διὰ τὴν μεταβολὴν τῆς <span class="milestone ed2page" data-n="8.103" data-unit="ed2page" id="ed2page.8.103"></span>ποιότητος
<span class="lb" data-page="15.695" data-line="12" id="l15.695.12"></span>τῶν ποτῶν, πλημμυρίδα γάρ τινα ἐμποιέει ἄλλως δὲ οὐδὲ
<span class="lb" data-page="15.695" data-line="13" id="l15.695.13"></span>δίψαν παύει, ἀλλ᾿ ἐπιπικραίνει· χολῶδες γὰρ φύσει
<span class="lb" data-page="15.695" data-line="14" id="l15.695.14"></span>χολώδει καὶ ὑποχονδρίῳ κακὸν καὶ κάκιστον ἑωυτοῦ καὶ
<span class="lb" data-page="15.695" data-line="15" id="l15.695.15"></span>χολωδέστατον καὶ φιλαδυναμιώτατον, ὅταν ἐς κενότητα
<span class="lb" data-page="15.695" data-line="16" id="l15.695.16"></span>ἐσέλθῃ. καὶ σπληνὸς δὲ αὐξητικὸν καὶ ἥπατός ἐστιν, ὁκόταν
<span class="lb" data-page="15.695" data-line="17" id="l15.695.17"></span>πεπυρωμένον ᾖ καὶ ἐγκλυδαστικόν τε καὶ ἐπιπολαστικόν·
<span class="lb" data-page="15.695" data-line="18" id="l15.695.18"></span>βραδύπορόν τε γάρ ἐστι διὰ τὸ ὑπόψυχρον καὶ
<span class="pb" data-page="15.696" id="p15.696"></span>
<span class="lb" data-page="15.696" data-line="1" id="l15.696.1"></span>ἄπεπτον εἶναι· καὶ οὔτε διαχωρητικὸν οὔτε διουρητικόν·
<span class="lb" data-page="15.696" data-line="2" id="l15.696.2"></span>προσβλάπτει δέ τι καὶ διὰ τόδε, ὅτι ἄκοπρόν ἐστι φύσει.
<span class="lb" data-page="15.696" data-line="3" id="l15.696.3"></span><span class="milestone ed1page" data-n="5.82" data-unit="ed1page" id="ed1page.5.82"></span> ἢν δὲ δὴ καὶ ψυχρῶν ποδῶν ἐόντων ποτὲ
<span class="lb" data-page="15.696" data-line="4" id="l15.696.4"></span>ποθῇ, ταῦτα πάντα πολλαπλασίως βλάπτει, ἐς ὅ τι ἂν
<span class="lb" data-page="15.696" data-line="5" id="l15.696.5"></span>αὐτέων ὁρμήσῃ.
</blockquote>
<span class="lb rule" data-page="15.696" data-line="6" id="l15.696.6"></span>
            <p>
<span class="lb" data-page="15.696" data-line="7" id="l15.696.7"></span>Οὔτε τμητικὸν ἔχει τι τὸ ὕδωρ, ὥσπερ τὸ ὄξος, ἀλλ᾿
<span class="lb" data-page="15.696" data-line="8" id="l15.696.8"></span>οὔτε θερμὸν, ὥσπερ τὸ μέλι (τούτῳ μέν γε πρὸς τῷ θερμαίνειν
<span class="lb" data-page="15.696" data-line="9" id="l15.696.9"></span>ἔτι καὶ τὸ ῥύπτειν καὶ τέμνειν ὑπάρχει)· βραδύπορον
<span class="lb" data-page="15.696" data-line="10" id="l15.696.10"></span>οὖν εἰκότως ἐστὶ καὶ δύσπεπτον καὶ δυσυποβίβαστον
<span class="lb" data-page="15.696" data-line="11" id="l15.696.11"></span>ἅπαν τὸ ὕδωρ, κᾂν ἄλλως ἄριστόν τε καὶ ἄμεμπτον ᾖ· τὸ
<span class="lb" data-page="15.696" data-line="12" id="l15.696.12"></span>γὰρ ἰλυῶδες ἢ δυσῶδες ἢ ἁλικὸν ἤ τινος ἑτέρας φαρμακώδους
<span class="lb" data-page="15.696" data-line="13" id="l15.696.13"></span>ποιότητος ἔμφασιν ἔχον οὐχ ἁπλῶς ὕδωρ ἐστὶν, ἀλλὰ
<span class="lb" data-page="15.696" data-line="14" id="l15.696.14"></span>μετὰ τοιοῦδέ τινος ἐπιμιξίας φαρμάκου· καθάπερ καὶ εἰ
<span class="lb" data-page="15.696" data-line="15" id="l15.696.15"></span>μέλι μοχθηρὸν ἢ πτισάνην ἢ ὄξος ἢ οἶνον ἤ τι τοιοῦτον
<span class="lb" data-page="15.696" data-line="16" id="l15.696.16"></span>προχειρίσαιο· μέμψῃ γὰρ οὐχ ὅλον ἐπ᾿ ἐκείνου τὸ γένος,
<span class="lb" data-page="15.696" data-line="17" id="l15.696.17"></span>ἀλλ᾿ αὐτὸ μόνον ὃ μεταχειρίζῃ. τοῦ λόγου τοίνυν ὄντος ἐφ᾿
<span class="pb" data-page="15.697" id="p15.697"></span>
<span class="lb" data-page="15.697" data-line="1" id="l15.697.1"></span>ἑκάστου τῶν κρινομένων ὑπ᾿ αὐτοῦ περὶ τῶν ἀρίστων, οὕτω
<span class="lb" data-page="15.697" data-line="2" id="l15.697.2"></span>καὶ νῦν ἄκουε, πρὸς τὸ κάλλιστον ὕδωρ ἕκαστον τῶν λεγομένων
<span class="lb" data-page="15.697" data-line="3" id="l15.697.3"></span>ἀναφέρων, ὃ καθαρώτατόν ἐστι καὶ πάσης ἀλλοτρίας
<span class="lb" data-page="15.697" data-line="4" id="l15.697.4"></span>ἄμικτον ποιότητος· τοῦτ᾿ οὖν αὐτὸ κᾂν ἄριστον ᾖ, κατὰ
<span class="lb" data-page="15.697" data-line="5" id="l15.697.5"></span>τὴν γαστέρα μένει πολλῷ χρόνῳ, κλύδωνας αὐτῇ τοὐπίπαν
<span class="lb" data-page="15.697" data-line="6" id="l15.697.6"></span>ἐργαζόμενον, ὡς ὅταν γε ᾖ χολώδης ἐκείνη, συνδιαφθείρεται
<span class="lb" data-page="15.697" data-line="7" id="l15.697.7"></span>καὶ αὐτό. κᾀπειδὰν ὑπέλθοι μόλις ἐκ τῆς κοιλίας εἰς
<span class="lb" data-page="15.697" data-line="8" id="l15.697.8"></span>τὴν νῆστιν, οὐκ ἀναδίδοται ῥᾳδίως, οὔτ᾿ εἰς ἧπαρ οὔτε πολὺ
<span class="lb" data-page="15.697" data-line="9" id="l15.697.9"></span>μᾶλλον εἰς νεφροὺς καὶ θώρακα καὶ πνεύμονα· διόπερ
<span class="lb" data-page="15.697" data-line="10" id="l15.697.10"></span>οὔτ᾿ οὖρα κινεῖν πέφυκεν οὔτε πτύελον ἀνάγειν. ἀλλ᾿ οὐδὲ
<span class="lb" data-page="15.697" data-line="11" id="l15.697.11"></span>τὰς δι᾿ ὅλου τοῦ σώματος ἐργάζεται διαπνοάς· λεπτομεροῦς
<span class="lb" data-page="15.697" data-line="12" id="l15.697.12"></span>γὰρ οὐσίας ἔργον ἐστὶ τοῦτο καὶ θερμῆς, οὐ ψυχρᾶς καὶ
<span class="lb" data-page="15.697" data-line="13" id="l15.697.13"></span>παχυμεροῦς. οὐ μὴν οὐδὲ δίψος παύει, μένον ἐπὶ πλεῖστον
<span class="lb" data-page="15.697" data-line="14" id="l15.697.14"></span>ἐν ταῖς εὐρυχωρίαις τῶν κατὰ γαστέρα καὶ ἔντερα ὀργάνων
<span class="lb" data-page="15.697" data-line="15" id="l15.697.15"></span>τοῦ ζώου καὶ μὴ διαδυόμενον εἰς ὅλον τὸ βάθος αὐτῶν,
<span class="lb" data-page="15.697" data-line="16" id="l15.697.16"></span>μηδ᾿ ἐπιτέγγον τὸν αὐχμόν. ὅτι δ᾿ οὐ τρέφει πρόσθεν εἴρηται·
<span class="lb" data-page="15.697" data-line="17" id="l15.697.17"></span>διά τοι τοῦτο οὐδὲ τὴν ζωτικὴν δύναμιν οἷόν τέ
<span class="lb" data-page="15.697" data-line="18" id="l15.697.18"></span>ἐστι ῥωννύναι. καὶ ταῦτ᾿ ἐστὶ τὰ αἴτια δι᾿ ἃ πρός τε μελίκρατον
<span class="pb" data-page="15.698" id="p15.698"></span>
<span class="lb" data-page="15.698" data-line="1" id="l15.698.1"></span>Ἱπποκράτης ἀφικνεῖται καὶ ὀξύμελι καὶ οἶνον ἐπὶ
<span class="lb" data-page="15.698" data-line="2" id="l15.698.2"></span>τῶν νοσούντων, ἀποχωρῶν τοῦ ὕδατος. ὅσον μὲν οὖν ἐπὶ
<span class="lb" data-page="15.698" data-line="3" id="l15.698.3"></span>τούτοις οὐδέποτ᾿ ἄν τις αὐτῷ χρήσαιτο· χρῶνται δὲ καὶ
<span class="lb" data-page="15.698" data-line="4" id="l15.698.4"></span>ἄλλοι μὲν ἰατροὶ καὶ μέντοι καὶ αὐτὸς ὁ Ἱπποκράτης, ἀλλ᾿
<span class="lb" data-page="15.698" data-line="5" id="l15.698.5"></span>ἦττον μὲν οὗτος, οἱ δ᾿ ἄλλοι μᾶλλον. ἐκ γὰρ τοῦ χρῆσθαι
<span class="lb" data-page="15.698" data-line="6" id="l15.698.6"></span>τοῖς ἄλλοις κακῶς σφαλλόμενοι, καταφεύγουσιν ἐπὶ τὸ ὕδωρ,
<span class="lb" data-page="15.698" data-line="7" id="l15.698.7"></span>οὐκ ἔχον μεγάλην ἀποτυχίαν, ὅτι μηδὲ τὴν δύναμιν· οὕτω
<span class="lb" data-page="15.698" data-line="8" id="l15.698.8"></span>γὰρ ὁ Ἐρασίστρατος ἔλεγεν· ἰσχυραὶ δυνάμεις σίτων τε καὶ
<span class="lb" data-page="15.698" data-line="9" id="l15.698.9"></span>πομάτων ἐγκαίρως μὲν παραλαμβανόμεναι μεγίστην ὠφέλειαν,
<span class="lb" data-page="15.698" data-line="10" id="l15.698.10"></span>ἀκαίρως δὲ μεγίστην βλάβην. ἣν δέ φημι μοχθηρὰν
<span class="lb" data-page="15.698" data-line="11" id="l15.698.11"></span>εἶναι χρῆσιν ὀξυμέλιτός τε καὶ μελικράτου καὶ οἴνου,
<span class="lb" data-page="15.698" data-line="12" id="l15.698.12"></span>γίνεται μὲν καὶ διὰ τὰς ἀθρόας μεταβολὰς, ὡς αὐτὸς ἐδίδαξεν·
<span class="lb" data-page="15.698" data-line="13" id="l15.698.13"></span>γίνεται δὲ καὶ διὰ τὴν <span class="milestone ed2page" data-n="8.104" data-unit="ed2page" id="ed2page.8.104"></span>μίξιν ἄκρατον ὑπὸ
<span class="lb" data-page="15.698" data-line="14" id="l15.698.14"></span>τῶν ἰατρῶν γιγνομένην, ὡς τὸ πολύ. διδόντος οὖν ἐμοῦ
<span class="lb" data-page="15.698" data-line="15" id="l15.698.15"></span>πρεσβύτῃ νοσοῦντι καθ᾿ ἑκάστην ἡμέραν οἴνου ὑδατώδους,
<span class="lb" data-page="15.698" data-line="16" id="l15.698.16"></span>παραγινόμενός τις τῶν τοιούτων ἰατρῶν, εἶτ᾿ ἰδὼν ἐλάχιστον
<span class="lb" data-page="15.698" data-line="17" id="l15.698.17"></span>ἐπισταζόμενον αὐτοῦ τῷ ὕδατι γελάσας ἔφη μὴ πίνειν οἴνου
<span class="pb" data-page="15.699" id="p15.699"></span>
<span class="lb" data-page="15.699" data-line="1" id="l15.699.1"></span>τὸν ἄῤῥωστον, ἀλλ᾿ ὁρᾷν μόνον, οὐκ ἐννοῶν ὅτι τὸ μὲν
<span class="lb" data-page="15.699" data-line="2" id="l15.699.2"></span>ἡδονῆς ἕνεκα τὸν οἶνον διδόναι ἑτέραν ἔχει συμμετρίαν τῆς
<span class="lb" data-page="15.699" data-line="3" id="l15.699.3"></span>πρὸς ὕδωρ αὐτοῦ μίξεως, τὸ δ᾿ ὠφελείας ἄλλην. ὥσπερ
<span class="lb" data-page="15.699" data-line="4" id="l15.699.4"></span>γὰρ ὁρμήν τινα πρὸς τὴν ἀνάδοσιν ἐφελκομένην τὸ ὕδωρ
<span class="lb" data-page="15.699" data-line="5" id="l15.699.5"></span>ἐπιμίγνυσθαι χρὴ τὸν οἶνον ἐλάχιστον παντελῶς, ὡς παῦσαι
<span class="lb" data-page="15.699" data-line="6" id="l15.699.6"></span>τὸ ὕδωρ αὐτὸ τοῦτο μόνον εἰλικρινὲς εἶναι, οὐχ ὥστε
<span class="lb" data-page="15.699" data-line="7" id="l15.699.7"></span>καὶ οἶνον αὐτὸ ποιῆσαι· οἱ πολλοὶ δὲ τῶν ὑγιαινόντων πίνουσιν
<span class="lb" data-page="15.699" data-line="8" id="l15.699.8"></span>οἶνον ὑδατωμένον, οὐ μὴν προσήκει τὸ ὕδωρ ἐπικρατεῖν
<span class="lb" data-page="15.699" data-line="9" id="l15.699.9"></span>κατὰ τὴν γεῦσιν, ἀλλὰ τὸν οἶνον· ἐπὶ δὲ τῶν νοσούντων
<span class="lb" data-page="15.699" data-line="10" id="l15.699.10"></span>ἔτι καὶ μᾶλλον, ὡς ἔμφασιν εἶναι τοῦ οἴνου βραχεῖαν.
<span class="lb" data-page="15.699" data-line="11" id="l15.699.11"></span>οὕτως δὲ καὶ περὶ τοῦ ὀξυμέλιτος ὀλίγον αὐτὸς ἔμπροσθεν
<span class="lb" data-page="15.699" data-line="12" id="l15.699.12"></span>ἔλεγεν, ἐπαινῶν τὸ ὑδαρές. καὶ μελικράτῳ δ᾿ ἄν τις ἀκινδυνότερον
<span class="lb" data-page="15.699" data-line="13" id="l15.699.13"></span>χρῷτο τῷ ὑδαρεῖ· τὸ γὰρ ἄκρατον εἰ μὴ φθάσειεν
<span class="lb" data-page="15.699" data-line="14" id="l15.699.14"></span>ὑπαγαγεῖν τὴν γαστέρα, βλαβερώτερον γίγνεται καὶ
<span class="lb" data-page="15.699" data-line="15" id="l15.699.15"></span>μάλιστ᾿ ἐν τοῖς πικροχόλοις τε καὶ μεγαλοσπλάγχνοις, ἐφ᾿
<span class="lb" data-page="15.699" data-line="16" id="l15.699.16"></span>ὧν καὶ τὸ ὕδωρ ἐστὶ βλαβερὸν, ὅταν ἐκχολωθῇ μεῖναν ἐπὶ
<span class="lb" data-page="15.699" data-line="17" id="l15.699.17"></span>πλέον ἐν τοῖς ὑποχονδρίοις· πρὸς γὰρ δὴ τούτοις ἅπασιν
<span class="lb" data-page="15.699" data-line="18" id="l15.699.18"></span>οἷς ἔχει κακοῖς ἔτι καὶ ἄκοπρον ὃν, οὐδ᾿ ὑπαγωγήν τινα
<span class="pb" data-page="15.700" id="p15.700"></span>
<span class="lb" data-page="15.700" data-line="1" id="l15.700.1"></span>τῆς γαστρὸς ἐργάζεται. τὸ δ᾿ ἐν ἀρχαῖς τῶν παροξυσμῶν
<span class="lb" data-page="15.700" data-line="2" id="l15.700.2"></span>αὐτὸ πινόμενον βλάπτειν (ὅπερ ἐδήλωσε διὰ τοῦ φάναι, ἢν
<span class="lb" data-page="15.700" data-line="3" id="l15.700.3"></span>δὲ δή ποτε καὶ ποδῶν ἐόντων ψυχρῶν ποτε ποθῇ, ταῦτα
<span class="lb" data-page="15.700" data-line="4" id="l15.700.4"></span>πάντα πολλαπλασίως βλάπτει) τῶν γινωσκομένων τε πᾶσι
<span class="lb" data-page="15.700" data-line="5" id="l15.700.5"></span>καὶ ὁμολογουμένων ἐστί. πότ᾿ οὖν χρήσιμόν ἐστιν ὕδωρ πινόμενον;
<span class="lb" data-page="15.700" data-line="6" id="l15.700.6"></span>ὅταν ἐπὶ μόνῳ ποτῷ ὁ κάμνων διαιτώμενος ᾖ, μηδέπω
<span class="lb" data-page="15.700" data-line="7" id="l15.700.7"></span>χυλὸν πτισάνης λαμβάνων· τότε γὰρ μεταξὺ τῶν ἄλλων
<span class="lb" data-page="15.700" data-line="8" id="l15.700.8"></span>ποτῶν ὕδωρ ἄν τις ἐν καιρῷ προσφέροι, καὶ μάλισθ᾿
<span class="lb" data-page="15.700" data-line="9" id="l15.700.9"></span>ὅταν ὁ κάμνων ᾖ διψώδης. πλημμυρίδα γάρ τινα ποιεῖν
<span class="lb" data-page="15.700" data-line="10" id="l15.700.10"></span>αὐτό φησι, τουτέστι πλῆθος ὑγροῦ τινος· διὸ καὶ μεταξὺ
<span class="lb" data-page="15.700" data-line="11" id="l15.700.11"></span>μελικράτου τε καὶ ὀξυμέλιτος δίδωσιν ὀλίγον, εἰς ὑγρότητα
<span class="lb" data-page="15.700" data-line="12" id="l15.700.12"></span>τοῖς ἀναπτυσθησομένοις συντελές. ἀλλὰ κᾀπειδὰν ὁ οἶνος
<span class="lb" data-page="15.700" data-line="13" id="l15.700.13"></span>ᾖ μεγάλως βλαβερὸς, καὶ τότε δίδωσιν ὕδατος· ἀκούσωμεν δ᾿
<span class="lb" data-page="15.700" data-line="14" id="l15.700.14"></span>αὐτοῦ τοῦ Ἱπποκράτους, ὅπως ἀπεφήνατο περὶ τούτου.
</p>
<span class="lb rule" data-page="15.700" data-line="15" id="l15.700.15"></span>
          </article>

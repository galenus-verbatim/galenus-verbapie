<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:3.4">
<span class="pb page1" data-page="15.641" id="p15.641"></span>
<span class="milestone ed1page page1" data-n="5.73" data-unit="ed1page" id="ed1page.5.73"></span>
<span class="milestone ed2page page1" data-n="8.82" data-unit="ed2page" id="ed2page.8.82"></span>
<span class="lb head" data-page="15.641" data-line="1" id="l15.641.1"></span>
            <blockquote class="quote lemma">
<span class="lb" data-page="15.641" data-line="2" id="l15.641.2"></span>Πτυέλου δὲ μᾶλλον ἀναγωγός ἐστι τοῦ ἑτέρου ὁ γλυκύς.
</blockquote>
<span class="lb rule" data-page="15.641" data-line="3" id="l15.641.3"></span>
            <p>
<span class="lb" data-page="15.641" data-line="4" id="l15.641.4"></span>Ἑτέρου ποίου λέγει; πότερον τοῦ προκειμένου, πρὸς ὃν
<span class="lb" data-page="15.641" data-line="5" id="l15.641.5"></span>παραβάλλων τὸν γλυκὺν ἔφη· καὶ γὰρ οὖν ἧσσον οὗτος οὐρητικός
<span class="lb" data-page="15.641" data-line="6" id="l15.641.6"></span>ἐστι τὸ ἐπίπαν τοῦ οἰνώδεος λευκοῦ; ἢ οὐ τούτου
<span class="lb" data-page="15.641" data-line="7" id="l15.641.7"></span>μόνου, ἀλλ᾿ ἁπλῶς παντὸς τοῦ μὴ γλυκέος; ὄντος δ᾿ ἀσαφοῦς
<span class="lb" data-page="15.641" data-line="8" id="l15.641.8"></span>ὅσον ἐπὶ τῇ λέξει τῇδε καὶ μᾶλλον ὄντος πιθανοῦ περὶ
<span class="lb" data-page="15.641" data-line="9" id="l15.641.9"></span>τοῦ οἰνώδους λευκοῦ τὸν λόγον αὐτῷ νῦν γίγνεσθαι, πάλιν
<span class="lb" data-page="15.641" data-line="10" id="l15.641.10"></span>ἑτέρα τις ἀσάφεια προσέρχεται, διὰ τὸ μὴ πάνυ τι σαφὲς
<span class="lb" data-page="15.641" data-line="11" id="l15.641.11"></span>εἶναι, τίς ἐστιν οἰνώδης λευκὸς, ἆρά γε ὁ θερμαίνων σφοδρῶς
<span class="lb" data-page="15.641" data-line="12" id="l15.641.12"></span>ἢ ὁ λίαν στύφων, ὃν καὶ στρυφνὸν ὀνομάζουσιν οἱ
<span class="lb" data-page="15.641" data-line="13" id="l15.641.13"></span>Ἕλληνες, τὸν δὲ μετριώτερον αὐστηρόν. ὁπωσοῦν ἔχει τὰ
<span class="lb" data-page="15.641" data-line="14" id="l15.641.14"></span>κατὰ τὴν λέξιν, ἐγὼ τοῦ προκειμένου γράμματος ἐρῶ τὴν
<span class="lb" data-page="15.641" data-line="15" id="l15.641.15"></span>ἀλήθειαν. ἀναγωγὸς τοῦ πτυέλου μάλιστα πάντων οἴνων
<span class="lb" data-page="15.641" data-line="16" id="l15.641.16"></span>ἐστὶν ὁ γλυκὺς, ὅταν σφόδρα μὴ παχὺς ᾖ, καθάπερ γε
<span class="lb" data-page="15.641" data-line="17" id="l15.641.17"></span>κᾀπειδὰν <span class="milestone ed2page" data-n="8.83" data-unit="ed2page" id="ed2page.8.83"></span>μὴ πολὺ ᾖ πρὸς τὸν κιῤῥὸν ἀποκεχωρηκὼς,
<span class="lb" data-page="15.641" data-line="18" id="l15.641.18"></span>ὡς ἐκλελύσθαι τὸ πάχος αὐτοῦ καὶ τὴν γλυκύτητα.
<span class="pb" data-page="15.642" id="p15.642"></span>
<span class="lb" data-page="15.642" data-line="1" id="l15.642.1"></span>μοχθηρὸς δὲ ὁ κιῤῥὸς οἶνός ἐστιν εἰς ὠφέλειαν τοῦ πυρετοῦ,
<span class="lb" data-page="15.642" data-line="2" id="l15.642.2"></span>θερμὸς ἱκανῶς ὑπάρχων. ὁ δὲ μετὰ τὸν οὐκ ἐσχάτως
<span class="lb" data-page="15.642" data-line="3" id="l15.642.3"></span>παχὺν οἶνον γλυκὺν, ἐπιτήδειος εἰς τὴν τῶν ἐκ πνεύμονος
<span class="lb" data-page="15.642" data-line="4" id="l15.642.4"></span>ἀναγωγὴν ὁ ὑδατώδης οἶνός ἐστι, τήν τε δύναμιν ῥωννὺς
<span class="lb" data-page="15.642" data-line="5" id="l15.642.5"></span>καὶ τοὺς χυμοὺς ὑγραίνων τε καὶ τέγγων μετρίως· ὁ δ᾿
<span class="lb" data-page="15.642" data-line="6" id="l15.642.6"></span>αὐτὸς καὶ τοῖς πυρέττουσιν ἀκινδυνότερον δίδοται τῶν ἄλλων
<span class="lb" data-page="15.642" data-line="7" id="l15.642.7"></span>οἴνων ἁπάντων.
</p>
<span class="lb rule" data-page="15.642" data-line="8" id="l15.642.8"></span>
          </article>

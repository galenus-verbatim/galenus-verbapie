<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:3.9">
<span class="pb page1" data-page="15.650" id="p15.650"></span>
<span class="milestone ed1page page1" data-n="5.74" data-unit="ed1page" id="ed1page.5.74"></span>
<span class="milestone ed2page page1" data-n="8.85" data-unit="ed2page" id="ed2page.8.85"></span>
<span class="lb head" data-page="15.650" data-line="1" id="l15.650.1"></span>
            <blockquote class="quote lemma">
<span class="lb" data-page="15.650" data-line="2" id="l15.650.2"></span>Μελίκρητον δὲ πινόμενον διὰ πάσης τῆς νούσου ἐν τῇσιν
<span class="lb" data-page="15.650" data-line="3" id="l15.650.3"></span>ὀξείῃσι νούσοισι, τὸ ἐπίπαν μὲν τοῖς πικροχόλοισι
<span class="lb" data-page="15.650" data-line="4" id="l15.650.4"></span><span class="milestone ed2page" data-n="8.86" data-unit="ed2page" id="ed2page.8.86"></span>καὶ μεγαλοσπλάγχνοισιν ἧσσον ἐπιτήδειον ἢ τοῖσι μὴ
<span class="lb" data-page="15.650" data-line="5" id="l15.650.5"></span>τοιούτοισίν ἐστι.
</blockquote>
<span class="lb rule" data-page="15.650" data-line="6" id="l15.650.6"></span>
            <p>
<span class="lb" data-page="15.650" data-line="7" id="l15.650.7"></span>Τὸ διὰ πάσης τῆς νόσου δηλωτικόν ἐστι τοῦ τὸν λόγον
<span class="lb" data-page="15.650" data-line="8" id="l15.650.8"></span>αὐτῷ γίγνεσθαι περὶ τῶν νοσημάτων ἐκείνων, ἐφ᾿ ὧν
<span class="lb" data-page="15.650" data-line="9" id="l15.650.9"></span>ἐδίδαξεν ἀνεπιτήδειον εἶναι τρέφειν χυλῷ, πρὸ τοῦ τὴν
<span class="lb" data-page="15.650" data-line="10" id="l15.650.10"></span>ἀκμὴν τῆς νόσου παρελθεῖν. εἰ γὰρ μήτε τῶν κατὰ θώρακα
<span class="lb" data-page="15.650" data-line="11" id="l15.650.11"></span>καὶ πνεύμονά τι νοσημάτων εἴη, πυρέττοντος τοῦ
<span class="lb" data-page="15.650" data-line="12" id="l15.650.12"></span>κάμνοντος ὀξέως, ἥ τε δύναμις ἰσχυρὰ καὶ παραιτέρω τῆς
<span class="lb" data-page="15.650" data-line="13" id="l15.650.13"></span>πέμπτης ἡ νόσος οὐ μέλλει γενήσεσθαι, μελίκρατον αὔταρκές
<span class="lb" data-page="15.650" data-line="14" id="l15.650.14"></span>ἐστι μόνον πινόμενον ἐξαρκέσαι ποιῆσαι τὸν κάμνοντα.
<span class="lb" data-page="15.650" data-line="15" id="l15.650.15"></span>τοῖς μὲν οὖν ἄλλοις ἅπασιν ἐπιτηδειότατόν ἐστιν ἐπὶ τοῖς
<span class="lb" data-page="15.650" data-line="16" id="l15.650.16"></span>τοιούτοις νοσήμασι τὸ μελίκρατον, ἦττον δὲ τοῖς πικροχόλοις
<span class="lb" data-page="15.650" data-line="17" id="l15.650.17"></span>ὠφέλιμον· ἐκχολοῦται γὰρ ἐν αὐτοῖς, ἐὰν μὴ φθάσῃ διεξελθεῖν
<span class="lb" data-page="15.650" data-line="18" id="l15.650.18"></span>ἢ κατ᾿ ἔντερον ἢ κύστιν, ὡς εἴ γε διεξέλθοι, πρὸς τῷ
<span class="pb" data-page="15.651" id="p15.651"></span>
<span class="lb" data-page="15.651" data-line="1" id="l15.651.1"></span>μὴ βλάψαι μηδὲν ὀνίνησι μέγιστα, συνυπάγεται γὰρ αὐτῷ
<span class="lb" data-page="15.651" data-line="2" id="l15.651.2"></span>χολώδη περιττώματα. συνεδείξατο γοῦν τῷ λόγῳ τῷδε καὶ
<span class="lb" data-page="15.651" data-line="3" id="l15.651.3"></span>περὶ τῆς κράσεως αὐτοῦ· συμφέρει γὰρ αὑτοῦ ὑδαρέστερον
<span class="lb" data-page="15.651" data-line="4" id="l15.651.4"></span>ἐπὶ τῶν τοιούτων φύσεων δίδοσθαι τὸ μελίκρατον, ὅπως μήτε
<span class="lb" data-page="15.651" data-line="5" id="l15.651.5"></span>διψῶδες εἴη μήτε χολοποιόν. ὥσπερ δὲ τοῖς πικροχόλοις,
<span class="lb" data-page="15.651" data-line="6" id="l15.651.6"></span>οὕτως καὶ τοῖς μεγαλοσπλάγχνοις οὐκ ἐπιτήδειον εἶναί φησιν
<span class="lb" data-page="15.651" data-line="7" id="l15.651.7"></span>αὐτό· μεγαλοσπλάγχνους δὲ νῦν εἶπεν οὐχ οἷς φύσει μεγάλα
<span class="lb" data-page="15.651" data-line="8" id="l15.651.8"></span>σπλάγχνα εἰσὶν, ἀλλ᾿ οἷς κατά τι πάθος εἰς ὄγκον ᾔρθη σκιῤῥούμενα
<span class="lb" data-page="15.651" data-line="9" id="l15.651.9"></span>καὶ φλεγμαίνοντα <span class="milestone ed1page" data-n="5.75" data-unit="ed1page" id="ed1page.5.75"></span>καὶ οἰδισκόμενα. μοχθηρὸν
<span class="lb" data-page="15.651" data-line="10" id="l15.651.10"></span>γὰρ ἐν τούτοις γίγνεται, μὴ δυνάμενόν γε διεξέρχεσθαι
<span class="lb" data-page="15.651" data-line="11" id="l15.651.11"></span>ταχέως αὐτὰ, ἐκχολούμενόν τε ῥᾳδίως καὶ μάλιστα ἐν ταῖς
<span class="lb" data-page="15.651" data-line="12" id="l15.651.12"></span>φλεγμοναῖς διὰ πλῆθος τῆς θερμασίας, ὡς ἔν γε τοῖς ἄλλοις
<span class="lb" data-page="15.651" data-line="13" id="l15.651.13"></span>παρὰ φύσιν ὄγκοις ἧττόν ἐστι βλαβερόν.
</p>
<span class="lb rule" data-page="15.651" data-line="14" id="l15.651.14"></span>
          </article>

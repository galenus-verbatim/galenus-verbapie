<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:4.1">
<span class="pb page1" data-page="15.734" id="p15.734"></span>
<span class="milestone ed1page page1" data-n="5.87" data-unit="ed1page" id="ed1page.5.87"></span>
<span class="milestone ed2page page1" data-n="8.117" data-unit="ed2page" id="ed2page.8.117"></span>
<span class="lb head" data-page="15.734" data-line="6" id="l15.734.6"></span>
            <blockquote class="quote lemma">
<span class="lb" data-page="15.734" data-line="7" id="l15.734.7"></span>Καῦσος δὲ γίνεται, ὁκόταν ἀναξηρανθέντα τὰ φλεβία ἐν θερινῇ
<span class="lb" data-page="15.734" data-line="8" id="l15.734.8"></span>ὥρῃ ἐπισπάσηται δριμέας καὶ χολώδεας ἰχῶρας ἐς
<span class="lb" data-page="15.734" data-line="9" id="l15.734.9"></span>ἑαυτά.
</blockquote>
<span class="lb rule" data-page="15.734" data-line="10" id="l15.734.10"></span>
            <p>
<span class="lb" data-page="15.734" data-line="11" id="l15.734.11"></span>Θερινὴν ὥραν εἴρηκε τὴν θερμὴν καὶ ξηρὰν, ἄν τ᾿ ἐπὶ
<span class="lb" data-page="15.734" data-line="12" id="l15.734.12"></span>τῇ τελευτῇ τοῦ ἔαρος ἄν τε ἐν ἀρχῇ τοῦ θέρους ἤν τ᾿ ἐν
<span class="lb" data-page="15.734" data-line="13" id="l15.734.13"></span>τοῖς μέσοις ἢ τοῖς τελευταίοις ἄν τε κατὰ τὴν ἀρχὴν τοῦ
<span class="lb" data-page="15.734" data-line="14" id="l15.734.14"></span>φθινοπώρου ᾖ. δέδεικται δ᾿ ἐν τοῖς ὑπομνήμασι τῶν ἐπιδημιῶν
<span class="lb" data-page="15.734" data-line="15" id="l15.734.15"></span>ἡ τοῦ περιέχοντος ἀέρος κρᾶσις ἑαυτῇ συμμεταβάλλουσα
<span class="lb" data-page="15.734" data-line="16" id="l15.734.16"></span>τὴν τοῦ σώματος διάθεσιν, ἡ μὲν ξηρὰ πρὸς τὸ ξηρότερον, ἡ
<span class="lb" data-page="15.734" data-line="17" id="l15.734.17"></span>δ᾿ ὑγρὰ πρὸς τὸ ὑγρότερον· ἐπιδέδεικται δὲ καὶ ὅτι τὴν κατὰ
<span class="pb" data-page="15.735" id="p15.735"></span>
<span class="lb" data-page="15.735" data-line="1" id="l15.735.1"></span>φύσιν κρᾶσιν σύμμετρος ὥρα φυλάττει, τῶν ἄλλων δηλονότι
<span class="lb" data-page="15.735" data-line="2" id="l15.735.2"></span>πάντων ὡσαύτως ἐχόντων, ὅσα κατὰ τὴν ὅλην δίαιταν οἱ
<span class="lb" data-page="15.735" data-line="3" id="l15.735.3"></span>ἄνθρωποι πράττουσιν. ἐπιδέδεικται δὲ καὶ ὅτι τῆς κατὰ
<span class="lb" data-page="15.735" data-line="4" id="l15.735.4"></span>φύσιν τε καὶ συμμέτρου καταστάσεως ἐξιστάμενον τὸ σῶμα,
<span class="lb" data-page="15.735" data-line="5" id="l15.735.5"></span>καθότι ἂν ἐξίστηταί τε καὶ μεταβέβληται, κατὰ τοῦτο καὶ
<span class="lb" data-page="15.735" data-line="6" id="l15.735.6"></span>τῆς οἰκείας ἐπικουρίας δεῖται, ξηραινόμενον μὲν ὑγραίνεσθαι,
<span class="lb" data-page="15.735" data-line="7" id="l15.735.7"></span>ὑγραινόμενον δὲ ξηραίνεσθαι, θερμαινόμενον δὲ ψύχεσθαι,
<span class="lb" data-page="15.735" data-line="8" id="l15.735.8"></span>ψυχόμενον δὲ θερμαίνεσθαι. ὅτε οὖν κατά τινα
<span class="lb" data-page="15.735" data-line="9" id="l15.735.9"></span>περίστασιν πραγμάτων, ὧν αὐτὸς ἐρεῖ παραδείγματα, συμβῇ
<span class="lb" data-page="15.735" data-line="10" id="l15.735.10"></span>τινα ξηρανθῆναι φλεβία καθ᾿ ὁτιοῦν μέρος τοῦ σώματος,
<span class="lb" data-page="15.735" data-line="11" id="l15.735.11"></span>ἐπισπᾶται ταῦτα τὰς ἐκ τῶν πλησιαζόντων μορίων
<span class="lb" data-page="15.735" data-line="12" id="l15.735.12"></span>ὑγρότητας. ἐὰν μὲν οὖν ὡς τῇ συστάσει φύσιν ὑγρὰν ἔχωσιν
<span class="lb" data-page="15.735" data-line="13" id="l15.735.13"></span>οὕτω καὶ τὴν δύναμιν ὑγραντικὴν αἱ εἰς τὰς ξηρανθείσας
<span class="lb" data-page="15.735" data-line="14" id="l15.735.14"></span>φλέβας ὑγρότητες ἐνεχθεῖσαι, τὴν κατὰ φύσιν εὐκρασίαν
<span class="lb" data-page="15.735" data-line="15" id="l15.735.15"></span>ἀναλαμβάνει τὸ μόριον· ἐὰν δὲ δριμεῖα μὲν ᾖ κατὰ
<span class="lb" data-page="15.735" data-line="16" id="l15.735.16"></span>τὴν ποιότητα, ξηραντικὴ δὲ κατὰ τὴν δύναμιν ἡ ὑγρότης,
<span class="lb" data-page="15.735" data-line="17" id="l15.735.17"></span>ἐκπυροῦται τὸ σῶμα, καθάπερ εἰ καὶ ἡμῶν τις αὐτῶν διψήσας
<span class="lb" data-page="15.735" data-line="18" id="l15.735.18"></span>ἐκπίῃ χανδὸν ἢ οἶνον τεθαλασσωμένον ἄκρατον ἢ
<span class="pb" data-page="15.736" id="p15.736"></span>
<span class="lb" data-page="15.736" data-line="1" id="l15.736.1"></span>ὕδωρ ἁλμυρόν. ἐγὼ γοῦν οἶδα καὶ αὐτός ποτε ἐξ ὁδοιπορίας
<span class="lb" data-page="15.736" data-line="2" id="l15.736.2"></span>θερινῆς διψώδης γενόμενος, εἶτα πιὼν οἴνου παλαιοῦ
<span class="lb" data-page="15.736" data-line="3" id="l15.736.3"></span>κύλικα μίαν ἀκρατεστέρου βραχὺ, παραυξήσας μᾶλλον, οὐ
<span class="lb" data-page="15.736" data-line="4" id="l15.736.4"></span>παύσας ἐπ᾿ αὐτῇ τὸ δίψος. ὥσπερ οὖν ἡμεῖς καίτοι τὸν
<span class="lb" data-page="15.736" data-line="5" id="l15.736.5"></span>λογισμὸν ἔχοντες <span class="milestone ed2page" data-n="8.118" data-unit="ed2page" id="ed2page.8.118"></span>ἐπιστατοῦντα ταῖς <span class="milestone ed1page" data-n="5.88" data-unit="ed1page" id="ed1page.5.88"></span>ὀρέξεσιν
<span class="lb" data-page="15.736" data-line="6" id="l15.736.6"></span>ἐνίοτε μὲν ἀμελέστερον, ἐνίοτε δὲ προπετέστερον, ἔστι δ᾿ ὅτε
<span class="lb" data-page="15.736" data-line="7" id="l15.736.7"></span>τῷ μὴ παρεῖναι βέλτιον, ἠναγκάσθημεν ἐπί τι τῶν ἁλμυρῶν
<span class="lb" data-page="15.736" data-line="8" id="l15.736.8"></span>καὶ δριμέων ἀφικέσθαι ποτῶν, οὕτως καὶ ἡ ἐν ταῖς φλεψὶ
<span class="lb" data-page="15.736" data-line="9" id="l15.736.9"></span>δύναμις ἑλκτικὴ διὰ παντὸς ἐπισπᾶται τὴν ἐκ τῶν πλησιαζόντων
<span class="lb" data-page="15.736" data-line="10" id="l15.736.10"></span>ὑγρότητα, μὴ διακρίνουσα τὴν οὐσίαν αὐτῆς ὁποία
<span class="lb" data-page="15.736" data-line="11" id="l15.736.11"></span>τίς ἐστιν· οὐ γὰρ ἔχει λογισμὸν ὡς σκέψασθαί τι περὶ τοῦ
<span class="lb" data-page="15.736" data-line="12" id="l15.736.12"></span>βελτίονος, ἀλλ᾿ ὥσπερ τὰ παιδία καὶ τὰ βοσκήματα τὸ
<span class="lb" data-page="15.736" data-line="13" id="l15.736.13"></span>προστυχὸν ὑγρὸν αἱρεῖται διψῶντα, κατὰ τὸν αὐτὸν τρόπον
<span class="lb" data-page="15.736" data-line="14" id="l15.736.14"></span>κᾀκείνη. ἐὰν μὲν οὖν καθ᾿ ἕν τι μέρος τοῦ σώματος
<span class="lb" data-page="15.736" data-line="15" id="l15.736.15"></span>ἡ διάθεσις αὕτη γένηται, κατὰ τοῦτο μόνον ἐρυσιπελατῶδές
<span class="lb" data-page="15.736" data-line="16" id="l15.736.16"></span>τι πάθος ἔσται. αἱ δὲ καὶ καθ᾿ ὅλον τὸ σῶμα φλέβες ὑπερξηρανθεῖσαι
<span class="lb" data-page="15.736" data-line="17" id="l15.736.17"></span>τὰς ἐκ τῶν σαρκῶν ὑγρότητας εἰ ἐπισπάσωνται
<span class="lb" data-page="15.736" data-line="18" id="l15.736.18"></span>θερμὰς οὔσας, ἐν ὅλῳ τῷ σώματι γίγνεται καυσώδης
<span class="pb" data-page="15.737" id="p15.737"></span>
<span class="lb" data-page="15.737" data-line="1" id="l15.737.1"></span>διάθεσις. ἀλλ᾿ ὅ γε καῦσος ἰδίως καλούμενος οὐ μόνον τῇ
<span class="lb" data-page="15.737" data-line="2" id="l15.737.2"></span>σφοδρότητι τῆς καθ᾿ ὅλον τὸ σῶμα γιγνομένης θερμασίας
<span class="lb" data-page="15.737" data-line="3" id="l15.737.3"></span>διαφέρει, ἀλλὰ καὶ τῷ δίψει· βίαιόν τε γάρ ἐστιν ἐν τούτῳ
<span class="lb" data-page="15.737" data-line="4" id="l15.737.4"></span>καὶ ἄπαυστον. ἐλλείπει τοίνυν τῇ προκειμένῃ ῥήσει περὶ
<span class="lb" data-page="15.737" data-line="5" id="l15.737.5"></span>τῆς τοῦ καύσου γενέσεως ὁ περὶ τῶν μορίων λόγος, ὃν
<span class="lb" data-page="15.737" data-line="6" id="l15.737.6"></span>ἡμεῖς ἀρτίως προσεθήκαμεν. ἐνίοτε μὲν γὰρ καθ᾿ ἓν ὁτιοῦν,
<span class="lb" data-page="15.737" data-line="7" id="l15.737.7"></span>ἐνίοτε δὲ καὶ καθ᾿ ὅλον τὸ σῶμα καῦσος γίγνεται· ἐπὶ μὲν
<span class="lb" data-page="15.737" data-line="8" id="l15.737.8"></span>τοῦ καθ᾿ ὅλον τὸ σῶμα γενομένου, ἐξ ἅπαντος δίψαν ἐργάζεται·
<span class="lb" data-page="15.737" data-line="9" id="l15.737.9"></span>ἐπὶ δὲ τῶν καθ᾿ ἕν τι μέρος, οὐκ ἐξ ἀνάγκης εἰ μὴ
<span class="lb" data-page="15.737" data-line="10" id="l15.737.10"></span>αὐτὸ τὸ μέρος τὴν δίψαν ἐργάζεται, πάντων μὲν πρῶτον
<span class="lb" data-page="15.737" data-line="11" id="l15.737.11"></span>καὶ μάλιστα τὸ στόμα τῆς γαστρὸς, ἐφεξῆς δὲ ἡ γαστὴρ
<span class="lb" data-page="15.737" data-line="12" id="l15.737.12"></span>καὶ μετὰ ταύτην ὁ στόμαχος, εἶτα πνεύμων, εἶτα νῆστις. ἆρ᾿
<span class="lb" data-page="15.737" data-line="13" id="l15.737.13"></span>οὖν οὕτως μόνον γίγνεται καῦσος, ὡς εἶπεν, ὅταν ἐπισπάσηται
<span class="lb" data-page="15.737" data-line="14" id="l15.737.14"></span>τὰ φλεβία δριμεῖς καὶ χολώδεις ἰχῶρας ἐς ἑαυτά; ἢ
<span class="lb" data-page="15.737" data-line="15" id="l15.737.15"></span>καὶ τῆς σαρκὸς ταὐτὸ τοῦτο παθούσης ἔσται καῦσος, εἶτ᾿
<span class="lb" data-page="15.737" data-line="16" id="l15.737.16"></span>οὖν καθ᾿ ἓν μόριον, εἴτε καθ᾿ ὅλον τὸ σῶμα συμβῇ παθεῖν
<span class="lb" data-page="15.737" data-line="17" id="l15.737.17"></span>αὐτήν; ἐδείχθη γὰρ καὶ αὕτη δύναμιν ἑλκτικὴν ἔχουσα τῶν
<span class="lb" data-page="15.737" data-line="18" id="l15.737.18"></span>ἐνδεόντων αὐτῇ. καὶ μέντοι καὶ καθ᾿ ἕτερον τρόπον ἐγχωρεῖ
<span class="pb" data-page="15.738" id="p15.738"></span>
<span class="lb" data-page="15.738" data-line="1" id="l15.738.1"></span>γενέσθαι τὴν ὁμοίαν διάθεσιν· ἕτερον δὲ τρόπον λέγω,
<span class="lb" data-page="15.738" data-line="2" id="l15.738.2"></span>ὅταν πέμπηται πρός τι μόριον ἀσθενέστερον ἐκ τῶν ἰσχυροτέρων
<span class="lb" data-page="15.738" data-line="3" id="l15.738.3"></span>τὰ περιττώματα. δέδεικται γὰρ, ὥσπερ ἑλκτικὴ
<span class="lb" data-page="15.738" data-line="4" id="l15.738.4"></span>δύναμις ἐν ἑκάστῳ τῶν μορίων ἐστὶν, οὕτω καὶ ἀποκριτική·
<span class="lb" data-page="15.738" data-line="5" id="l15.738.5"></span>οὐκ ἀδύνατον οὖν ἐστιν ἐνίοτε μὲν ἐξ ἑνὸς μέρους, ἐνίοτε
<span class="lb" data-page="15.738" data-line="6" id="l15.738.6"></span>δὲ ἐκ πλειόνων δριμεῖς καὶ χολώδεις ἰχῶρας ἀποκριθέντας
<span class="lb" data-page="15.738" data-line="7" id="l15.738.7"></span>ἐπιχυθῆναι τῶν εἰρημένων μορίων, ὅ τί περ ἂν αὐτῶν ἀσθενέστερον
<span class="lb" data-page="15.738" data-line="8" id="l15.738.8"></span>ᾖ· ὅτι δὲ ἰχῶρας ὀνομάζει τὰς λεπτὰς ὑγρότητας,
<span class="lb" data-page="15.738" data-line="9" id="l15.738.9"></span>εὔδηλον.
</p>
<span class="lb rule" data-page="15.738" data-line="10" id="l15.738.10"></span>
          </article>

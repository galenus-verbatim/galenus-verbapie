<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:4.105">
<span class="pb page1" data-page="15.914" id="p15.914"></span>
<span class="milestone ed1page page1" data-n="5.116" data-unit="ed1page" id="ed1page.5.116"></span>
<span class="milestone ed2page page1" data-n="8.182" data-unit="ed2page" id="ed2page.8.182"></span>
<span class="lb head" data-page="15.914" data-line="1" id="l15.914.1"></span>
            <blockquote class="quote lemma">
<span class="lb" data-page="15.914" data-line="2" id="l15.914.2"></span>Ἴσχαιμον. Ὀπὸν συκῆς ἐν εἰρίῳ προσθεῖναι ἔσω πρὸς τὴν
<span class="lb" data-page="15.914" data-line="3" id="l15.914.3"></span>φλέβα. ἢ πιτύην συστρέψαντα ἐμβῆσαι εἰς τὸν μυκτῆρα.
<span class="lb" data-page="15.914" data-line="4" id="l15.914.4"></span>ἢ χαλκίτιδος τῷ δακτύλῳ προσεπισπασάμενος πίεσον καὶ
<span class="lb" data-page="15.914" data-line="5" id="l15.914.5"></span>τοὺς χόνδρους ἔξωθεν προσπίεζε ἑκατέρωθεν καὶ τὴν κοιλίην
<span class="lb" data-page="15.914" data-line="6" id="l15.914.6"></span>λῦσον ὄνου γάλακτι ἑφθῷ καὶ τὴν κεφαλὴν ξυρῶν,
<span class="lb" data-page="15.914" data-line="7" id="l15.914.7"></span>ψυκτικὰ πρόσφερε, ἢν ὥρη θερμὴ γίγνηται. σησαμοειδὲς
<span class="lb" data-page="15.914" data-line="8" id="l15.914.8"></span>ἄνω καθαίρει, ἡ πόσις ἡμιόλιον δραχμῆς ὁ σταθμὸς
<span class="lb" data-page="15.914" data-line="9" id="l15.914.9"></span>ἐν ὀξυμέλιτι τετριμμένον· ξυμμίσγεται δὲ καὶ τοῖσιν ἐλλεβόροισιν
<span class="lb" data-page="15.914" data-line="10" id="l15.914.10"></span>καὶ ἧσσον πνίγει, τὸ τρίτον μέρος τῆς πόσιος.
<span class="lb" data-page="15.914" data-line="11" id="l15.914.11"></span>τριχώσιος. ὑποθεὶς τὸ ῥάμμα τῇ βελόνῃ τῇ τὸ
<span class="lb" data-page="15.914" data-line="12" id="l15.914.12"></span>κύαρ ἐχούσῃ, κατὰ τὸ ὀξὺ τῆς ἄνω τάσιος τοῦ βλεφάρου
<span class="lb" data-page="15.914" data-line="13" id="l15.914.13"></span>ἐς τὸ κάτω διακεντήσας, δίες καὶ ἄλλο ὑποκάτω τούτου·
<span class="lb" data-page="15.914" data-line="14" id="l15.914.14"></span>ἀνατείνας δὲ τὰ ῥάμματα ῥάψον καὶ κατάδει ἕως ἂν
<span class="lb" data-page="15.914" data-line="15" id="l15.914.15"></span>ὑποπέσῃ. κᾒν μὲν ἱκανῶς ἔχῃ· εἰ δὲ μὴ, ἢν ἐλλείπῃ,
<span class="lb" data-page="15.914" data-line="16" id="l15.914.16"></span>ὀπίσω ποιέειν τὰ αὐτά. καὶ τὰς αἱμοῤῥοΐδας τὸν αὐτὸν
<span class="lb" data-page="15.914" data-line="17" id="l15.914.17"></span>τρόπον διώσεις τῇ βελόνῃ ὡς παχύτατον εἰρίου οἰσυπηροῦ
<span class="pb" data-page="15.915" id="p15.915"></span>
<span class="lb" data-page="15.915" data-line="1" id="l15.915.1"></span>ῥάμμα καὶ ὡς μέγιστον ἀποδήσας, (ἀσφαλεστέρη γὰρ
<span class="lb" data-page="15.915" data-line="2" id="l15.915.2"></span>γίνεται ἡ θεραπείη) εἶτα ἀποπιέσας τῷ σηπτῷ χρέο καὶ
<span class="lb" data-page="15.915" data-line="3" id="l15.915.3"></span>μὴ βρέχε πρὶν ἀποπέσῃ καὶ ἀεὶ μίαν καταλίμπανε· καὶ
<span class="lb" data-page="15.915" data-line="4" id="l15.915.4"></span>μετὰ ταῦτα ἀναλαβὼν ἐλλεβορίσαι, εἶτα γυμναζέσθω καὶ
<span class="lb" data-page="15.915" data-line="5" id="l15.915.5"></span>ἀφιδρούτω, γυμνασίου τε τρίψις πολλὴ ἀπὸ ὄρθρου·
<span class="lb" data-page="15.915" data-line="6" id="l15.915.6"></span>δρόμου δὲ ἀπεχέσθω καὶ μέθης καὶ <span class="milestone ed1page" data-n="5.117" data-unit="ed1page" id="ed1page.5.117"></span>τῶν δριμέων
<span class="lb" data-page="15.915" data-line="7" id="l15.915.7"></span>ἔξω ὀριγάνου. ἐμεέτω δὲ δι᾿ ἑπτὰ ἡμερέων ἢ τρὶς ἐν τῷ
<span class="lb" data-page="15.915" data-line="8" id="l15.915.8"></span>μηνί· οὕτω γὰρ ἂν ἔχοι ἄριστα τὸ σῶμα. οἶνον δὲ κιῤῥὸν,
<span class="lb" data-page="15.915" data-line="9" id="l15.915.9"></span>αὐστηρὸν, ὑδαρέα τε καὶ ὀλίγον πινέτω. τοῖσι δὲ
<span class="lb" data-page="15.915" data-line="10" id="l15.915.10"></span>ἐμπύοισι σκίλλης καταταμὼν κυκλίσκους ἑψεῖν ὕδατι
<span class="lb" data-page="15.915" data-line="11" id="l15.915.11"></span>καὶ ἀποζέσας εὖ μάλα ἀπόχεον καὶ ἐπιχέας ἄλλο ἕψεε,
<span class="lb" data-page="15.915" data-line="12" id="l15.915.12"></span>ἕως ἂν ἁπτομένῳ δίεφθον καὶ μαλθακὸν φανῇ. εἶτα
<span class="lb" data-page="15.915" data-line="13" id="l15.915.13"></span>τρίψας λεῖον ξύμμισγε κύμινον πεφρυγμένον καὶ λευκὰ
<span class="lb" data-page="15.915" data-line="14" id="l15.915.14"></span>σήσαμα καὶ ἀμυγδάλας νέας τρίψας, ἐν μέλιτι ἐκλεικτὸν
<span class="lb" data-page="15.915" data-line="15" id="l15.915.15"></span>δίδου καὶ ἐπὶ τούτῳ οἶνον γλυκύν. ῥοφήματα δὲ, μήκωνος
<span class="lb" data-page="15.915" data-line="16" id="l15.915.16"></span>τῆς λευκῆς ὑποτρίψας ὁκόσον λεκίσκιον, ὕδατι διεὶς
<span class="lb" data-page="15.915" data-line="17" id="l15.915.17"></span>σητανίου πλύματι ἀλεύρου, ἑψήσας, μέλι ἐπιχέας, χλιηρὸν
<span class="lb" data-page="15.915" data-line="18" id="l15.915.18"></span>ἐπιῤῥοφέων, οὕτω διαγέτω τὴν ἡμέρην· εἶτα ἐς τὰ ἀποβαίνοντα
<span class="pb" data-page="15.916" id="p15.916"></span>
<span class="lb" data-page="15.916" data-line="1" id="l15.916.1"></span>λογιζόμενος τὸ δεῖπνον δίδου. δυσεντερίης. κυάμων
<span class="lb" data-page="15.916" data-line="2" id="l15.916.2"></span>καθαρῶν τεταρτημόριον καὶ ἐρυθροδάνου δυοκαίδεκα
<span class="lb" data-page="15.916" data-line="3" id="l15.916.3"></span>κάρφεα λεῖα ξυμμίξαντα καὶ ἑψήσαντα λιπαρὰ διδόναι
<span class="lb" data-page="15.916" data-line="4" id="l15.916.4"></span>ἐκλείχειν. ὀφθαλμῶν. σποδὸς πεπλυμμένη, λιπαρῶς πεφυρημένη
<span class="lb" data-page="15.916" data-line="5" id="l15.916.5"></span>ὡς στέαρ, μὴ ὑγρὸν, λεῖον τρίψας, ὀμφακίῳ
<span class="lb" data-page="15.916" data-line="6" id="l15.916.6"></span>τῷ τῆς πικρῆς ὄμφακος ἀνυγρήνας, ἐν ἡλίῳ τε
<span class="lb" data-page="15.916" data-line="7" id="l15.916.7"></span><span class="milestone ed2page" data-n="8.183" data-unit="ed2page" id="ed2page.8.183"></span>ἀναξηράνας ὑγραίνειν ὡς ἐνάλειπτον· ὁκόταν δὲ ξηρὸν
<span class="lb" data-page="15.916" data-line="8" id="l15.916.8"></span>γένηται, λείῳ τετριμμένῳ ξηρῷ ὑπάλειφε τοὺς ὀφθαλμοὺς
<span class="lb" data-page="15.916" data-line="9" id="l15.916.9"></span>καὶ παράπασσε τοὺς κανθούς. Ὑγρῶν. Ἐβένου
<span class="lb" data-page="15.916" data-line="10" id="l15.916.10"></span>δραχμὴν, χαλκοῦ κεκαυμένου ἐννέα ὀβολοὺς ἐπ᾿ ἀκόνης
<span class="lb" data-page="15.916" data-line="11" id="l15.916.11"></span>τρίβων, κρόκου τριώβολον, ταῦτα τρίψας λεῖα, παράχεε
<span class="lb" data-page="15.916" data-line="12" id="l15.916.12"></span>οἴνου γλυκέος κοτύλην Ἀττικὴν, κᾄπειτα ἐς τὸν ἥλιον
<span class="lb" data-page="15.916" data-line="13" id="l15.916.13"></span>θεὶς, κατακαλύψας, ὁκόταν συνεψηθῇ, τούτῳ χρέο. πρὸς
<span class="lb" data-page="15.916" data-line="14" id="l15.916.14"></span>τὰς περιωδυνίας. ἔστω χαλκίτιδος δραχμὴ, σταφυλῆς
<span class="lb" data-page="15.916" data-line="15" id="l15.916.15"></span>ὁκόταν δύο μέρεα λειφθῇ, ἐκπιέσας, σμύρναν καὶ κρόκον
<span class="lb" data-page="15.916" data-line="16" id="l15.916.16"></span>τρίψας, ξυμμίξας τὸ γλεῦκος, ἕψησον ἐν τῷ ἡλίῳ καὶ
<span class="lb" data-page="15.916" data-line="17" id="l15.916.17"></span>τούτῳ ἐπάλειφε τοὺς περιωδυνέοντας· ἔστω δὲ ἐν χαλκῷ
<span class="pb" data-page="15.917" id="p15.917"></span>
<span class="lb" data-page="15.917" data-line="1" id="l15.917.1"></span>ἀγγείῳ. ὑπὸ ὑστερικῶν πνιγομένων γνῶσις· πιέσαι τοῖσι
<span class="lb" data-page="15.917" data-line="2" id="l15.917.2"></span>δυσὶ δακτύλοισι καὶ ἢν αἴσθηται, τὰ ὑστερικά ἐστιν, ἢν
<span class="lb" data-page="15.917" data-line="3" id="l15.917.3"></span>δὲ μὴ, σπασμώδεα. τοῖσιν ὑδρωπιώδεσιν. μηκώνειον λεκίσκιον
<span class="lb" data-page="15.917" data-line="4" id="l15.917.4"></span>Ἀττικὸν στρογγύλον πόσις. λεπίδος μηλαὶ τρεῖς
<span class="lb" data-page="15.917" data-line="5" id="l15.917.5"></span>τῷ πλάτει καὶ ἀλεύρου σητανίου, κολλήσαντα ταῦτα, λεῖα
<span class="lb" data-page="15.917" data-line="6" id="l15.917.6"></span>τρίψας, καταποτὰ ξυστρέψας, δίδου· κάτω ὕδωρ καθαίρει
<span class="lb" data-page="15.917" data-line="7" id="l15.917.7"></span>καὶ κοιλίην ἐκκοπροῖ. ἐς ἰσχάδας, ὀποῦ τοῦ τιθυμάλλου
<span class="lb" data-page="15.917" data-line="8" id="l15.917.8"></span>ἀπόσταζε ὁκόσον ἑπτάκις ἐς ἑκάστην τῷ εἰρημένῳ,
<span class="lb" data-page="15.917" data-line="9" id="l15.917.9"></span>εἶτα ἐς καινὸν ἄγγος συνθεὶς ταμιεύεσθαι, δίδου τῷ
<span class="lb" data-page="15.917" data-line="10" id="l15.917.10"></span>εἰρημένῳ πρὸ τῶν σιτίων. τοῖς ὑδρωπικοῖς τὸ μὲν κώνιον
<span class="lb" data-page="15.917" data-line="11" id="l15.917.11"></span>τρίβων, ὕδωρ ἐπιχέας, δίδου ἐσθίειν καὶ ἐπιπίνειν.
<span class="lb" data-page="15.917" data-line="12" id="l15.917.12"></span>καὶ τὸ μηκώνειον τρίβων, ὕδωρ ἐπιχέων καὶ διηθέων,
<span class="lb" data-page="15.917" data-line="13" id="l15.917.13"></span>ἄλευρον φύρων, ἴτριον ὀπτῶν, μέλι ἑφθὸν παραχέων, τοῖσιν
<span class="lb" data-page="15.917" data-line="14" id="l15.917.14"></span>ὑδρωπικοῖσι τρώγειν δίδου, καὶ ἐπιπίνειν γλυκὺν ὑδαρέα,
<span class="lb" data-page="15.917" data-line="15" id="l15.917.15"></span>ἢ μελίκρητον ὑδαρές. τὸ δὲ ἀπὸ τῶν κοπρίων μηκώνειον
<span class="lb" data-page="15.917" data-line="16" id="l15.917.16"></span>ξυλλέγων ταμιεύου καὶ θεράπευε.
</blockquote>
<span class="lb rule" data-page="15.917" data-line="17" id="l15.917.17"></span>
            <span class="pb" data-page="15.918" id="p15.918"></span>
            <p>
<span class="lb" data-page="15.918" data-line="1" id="l15.918.1"></span>Φανερῶς ἐκ τῶν τοιούτων δηλοῦται τοῦτο τὸ βιβλίον
<span class="lb" data-page="15.918" data-line="2" id="l15.918.2"></span>ὑπόμνημα συμμίκτων εἶναι θεωρημάτων, ἀτάκτως τῆς μεταβάσεως
<span class="lb" data-page="15.918" data-line="3" id="l15.918.3"></span>ἀπ᾿ ἄλλων πρὸς ἄλλα γιγνομένης, ὥσπερ καὶ
<span class="lb" data-page="15.918" data-line="4" id="l15.918.4"></span>νῦν ἐπὶ τῆς ἐκ τῶν μυκτήρων αἱμοῤῥαγίας γέγραπται βοηθήματα,
<span class="lb" data-page="15.918" data-line="5" id="l15.918.5"></span>τὰ μὲν αὐτῷ τῷ μέρει τῷ αἱμοῤῥαγοῦντι προσφερόμενα,
<span class="lb" data-page="15.918" data-line="6" id="l15.918.6"></span>τὰ δὲ ἀντισπαστικὰ, καθάπερ ἡ γαστὴρ λυομένη,
<span class="lb" data-page="15.918" data-line="7" id="l15.918.7"></span>τὰ δὲ τῆς κεφαλῆς πυκνωτικὰ καὶ στυπτικὰ, καθάπερ τὰ
<span class="lb" data-page="15.918" data-line="8" id="l15.918.8"></span>ψύχοντα. τὰ δ᾿ ἐφεξῆς τούτων ἅπαντα φαρμάκων ἔχει
<span class="lb" data-page="15.918" data-line="9" id="l15.918.9"></span>γραφὰς καί τινα παραμεμιγμένα βοηθήματα. περὶ πρώτου
<span class="lb" data-page="15.918" data-line="10" id="l15.918.10"></span>μὲν οὖν τὸν λόγον ποιεῖται καλουμένου σησάμου, ἐφεξῆς δὲ
<span class="lb" data-page="15.918" data-line="11" id="l15.918.11"></span>τριχῶν ἐν τοῖς βλεφάροις χειρουργίαν ἔγραψεν, ἣν ὀνομάζουσιν
<span class="lb" data-page="15.918" data-line="12" id="l15.918.12"></span>ἀναβρογχισμόν. καὶ μετὰ ταῦτα πάλιν ὁμοίως αἱμοῤῥοΐδων
<span class="lb" data-page="15.918" data-line="13" id="l15.918.13"></span>καὶ τῆς ἄλλης ἰάσεως, εἶτ᾿ ἐμπύων φάρμακά τε καὶ
<span class="lb" data-page="15.918" data-line="14" id="l15.918.14"></span>ῥοφήματα καὶ μετὰ ταῦτα σκευασίας φαρμάκων ὀφθαλμικῶν.
<span class="lb" data-page="15.918" data-line="15" id="l15.918.15"></span>εἶτα περὶ τῶν ὑστερικῶν γινομένων, εἶτα περὶ τοῦ
<span class="lb" data-page="15.918" data-line="16" id="l15.918.16"></span>μηκωνείου, εἶθ᾿ ἑξῆς ὑδραγωγὸν φάρμακον, εἶτ᾿ ἐκκοπρωτικὸν,
<span class="lb" data-page="15.918" data-line="17" id="l15.918.17"></span>εἶθ᾿ ἑδρικοῖς, ὑδερικοῖς τε δίδωσι διὰ μηκωνείου καὶ
<span class="pb" data-page="15.919" id="p15.919"></span>
<span class="lb" data-page="15.919" data-line="1" id="l15.919.1"></span>ἰτρίων. ἔστιν οὖν ἐφεξῆς τῶν εἰρημένων τὰ μὲν πλεῖστα
<span class="lb" data-page="15.919" data-line="2" id="l15.919.2"></span>σαφῆ, παρέγκειται δέ τινα καὶ ἀσαφῆ, περὶ ὧν ἐφεξῆς
<span class="lb" data-page="15.919" data-line="3" id="l15.919.3"></span>ποιήσομαι τὸν λόγον.
</p>
<span class="lb rule" data-page="15.919" data-line="4" id="l15.919.4"></span>
          </article>

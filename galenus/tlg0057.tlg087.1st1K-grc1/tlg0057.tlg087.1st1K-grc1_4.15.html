<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:4.15">
<span class="pb page1" data-page="15.758" id="p15.758"></span>
<span class="milestone ed1page page1" data-n="5.91" data-unit="ed1page" id="ed1page.5.91"></span>
<span class="milestone ed2page page1" data-n="8.126" data-unit="ed2page" id="ed2page.8.126"></span>
<span class="lb head" data-page="15.758" data-line="14" id="l15.758.14"></span>
            <blockquote class="quote lemma">
<span class="lb" data-page="15.758" data-line="15" id="l15.758.15"></span>Τῷ τοιούτῳ ἢν μὴ αἷμα ἐκ ῥινὸς ῥυῇ, ἢ ἀπόστημα περὶ
<span class="lb" data-page="15.758" data-line="16" id="l15.758.16"></span>τὸν τράχηλον γένηται, ἢ σκελέων ἄλγημα, καὶ πτύσματα
<span class="lb" data-page="15.758" data-line="17" id="l15.758.17"></span>παχέα πτύσῃ (ταῦτα δὲ ξυστάσης τῆς κοιλίης γίνεται)
<span class="pb" data-page="15.759" id="p15.759"></span>
<span class="lb" data-page="15.759" data-line="1" id="l15.759.1"></span>ἢ ἰσχίων ὀδύνη, ἢ αἰδοίου πελίωμα, οὐ κρίνεται, καὶ ὄρχις
<span class="lb" data-page="15.759" data-line="2" id="l15.759.2"></span>ἐνταθεὶς, κριτικόν.
</blockquote>
<span class="lb rule" data-page="15.759" data-line="3" id="l15.759.3"></span>
            <p>
<span class="lb" data-page="15.759" data-line="4" id="l15.759.4"></span>Ὅτι δι᾿ ἀποστημάτων μᾶλλον ἢ ἐκκρίσεων οἱ ἐπὶ φλέγματι
<span class="lb" data-page="15.759" data-line="5" id="l15.759.5"></span>σηπομένῳ γινόμενοι πυρετοὶ τὴν λύσιν ἔχουσι πολλάκις
<span class="lb" data-page="15.759" data-line="6" id="l15.759.6"></span>δέδεικται· κατὰ δὲ τὸν προκείμενον καῦσον, οὐκ ἀποστημάτων
<span class="lb" data-page="15.759" data-line="7" id="l15.759.7"></span>μόνον ἐμνημόνευσεν, ἀλλὰ καὶ προσέθηκε καὶ αἱμοῤῥαγίαν,
<span class="lb" data-page="15.759" data-line="8" id="l15.759.8"></span>γινομένην ἐπ᾿ ἐκείνων μᾶλλον τῶν καύσων, ἐφ᾿ ὧν
<span class="lb" data-page="15.759" data-line="9" id="l15.759.9"></span>ἡ τοῦ πάθους σύστασις ἐν τῷ πνεύμονι γίγνεται· θερμαινομένη
<span class="lb" data-page="15.759" data-line="10" id="l15.759.10"></span>γὰρ ἐν ταῖς τοιαύταις διαθέσεσιν ἡ κεφαλὴ πληροῦται
<span class="lb" data-page="15.759" data-line="11" id="l15.759.11"></span>τοῦ αἵματος, ἀποχεῖ τε τὸ πλεονάζον αὐτοῦ, ῥηγνυμένων
<span class="lb" data-page="15.759" data-line="12" id="l15.759.12"></span>ἢ ἀναστομουμένων τῶν φλεβῶν, διὰ δὲ τὴν αὐτὴν αἰτίαν καὶ
<span class="lb" data-page="15.759" data-line="13" id="l15.759.13"></span>περὶ τὸν τράχηλον ἀποστήματα καὶ παρωτίδες γίνονται τοῖς
<span class="lb" data-page="15.759" data-line="14" id="l15.759.14"></span>οὕτω πάσχουσιν. ὅσοις δὲ τοῦ πάθους ἡ σύστασις ἐν τοῖς
<span class="lb" data-page="15.759" data-line="15" id="l15.759.15"></span>κατὰ τὴν νῆστιν ἢ τὸ ἧπαρ ἐγένετο μέρεσι, κάτω μᾶλλον
<span class="lb" data-page="15.759" data-line="16" id="l15.759.16"></span>αἱ ἀποστάσεις τούτοις συμπίπτουσιν, ὥστε καὶ ἡ τῶν ἰσχίων
<span class="lb" data-page="15.759" data-line="17" id="l15.759.17"></span>ὀδύνη καὶ τὸ τοῦ αἰδοίου πελίωμα καὶ ἡ τοῦ ὄρχεως ἔντασις
<span class="lb" data-page="15.759" data-line="18" id="l15.759.18"></span>τοῖς οὕτω κάμνουσι μᾶλλον συμβαίνει. γίνεται δ᾿ ἔντασις
<span class="pb" data-page="15.760" id="p15.760"></span>
<span class="lb" data-page="15.760" data-line="1" id="l15.760.1"></span>ὄρχεως ἐνίοτε μὲν ὑπὸ τῆς καθ᾿ ἑαυτὸν φλεγμονῆς, ἐνίοτε
<span class="lb" data-page="15.760" data-line="2" id="l15.760.2"></span>δὲ ὑπό τινος τῶν ἄνω φλεγμαινόντων ἑλκομένου. τὸ δὲ
<span class="lb" data-page="15.760" data-line="3" id="l15.760.3"></span>καὶ πτύσματα παχέα πτύειν ἐνίους αὐτῶν ἐπὶ τῶν κατὰ
<span class="lb" data-page="15.760" data-line="4" id="l15.760.4"></span>τὸν πνεύμονα πάθος ἐχόντων εἴρηται, πέψεως ἤδη γεγονυίας.
<span class="lb" data-page="15.760" data-line="5" id="l15.760.5"></span>εὔδηλον οὖν ἐκ τούτου τὸ συγκεχυμένον καὶ ἄτακτον καὶ
<span class="lb" data-page="15.760" data-line="6" id="l15.760.6"></span>ἀδιόριστον τῆς διδασκαλίας, ὅπερ ὑποτυπώσει μὲν ἕνεκα
<span class="lb" data-page="15.760" data-line="7" id="l15.760.7"></span>συγγραμμάτων γιγνομένῃ πρέπει, συγγράμματι δ᾿ οὐδαμῶς
<span class="lb" data-page="15.760" data-line="8" id="l15.760.8"></span>ἐστιν οἰκεῖον· ἐπὶ γὰρ πολλοῖς μέρεσι πεπονθόσι γιγνομένων
<span class="lb" data-page="15.760" data-line="9" id="l15.760.9"></span>τοιούτων πυρετῶν ἐχρῆν ἐφεξῆς συμπτωμάτων γεγράφθαι
<span class="lb" data-page="15.760" data-line="10" id="l15.760.10"></span>τὸν κατάλογον καὶ μὴ ἀδιορίστως τε καὶ ἀτάκτως, ἀλλ᾿ ἢ
<span class="lb" data-page="15.760" data-line="11" id="l15.760.11"></span>κατὰ τὸ οἰκεῖον προκείμενον νόσημα ποιεῖν. καὶ τὸ, κοιλίη
<span class="lb" data-page="15.760" data-line="12" id="l15.760.12"></span>ὑπάγουσα, κατὰ τὸν αὐτὸν εἴρηται τρόπον, οὐχ ὡς ἀεὶ τοῖς
<span class="lb" data-page="15.760" data-line="13" id="l15.760.13"></span>καύσοις ὑπάρχοντος τοῦ συμπτώματος, ἀλλ᾿ ὡς ἐνίοτε, τοῖς
<span class="lb" data-page="15.760" data-line="14" id="l15.760.14"></span>γὰρ ἐν τῇ γαστρὶ τὴν εἰρημένην διάθεσιν ἔχουσι διαφθειρομένων
<span class="lb" data-page="15.760" data-line="15" id="l15.760.15"></span>τῶν σιτίων αἱ διαχωρήσεις ὑγραὶ, τοῖς δ᾿ ἐν τῷ
<span class="lb" data-page="15.760" data-line="16" id="l15.760.16"></span>πνεύμονι ἔχουσι τῆς γαστρὸς ἀπαθοῦς ὑπαρχούσης οὐκ
<span class="lb" data-page="15.760" data-line="17" id="l15.760.17"></span>ἀνάγκη τὰ διαχωρούμενα τοιαῦτα εἶναι, τοὐναντίον γὰρ
<span class="lb" data-page="15.760" data-line="18" id="l15.760.18"></span>ἐνίοτε τοῖς οὕτω διακειμένοις συμβαίνει σκληρὰν καὶ δυσδιαχώρητον
<span class="pb" data-page="15.761" id="p15.761"></span>
<span class="lb" data-page="15.761" data-line="1" id="l15.761.1"></span>εἶναι τὴν γαστέρα. καὶ μὴν δὴ καὶ οἷς κατὰ
<span class="lb" data-page="15.761" data-line="2" id="l15.761.2"></span>τὸ ἧπάρ ἐστιν ἡ οἷον ῥίζα τοῦ καύσου καὶ τοῖς διὰ τὸ ἧπαρ
<span class="lb" data-page="15.761" data-line="3" id="l15.761.3"></span>καυσουμένοις, ποτὲ μὲν ἔκκρισις ὑγρὰ, ποτὲ δὲ ξηρὰ τὰ
<span class="lb" data-page="15.761" data-line="4" id="l15.761.4"></span>διαχωρήματα αὐτῶν ἐκκρίνεται, οἷον τὰ καλούμενα σπυραθώδη,
<span class="lb" data-page="15.761" data-line="5" id="l15.761.5"></span>κατωπτημένων δηλονότι τῶν σκυβάλων ὑπὸ τῆς ἐν τῷ
<span class="lb" data-page="15.761" data-line="6" id="l15.761.6"></span>σπλάγχνῳ φλεγμονῆς. <span class="milestone ed2page" data-n="8.127" data-unit="ed2page" id="ed2page.8.127"></span>ὅταν μὲν οὖν φλεγμαίνῃ μόνον,
<span class="lb" data-page="15.761" data-line="7" id="l15.761.7"></span>τοῦτο ἐργάζεται· ὅταν δὲ σὺν τῇ φλεγμονῇ ᾖ καὶ ἡ
<span class="lb" data-page="15.761" data-line="8" id="l15.761.8"></span>ἀτονία, ὑγρὰ διαχωροῦσι μὴ δυναμένου τοῦ σπλάγχνου πρὸς
<span class="lb" data-page="15.761" data-line="9" id="l15.761.9"></span>ἑαυτὸ τὴν τροφὴν ἕλκειν. διορίζεται δὲ τὰ τοιαῦτα διαχωρήματα
<span class="lb" data-page="15.761" data-line="10" id="l15.761.10"></span>τῶν ἀπὸ τῆς γαστρὸς πεπονθυίας γενομένων τῷ
<span class="lb" data-page="15.761" data-line="11" id="l15.761.11"></span>κεχυλῶσθαι.
</p>
<span class="lb rule" data-page="15.761" data-line="12" id="l15.761.12"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:4.22">
<span class="pb page1" data-page="15.776" id="p15.776"></span>
<span class="milestone ed1page page1" data-n="5.94" data-unit="ed1page" id="ed1page.5.94"></span>
<span class="milestone ed2page page1" data-n="8.132" data-unit="ed2page" id="ed2page.8.132"></span>
<span class="lb head" data-page="15.776" data-line="9" id="l15.776.9"></span>
            <blockquote class="quote lemma">
<span class="lb" data-page="15.776" data-line="10" id="l15.776.10"></span>Φλεβοτομέειν οὖν χρὴ τὸν βραχίονα τὸν δεξιὸν τὴν ἔσω φλέβα
<span class="lb" data-page="15.776" data-line="11" id="l15.776.11"></span>καὶ ἀφαιρέειν τοῦ αἵματος, κατὰ τὴν ἕξιν καὶ τὴν
<span class="lb" data-page="15.776" data-line="12" id="l15.776.12"></span>ἡλικίην διαλογιζόμενον τὸ πλεῖον καὶ τὸ ἔλασσον.
</blockquote>
<span class="lb rule" data-page="15.776" data-line="13" id="l15.776.13"></span>
            <p>
<span class="lb" data-page="15.776" data-line="14" id="l15.776.14"></span>Τάχιστα καὶ πλεῖστον ἐκ τῶν κυριωτάτων μερῶν ἡ
<span class="lb" data-page="15.776" data-line="15" id="l15.776.15"></span>φλὲψ αὕτη κενοῖ τὸ σῶμα καὶ διὰ τοῦτ᾿ ἐπ᾿ αὐτὴν ἀφικνεῖται
<span class="lb" data-page="15.776" data-line="16" id="l15.776.16"></span>ἐν τοῖς ὀξυτάτοις νοσήμασιν. καὶ ἀφαιρέειν τοῦ αἵματος,
<span class="lb" data-page="15.776" data-line="17" id="l15.776.17"></span>κατὰ τὴν ἕξιν καὶ τὴν ἡλικίην διαλογιζόμενον τὸ πλέον
<span class="lb" data-page="15.776" data-line="18" id="l15.776.18"></span>καὶ τὸ ἔλασσον. ἔμπροσθεν μὲν ὁπότε τοὺς σκοποὺς τῆς
<span class="pb" data-page="15.777" id="p15.777"></span>
<span class="lb" data-page="15.777" data-line="1" id="l15.777.1"></span>φλεβοτομίας ἔλεγε, τὴν ἕξιν τοῦ σώματος παρέλιπε, νυνὶ δὲ
<span class="lb" data-page="15.777" data-line="2" id="l15.777.2"></span>τὴν δύναμιν οὐκ εἶπεν. οἴονται δέ τινες ἀντὶ τοῦ τῆς δυνάμεως
<span class="lb" data-page="15.777" data-line="3" id="l15.777.3"></span>ὀνόματος τὸ τῆς ἕξεως εἰρῆσθαι καθ᾿ ἑνὸς ἀμφότερα
<span class="lb" data-page="15.777" data-line="4" id="l15.777.4"></span>λεγόμενα πράγματος, οὐκ ὀρθῶς ὑπολαμβάνοντες· τὴν
<span class="lb" data-page="15.777" data-line="5" id="l15.777.5"></span>μὲν γὰρ ἕξιν ἐπὶ τὴν τοῦ σώματος σύστασιν φέροντες λέγομεν,
<span class="lb" data-page="15.777" data-line="6" id="l15.777.6"></span>ὅταν ὁ μέν τις ᾖ μαλακὸς, ὁ δὲ σκληρός· τὴν δ᾿ ἰσχὺν
<span class="lb" data-page="15.777" data-line="7" id="l15.777.7"></span>τῆς δυνάμεως, τῇ τῶν ἐνεργειῶν σφοδρότητι γνωρίζομεν·
<span class="lb" data-page="15.777" data-line="8" id="l15.777.8"></span>ὥστε δύο τ᾿ εἰσὶν οὗτοι σκοποὶ, τὴν μὲν κοινὴν ἔνδειξιν τοῦ
<span class="lb" data-page="15.777" data-line="9" id="l15.777.9"></span>κενοῦν ἐκ τοῦ κοινῇ ὄντος ἔχοντες, ἀλλήλων δὲ διαφέροντες
<span class="lb" data-page="15.777" data-line="10" id="l15.777.10"></span>ὥσπερ γε καὶ ἀπὸ τῆς ἡλικίας. ἐγχωρεῖ δὲ μᾶλλον εἰς τὴν
<span class="lb" data-page="15.777" data-line="11" id="l15.777.11"></span>τοῦ σώματος ἕξιν ἀναφέρειν τὴν ἡλικίαν, οὐ τὴν δύναμιν·
<span class="lb" data-page="15.777" data-line="12" id="l15.777.12"></span>καὶ γὰρ τὰ παιδία διὰ μαλακότητα τῆς ἕξεως εὐδιαφόρητά
<span class="lb" data-page="15.777" data-line="13" id="l15.777.13"></span>γέ εἰσι· καὶ οἱ πρεσβύτεροι διὰ ξηρότητα καὶ ψυχρότητα
<span class="lb" data-page="15.777" data-line="14" id="l15.777.14"></span>δυσδιαφόρητοι. καὶ δύναταί τις λέγειν ἀρκεῖσθαι τρισὶ τούτοις
<span class="lb" data-page="15.777" data-line="15" id="l15.777.15"></span>σκοποῖς τῆς φλεβοτομίας, ἔκ τε τοῦ κατὰ τὸ θεραπευόμενον
<span class="lb" data-page="15.777" data-line="16" id="l15.777.16"></span>πάθος μεγέθους ἔνδειξιν λαμβανόντων ἡμῶν ἔκ
<span class="lb" data-page="15.777" data-line="17" id="l15.777.17"></span>τε τῆς ἕξεως καὶ τῆς δυνάμεως· εἴρηται δὲ ἔμπροσθεν ὅτι
<span class="lb" data-page="15.777" data-line="18" id="l15.777.18"></span>καὶ τὸ περιέχον ὅπως ἔχει κράσεως ἐπισκοπεῖσθαι χρή.
</p>
<span class="lb rule" data-page="15.777" data-line="19" id="l15.777.19"></span>
          </article>

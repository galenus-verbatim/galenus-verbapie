<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:4.4">
<span class="pb page1" data-page="15.740" id="p15.740"></span>
<span class="milestone ed1page page1" data-n="5.88" data-unit="ed1page" id="ed1page.5.88"></span>
<span class="milestone ed2page page1" data-n="8.119" data-unit="ed2page" id="ed2page.8.119"></span>
<span class="lb head" data-page="15.740" data-line="5" id="l15.740.5"></span>
            <blockquote class="quote lemma">
<span class="lb" data-page="15.740" data-line="6" id="l15.740.6"></span>Γίγνεται δὲ ἡ γλῶσσα τραχείη καὶ ξηρὴ καὶ μέλαινα κάρτα,
<span class="lb" data-page="15.740" data-line="7" id="l15.740.7"></span>καὶ τὰ περὶ τὴν νηδὺν δακνόμενος ἀλγέει, τά θ᾿ ὑποχωρήματα
<span class="lb" data-page="15.740" data-line="8" id="l15.740.8"></span>ἔξυγρα καὶ ὠχρὰ γίγνεται καὶ δίψαι σφοδραὶ
<span class="lb" data-page="15.740" data-line="9" id="l15.740.9"></span>ἔνεισι καὶ ἀγρυπνίαι, ἐνίοτε δὲ καὶ παραλλάξεις φρενῶν.
</blockquote>
<span class="lb rule" data-page="15.740" data-line="10" id="l15.740.10"></span>
            <p>
<span class="lb" data-page="15.740" data-line="11" id="l15.740.11"></span>Τὰ παρακολουθοῦντα τοῖς καύσοις ἐν τῷδε τῷ λόγῳ
<span class="lb" data-page="15.740" data-line="12" id="l15.740.12"></span>διῆλθεν, ἃ δὴ καὶ συνεδρεύοντα καλοῦσιν· ἔστι δὲ ταῦτα
<span class="lb" data-page="15.740" data-line="13" id="l15.740.13"></span>γλῶσσα ξηρὰ καὶ τραχεῖα καὶ μέλαινα, δῆξίς τε ἐπὶ τῆς
<span class="lb" data-page="15.740" data-line="14" id="l15.740.14"></span>γαστρὸς, ὑποχωρήματα ὠχρὰ καὶ δίψαι σφοδραὶ καὶ ἀγρυπνία,
<span class="lb" data-page="15.740" data-line="15" id="l15.740.15"></span>ποτὲ δὲ καὶ παραφροσύνη. ἡ μὲν οὖν γλῶσσα ξηρὰ
<span class="lb" data-page="15.740" data-line="16" id="l15.740.16"></span>γίγνεται, διότι καὶ ἡ διάθεσις ὅλη τοῦ σώματος ξηρά ἐστι
<span class="lb" data-page="15.740" data-line="17" id="l15.740.17"></span>καὶ θερμὴ καὶ ὁ πυρετὸς αὐτὸς τοιοῦτος. ἡ δὲ δῆξις τῶν
<span class="lb" data-page="15.740" data-line="18" id="l15.740.18"></span>κατὰ τὴν γαστέρα διὰ τὴν τῶν εἰς αὐτὴν συῤῥεόντων ἰχώρων
<span class="pb" data-page="15.741" id="p15.741"></span>
<span class="lb" data-page="15.741" data-line="1" id="l15.741.1"></span>δριμύτητα. τὰ δὲ διαχωρούμενα κατὰ τὸν πλεονάζοντα
<span class="lb" data-page="15.741" data-line="2" id="l15.741.2"></span>χυμόν· ἔξυγρα δὲ εἶπεν αὐτὰ, τὸ μηδὲ ὅλως πεπέφθαι
<span class="lb" data-page="15.741" data-line="3" id="l15.741.3"></span>δηλῶν, ἡ γάρτοι πέψις ἅπαντα συνάγει τε καὶ παχύνει. τὸ
<span class="lb" data-page="15.741" data-line="4" id="l15.741.4"></span>δὲ ἀγρυπνεῖν τοῖς οὕτω πάσχουσι συμβαίνει διὰ τὴν ξηρότητα·
<span class="lb" data-page="15.741" data-line="5" id="l15.741.5"></span>δέδεικται γὰρ ἡ μὲν ἄμετρος ὑγρότης τὰς καταφορὰς,
<span class="lb" data-page="15.741" data-line="6" id="l15.741.6"></span>τὰς δὲ ἀγρυπνίας ἡ πολλὴ ξηρότης ἐργαζομένη· προσέρχεται
<span class="lb" data-page="15.741" data-line="7" id="l15.741.7"></span>δὲ καὶ ἀπὸ τῶν ἄλλων συμπτωμάτων ταλαιπωρία,
<span class="lb" data-page="15.741" data-line="8" id="l15.741.8"></span>τῆς ἀγρυπνίας αἰτία γιγνομένη. παραφροσύνην δὲ ἐμάθομεν
<span class="lb" data-page="15.741" data-line="9" id="l15.741.9"></span>γίγνεσθαι διά τε χολὴν ἀναδραμοῦσαν ἐπὶ κεφαλὴν καὶ
<span class="lb" data-page="15.741" data-line="10" id="l15.741.10"></span>διὰ ξηρότητα καὶ θερμότητα κράσεως. ὅτι δὲ, ὅταν εἴπῃ τις
<span class="lb" data-page="15.741" data-line="11" id="l15.741.11"></span>ἁπλῶς χολὴν, ἡ πικρὰ δηλοῦται προείρηται, καὶ ὅτι γε τὴν
<span class="lb" data-page="15.741" data-line="12" id="l15.741.12"></span>αὐτὴν χολὴν ὠχράν τε καὶ ξανθὴν ὀνομάζουσιν. ὥσπερ οὖν
<span class="lb" data-page="15.741" data-line="13" id="l15.741.13"></span>οὐδὲν παραλέλειπται τῶν κατὰ τὸν χολώδη <span class="milestone ed2page" data-n="8.120" data-unit="ed2page" id="ed2page.8.120"></span>καῦσον,
<span class="lb" data-page="15.741" data-line="14" id="l15.741.14"></span>ὅτι γε μὴ καὶ κατὰ τὴν ἐπιῤῥοὴν τῶν ἰχώρων αὐτῶν, οὐ
<span class="lb" data-page="15.741" data-line="15" id="l15.741.15"></span>μόνον διὰ τὴν ὁλκὴν γίγνεσθαι· οὕτως ἀτάκτως γέγραπταί
<span class="lb" data-page="15.741" data-line="16" id="l15.741.16"></span>τινα. τῶν γάρτοι λελεγμένων ἔνια μέν ἐστι παθογνωμονικὰ
<span class="lb" data-page="15.741" data-line="17" id="l15.741.17"></span>συμπτώματα τῶν καύσων, ἔνια δὲ συνεδρεύοντα· τῶν
<span class="lb" data-page="15.741" data-line="18" id="l15.741.18"></span>γεννώντων δὲ αὐτοὺς τὰ μέν ἐστι προηγούμενα, τὰ δὲ προκατάρχοντά
<span class="pb" data-page="15.742" id="p15.742"></span>
<span class="lb" data-page="15.742" data-line="1" id="l15.742.1"></span>γε καλούμενα ὑπὸ τῶν ἰατρῶν. πάντων γοῦν
<span class="lb" data-page="15.742" data-line="2" id="l15.742.2"></span>ὧν εἶπον προηγουμένων συμπτωμάτων ἔξεστί σοι τὸν κατάλογον
<span class="lb" data-page="15.742" data-line="3" id="l15.742.3"></span>ὡς ἂν ἐθέλοις ποιεῖσθαι· ἀλλ᾿ ὅ γε γράψας τὸ βιβλίον
<span class="lb" data-page="15.742" data-line="4" id="l15.742.4"></span>ἤρξατο μὲν ἀπὸ τῶν προηγουμένων (τὸ γὰρ ἀναξηρανθῆναι
<span class="lb" data-page="15.742" data-line="5" id="l15.742.5"></span>τὰ φλεβία προηγούμενον αἴτιόν ἐστιν), ἐφεξῆς δὲ δέον εἰπεῖν
<span class="lb" data-page="15.742" data-line="6" id="l15.742.6"></span>τὰ προκαταρκτικὰ, οἷον ὁδοιπορίαν μακρὰν καὶ δίψος,
<span class="lb" data-page="15.742" data-line="7" id="l15.742.7"></span>οὐ ταῦτ᾿ εἶπεν, ἀλλὰ τῶν παθογνωμονικῶν τι, τὸν πολὺν
<span class="lb" data-page="15.742" data-line="8" id="l15.742.8"></span>πυρετόν· ἐχρῆν δὲ ἐνταῦθα προσθεῖναι καὶ τὸ σφοδρὸν δίψος,
<span class="lb" data-page="15.742" data-line="9" id="l15.742.9"></span>ὃ μετὰ ταῦτα ἅμα τοῖς ἄλλοις εἶπε συμπτώμασι τοῖς
<span class="lb" data-page="15.742" data-line="10" id="l15.742.10"></span>συνεδρεύουσιν ὀνομαζομένοις, ὧν τὰ μὲν ἐνίοτε, τὰ δὲ ἀεὶ
<span class="lb" data-page="15.742" data-line="11" id="l15.742.11"></span>ὑπάρχει τοῖς καύσοις. τοῦτο δὲ καὶ αὐτὸς ἐδήλωσεν εἰπών·
<span class="lb" data-page="15.742" data-line="12" id="l15.742.12"></span>ἐνίοτε δὲ καὶ παραλλάξιες φρενῶν· τὸ γὰρ ἐνίοτε τῷ διὰ
<span class="lb" data-page="15.742" data-line="13" id="l15.742.13"></span>παντὸς ἀντίκειται. ἐγὼ δέ φημι καὶ τὸ τὰ περὶ τὴν νηδὺν
<span class="lb" data-page="15.742" data-line="14" id="l15.742.14"></span>δάκνεσθαι καὶ διαχωρεῖν χολώδη οὐ τῶν διὰ παντὸς συνόντων
<span class="lb" data-page="15.742" data-line="15" id="l15.742.15"></span>τοῖς καύσοις εἶναι, διὰ γὰρ τὸ μέγεθος τοῦ νοσήματος
<span class="lb" data-page="15.742" data-line="16" id="l15.742.16"></span>καὶ τὴν ἔσω ῥοπὴν τῶν δριμέων ἰχώρων ταῦτα συμβαίνει
<span class="lb" data-page="15.742" data-line="17" id="l15.742.17"></span>τοῖς κατὰ γαστέρα καὶ ἧπαρ ἔχουσι <span class="milestone ed1page" data-n="5.89" data-unit="ed1page" id="ed1page.5.89"></span>τὴν οἷον
<span class="lb" data-page="15.742" data-line="18" id="l15.742.18"></span>ἑστίαν τοῦ καύσου· τοῖς δὲ κατὰ πνεύμονα ταῦτα μὲν οὐ
<span class="pb" data-page="15.743" id="p15.743"></span>
<span class="lb" data-page="15.743" data-line="1" id="l15.743.1"></span>πάνυ συμπίπτει, τὰ δὲ κατὰ τὰς γλώσσας εἰρημένα καὶ τὰς
<span class="lb" data-page="15.743" data-line="2" id="l15.743.2"></span>παραφροσύνας μᾶλλον. ἀλλὰ καὶ δυσπνοοῦσιν οὗτοι τὴν
<span class="lb" data-page="15.743" data-line="3" id="l15.743.3"></span>κατὰ τὸ πυκνὸν καὶ μέγα πνεῦμα δύσπνοιαν, ἐκφυσῶσί τε
<span class="lb" data-page="15.743" data-line="4" id="l15.743.4"></span>συνεχῶς ἀνοιγνύντες τὸ στόμα καὶ τῇ τοῦ πυρώδους πνεύματος
<span class="lb" data-page="15.743" data-line="5" id="l15.743.5"></span>ἀποχύσει κουφιζόμενοι. τὸ μὲν οὖν τῆς δυσπνοίας
<span class="lb" data-page="15.743" data-line="6" id="l15.743.6"></span>ὅλον παραλέλειπται, καίτοι γε ἐν προγνωστικῷ λελεγμένον
<span class="lb" data-page="15.743" data-line="7" id="l15.743.7"></span>ἡμεῖς ἐδείκνυμεν. ἀτάκτως δ᾿ εἴρηται τὰ κατὰ τὴν γλῶσσαν
<span class="lb" data-page="15.743" data-line="8" id="l15.743.8"></span>συμπτώματα· προτέραν μὲν γὰρ ἐχρῆν γεγράφθαι τὴν ξηρὰν,
<span class="lb" data-page="15.743" data-line="9" id="l15.743.9"></span>δευτέραν δὲ τὴν τραχεῖαν· διὰ γὰρ τὴν ἄμετρον ξηρότητα
<span class="lb" data-page="15.743" data-line="10" id="l15.743.10"></span>τραχεῖαν συμβαίνει γίγνεσθαι τὴν γλῶσσαν, ὥστε τὴν
<span class="lb" data-page="15.743" data-line="11" id="l15.743.11"></span>τραχεῖαν οὖσαν πάντως καὶ ξηράν. ὅτι δὲ καὶ μελαίνεται
<span class="lb" data-page="15.743" data-line="12" id="l15.743.12"></span>διὰ τὴν ἄμετρον θερμασίαν, ὥσπερ τοῖς ἡλιθεροῦσι τὸ δέρμα,
<span class="lb" data-page="15.743" data-line="13" id="l15.743.13"></span>προμεμαθήκαμεν ἤδη.
</p>
<span class="lb rule" data-page="15.743" data-line="14" id="l15.743.14"></span>
          </article>

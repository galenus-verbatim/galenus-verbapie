<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:4.45">
<span class="pb page1" data-page="15.818" id="p15.818"></span>
<span class="milestone ed1page page1" data-n="5.101" data-unit="ed1page" id="ed1page.5.101"></span>
<span class="milestone ed2page page1" data-n="8.147" data-unit="ed2page" id="ed2page.8.147"></span>
<span class="lb head" data-page="15.818" data-line="16" id="l15.818.16"></span>
            <blockquote class="quote lemma">
<span class="lb" data-page="15.818" data-line="17" id="l15.818.17"></span>Τοὺς δὲ ἀκαταστάτους τῶν πυρετῶν ἐᾷν μέχρις ἂν καταστῶσιν·
<span class="pb" data-page="15.819" id="p15.819"></span>
<span class="lb" data-page="15.819" data-line="1" id="l15.819.1"></span>ὁκόταν δὲ στῶσιν, ἀπαντῆσαι διαίτῃ καὶ θεραπείῃ
<span class="lb" data-page="15.819" data-line="2" id="l15.819.2"></span>τῇ προσηκούσῃ, κατὰ φύσιν θεωρέων.
</blockquote>
<span class="lb rule" data-page="15.819" data-line="3" id="l15.819.3"></span>
            <p>
<span class="lb" data-page="15.819" data-line="4" id="l15.819.4"></span>Ἀκαταστάτους πυρετοὺς εἴρηκεν ἐφ᾿ ὧν μηδέν ἐστι
<span class="lb" data-page="15.819" data-line="5" id="l15.819.5"></span>καθεστηκὸς, ὅπερ σημαίνει τὸ βέβαιον· ἔστι δὲ βέβαια τὰ
<span class="lb" data-page="15.819" data-line="6" id="l15.819.6"></span>ἐν ταῖς περιόδοις φαινόμενα καὶ τοῖς οὔροις, ἔτι δὲ καὶ
<span class="lb" data-page="15.819" data-line="7" id="l15.819.7"></span>ταῖς ἠκριβωμέναις ἰδέαις τῶν πυρετῶν. αἱ μὲν οὖν περίοδοι
<span class="lb" data-page="15.819" data-line="8" id="l15.819.8"></span>τὴν ἀρχὴν οὐδὲ φαίνονται ταῖς πρώταις ἡμέραις·
<span class="lb" data-page="15.819" data-line="9" id="l15.819.9"></span><span class="milestone ed2page" data-n="8.148" data-unit="ed2page" id="ed2page.8.148"></span>τὰ δὲ ἐπιγίνεται ἄλλοτε ἄλλα καὶ πολλάκις τρὶς καὶ τετράκις
<span class="lb" data-page="15.819" data-line="10" id="l15.819.10"></span>οὐρεῖν, διά γε τῆς ἡμέρας καὶ τῆς νυκτὸς συμβαίνει·
<span class="lb" data-page="15.819" data-line="11" id="l15.819.11"></span>καὶ ἀνόμοια φαίνεται τὰ οὖρα πρὸς ἄλληλα. τὴν τοίνυν
<span class="lb" data-page="15.819" data-line="12" id="l15.819.12"></span>ἰδέαν τοῦ τοιούτου πυρετοῦ ἀκατάστατον εἶναί φησιν, ὅπερ
<span class="lb" data-page="15.819" data-line="13" id="l15.819.13"></span>ταὐτόν ἐστι σημαίνειν τῷ μὴ διασώζοντι τὴν ἰδέαν μίαν
<span class="lb" data-page="15.819" data-line="14" id="l15.819.14"></span>ἀκριβῶς. ἐδήλωσα δέ σοι τὰς ἀκριβεῖς ἰδέας τῶν πυρετῶν
<span class="lb" data-page="15.819" data-line="15" id="l15.819.15"></span>ἔν τε τοῖς περὶ διαφορᾶς αὐτῶν ὑπομνήμασι κᾀν τῷ δευτέρῳ
<span class="lb" data-page="15.819" data-line="16" id="l15.819.16"></span>περὶ κρίσεων· ἐπὶ τῶν τοιούτων οὖν πυρετῶν ἀξιοῖ
<span class="lb" data-page="15.819" data-line="17" id="l15.819.17"></span>μὴ κατ᾿ ἀρχὰς τῇ διαίτῃ χρῆσθαι, ἀλλ᾿ ἐᾷν ἕως ἂν ἴδωμεν
<span class="lb" data-page="15.819" data-line="18" id="l15.819.18"></span>ποῖοί τινές εἰσι καὶ τηνικαῦτα τὸ τῆς διαίτης εἶδος ὁρίζειν.
</p>
<span class="lb rule" data-page="15.819" data-line="19" id="l15.819.19"></span>
          </article>

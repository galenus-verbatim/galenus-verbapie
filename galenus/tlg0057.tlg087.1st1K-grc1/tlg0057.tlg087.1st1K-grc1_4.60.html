<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:4.60">
<span class="pb page1" data-page="15.841" id="p15.841"></span>
<span class="milestone ed1page page1" data-n="5.105" data-unit="ed1page" id="ed1page.5.105"></span>
<span class="milestone ed2page page1" data-n="8.156" data-unit="ed2page" id="ed2page.8.156"></span>
<span class="lb head" data-page="15.841" data-line="4" id="l15.841.4"></span>
            <blockquote class="quote lemma">
<span class="lb" data-page="15.841" data-line="5" id="l15.841.5"></span>Θερινῆς καὶ μετοπωρινῆς ὥρης ἐπὶ τῶν ὀξέων, αἵματος ἀπόσταξις
<span class="lb" data-page="15.841" data-line="6" id="l15.841.6"></span>ἐξαπίνης, συντονίην καὶ πολλὴν φλεγμασίην κατὰ
<span class="lb" data-page="15.841" data-line="7" id="l15.841.7"></span>τὰς φλέβας δηλοῖ καὶ ἐς τὴν ὑστεραίην λεπτῶν οὔρων ἐπιφάσιας·
<span class="lb" data-page="15.841" data-line="8" id="l15.841.8"></span>καὶ ἢν ἀκμάζῃ τῇ ἡλικίῃ καὶ τὸ σῶμα ἐκ γυμνασίων
<span class="lb" data-page="15.841" data-line="9" id="l15.841.9"></span>ἢ εὐσαρκώσιος ἔχῃ ἢ μελαγχολικὸς ἢ ἐκ πόσιος χεῖρες
<span class="lb" data-page="15.841" data-line="10" id="l15.841.10"></span>τρομεραὶ, καλῶς ἔχει παραφροσύνην προειπεῖν ἢ
<span class="lb" data-page="15.841" data-line="11" id="l15.841.11"></span>σπασμόν.
</blockquote>
<span class="lb rule" data-page="15.841" data-line="12" id="l15.841.12"></span>
            <p>
<span class="lb" data-page="15.841" data-line="13" id="l15.841.13"></span>Καὶ αὕτη πάλιν ἡ ῥῆσις ἐπιπλοκὴν ἔχει συμπτωμάτων
<span class="lb" data-page="15.841" data-line="14" id="l15.841.14"></span>πολλῶν οὐ συγγινομένων ἐν ἅπαντι ἀνθρώπῳ νοσοῦντι, διὸ
<span class="lb" data-page="15.841" data-line="15" id="l15.841.15"></span>καὶ ἄχρηστα τὰ οὕτως γραφόμενα, τῆς χρησίμου διδασκαλίας
<span class="lb" data-page="15.841" data-line="16" id="l15.841.16"></span>διὰ τῶν καθόλου γινομένης, ὡς Ἱπποκράτης εἴωθε ποιεῖν.
<span class="lb" data-page="15.841" data-line="17" id="l15.841.17"></span>εἴρηται δ᾿ ὅτι τῶν καθόλου τὰ μὲν διηνεκῆ τὴν πρώτην
<span class="pb" data-page="15.842" id="p15.842"></span>
<span class="lb" data-page="15.842" data-line="1" id="l15.842.1"></span>ἔχει δύναμίν τε καὶ χρείαν, τὰ δ᾿ ὡς τὸ πολὺ τὴν δευτέραν·
<span class="lb" data-page="15.842" data-line="2" id="l15.842.2"></span>εἴ τι δ᾿ ἀμφίδοξον ἢ σπάνιόν ἐστιν, ἄχρηστον ἐς τὴν διδασκαλίαν.
<span class="lb" data-page="15.842" data-line="3" id="l15.842.3"></span>ἃ γοῦν εἶπεν, ἐπισκεψώμεθα κατὰ μέρος· καὶ
<span class="lb" data-page="15.842" data-line="4" id="l15.842.4"></span>πρῶτόν γε τὸ πρῶτον εἰρημένον. θερινῆς καὶ μετοπωρινῆς
<span class="lb" data-page="15.842" data-line="5" id="l15.842.5"></span>ὥρης ἐπὶ τῶν ὀξέων αἵματος ἀπόσταξις ἐξαπίνης συντονίην
<span class="lb" data-page="15.842" data-line="6" id="l15.842.6"></span>καὶ πολλὴν φλεγμασίην κατὰ τὰς φλέβας δηλοῖ καὶ ἐς τὴν
<span class="lb" data-page="15.842" data-line="7" id="l15.842.7"></span>ὑστεραίην λεπτῶν οὔρων ἐπιφάσιας· καὶ ἢν ἀκμάζῃ τῇ ἡλικίῃ
<span class="lb" data-page="15.842" data-line="8" id="l15.842.8"></span>καὶ τὸ σῶμα ἐκ γυμνασίων ἢ εὐσαρκώσιος ἔχῃ ἢ μελαγχολικὸς
<span class="lb" data-page="15.842" data-line="9" id="l15.842.9"></span>ἢ ἐκ πόσιος χεῖρες τρομεραὶ, καλῶς ἔχει παραφροσύνην
<span class="lb" data-page="15.842" data-line="10" id="l15.842.10"></span>προειπεῖν ἢ σπασμόν. βέλτιον οὖν ἦν εἰπεῖν τὴν
<span class="lb" data-page="15.842" data-line="11" id="l15.842.11"></span>συντονίαν ἐνδείκνυσθαι, θεραπείας χρῄζειν τὰς φλέβας·
<span class="lb" data-page="15.842" data-line="12" id="l15.842.12"></span>ἐπιστάμεθα δ᾿ ὅτι τὰς στάξεις τοῦ αἵματος ἐκ τῶν μυκτήρων
<span class="lb" data-page="15.842" data-line="13" id="l15.842.13"></span>μοχθηρὸν ἀεί τί φησιν εἶναι, διὰ τὸ τὴν φύσιν μὲν
<span class="lb" data-page="15.842" data-line="14" id="l15.842.14"></span>ἐφίεσθαι ἐκκρίνειν τὸ περιττὸν, ἀδυνατεῖν δὲ δι᾿ οἰκείαν ἀῤῥωστίαν
<span class="lb" data-page="15.842" data-line="15" id="l15.842.15"></span>ἢ πάχος τοῦ αἵματος ἢ πύκνωσιν τῶν μορίων, ἤ
<span class="lb" data-page="15.842" data-line="16" id="l15.842.16"></span>τινα τούτων ἢ πάντα συνελθόντα. μοχθηροῦ δ᾿ ὄντος ἀεὶ
<span class="lb" data-page="15.842" data-line="17" id="l15.842.17"></span>τοῦ σημείου, μᾶλλον δὲ τι καὶ κατὰ θέρους καὶ φθινοπώρου
<span class="pb" data-page="15.843" id="p15.843"></span>
<span class="lb" data-page="15.843" data-line="1" id="l15.843.1"></span>τὰ πρῶτα, τὴν δύναμιν αὐτοῦ συμβέβηκεν ἐπιτείνεσθαι·
<span class="lb" data-page="15.843" data-line="2" id="l15.843.2"></span>ἐν ταύταις γὰρ ταῖς ἡμέραις ἤ τε ξανθὴ πλεονάζει χολὴ
<span class="lb" data-page="15.843" data-line="3" id="l15.843.3"></span>καὶ τὸ περιέχον θερμόν ἐστιν, ὥστε εὔρουν ἐχρῆν δι᾿ ἄμφω
<span class="lb" data-page="15.843" data-line="4" id="l15.843.4"></span>εἶναι τὸ αἷμα· μέγεθος οὖν αἰτίας δηλοῦται, δι᾿ ἣν κωλύεται
<span class="lb" data-page="15.843" data-line="5" id="l15.843.5"></span>ῥεῖν, ἣν τὴν συντονίαν εἶναί φησιν, ἴσως τὴν πύκνωσιν
<span class="lb" data-page="15.843" data-line="6" id="l15.843.6"></span>οὕτως ὀνομάζων. τό γε μὴν θεραπείας δεῖσθαι κατὰ φλέβας
<span class="lb" data-page="15.843" data-line="7" id="l15.843.7"></span>τοὺς οὕτως ἔχοντας οὐδὲν οὐδέπω διδάσκει, πρὶν εἰπεῖν
<span class="lb" data-page="15.843" data-line="8" id="l15.843.8"></span>ἥντινα λέγει θεραπείαν· οὐ μὴν εἶπε, πρόῤῥησιν δὲ
<span class="lb" data-page="15.843" data-line="9" id="l15.843.9"></span>μόνην πρώτην ἔγραψε, λεπτῶν οὔρων ἐπιφάσιας γίνεσθαι
<span class="lb" data-page="15.843" data-line="10" id="l15.843.10"></span>κατὰ τὴν ὑστεραίαν, οὐ κατὰ μόνην ταύτην ἐξ ἀνάγκης
<span class="lb" data-page="15.843" data-line="11" id="l15.843.11"></span>φαινομένων αὐτῶν ἀπέπτων, ἀλλὰ καὶ κατὰ τὰς ἔμπροσθεν
<span class="lb" data-page="15.843" data-line="12" id="l15.843.12"></span>αὐτῆς. καὶ σπασμόν φησι καὶ παραφροσύνην ἔσεσθαι τοῦ
<span class="lb" data-page="15.843" data-line="13" id="l15.843.13"></span>κάμνοντος ἀκμάζοντος κατὰ τὴν ἡλικίαν οὕτως· ἔτι πρὸς
<span class="lb" data-page="15.843" data-line="14" id="l15.843.14"></span>τούτοις καὶ γυμναστικοῦ καὶ τῆς εὐσαρκίας αὐτοῦ μέμνηται
<span class="lb" data-page="15.843" data-line="15" id="l15.843.15"></span>καὶ τῆς κράσεως (οἱ γὰρ μελαγχολικοὶ κράσεως ὄνομα) καὶ
<span class="lb" data-page="15.843" data-line="16" id="l15.843.16"></span>μέντοι καὶ ἐκ πόσεως φησὶν αὐτὸν χεῖρας ἴσχειν τρομεράς.
<span class="lb" data-page="15.843" data-line="17" id="l15.843.17"></span>τὰ μὲν οὖν συμπτώματα ταῦτα δυνατά ἐστιν ἀλλήλοις ἐπιπλακῆναι,
<span class="pb" data-page="15.844" id="p15.844"></span>
<span class="lb" data-page="15.844" data-line="1" id="l15.844.1"></span>οὐ μὴν ἐξ ἀνάγκης γε ἢ ὡς τὸ πολὺ τούτοις ἐπακολουθήσει
<span class="lb" data-page="15.844" data-line="2" id="l15.844.2"></span>παραφροσύνη καὶ σπασμός.
</p>
<span class="lb rule" data-page="15.844" data-line="3" id="l15.844.3"></span>
          </article>

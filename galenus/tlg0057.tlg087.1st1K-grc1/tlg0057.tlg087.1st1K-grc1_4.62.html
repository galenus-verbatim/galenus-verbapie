<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:4.62">
<span class="pb page1" data-page="15.846" id="p15.846"></span>
<span class="milestone ed1page page1" data-n="5.105" data-unit="ed1page" id="ed1page.5.105"></span>
<span class="milestone ed2page page1" data-n="8.157" data-unit="ed2page" id="ed2page.8.157"></span>
<span class="lb head" data-page="15.846" data-line="1" id="l15.846.1"></span>
            <blockquote class="quote lemma">
<span class="lb" data-page="15.846" data-line="2" id="l15.846.2"></span>Πυρετῷ λυγγώδει ὀπὸν σιλφίου, ὀξύμελι, δαῦκον τρίψας,
<span class="lb" data-page="15.846" data-line="3" id="l15.846.3"></span>πιεῖν δίδου καὶ χαλβάνην ἐν μέλιτι καὶ κύμινον ἐκλεικτικὸν
<span class="lb" data-page="15.846" data-line="4" id="l15.846.4"></span>καὶ χυλὸν πτισάνης ἐπὶ τουτέοισι ῥοφέειν. ἄφυκτος
<span class="lb" data-page="15.846" data-line="5" id="l15.846.5"></span>δ᾿ ὁ τοιοῦτος, ἢν μὴ ἱδρῶτες κριτικοὶ καὶ ὕπνοι ὁμαλοὶ
<span class="lb" data-page="15.846" data-line="6" id="l15.846.6"></span>ἐπιγένωνται καὶ οὖρα παχέα καὶ δριμέα καταδράμῃ ἢ εἰς
<span class="lb" data-page="15.846" data-line="7" id="l15.846.7"></span>ἀπόστασιν στηρίζῃ.
</blockquote>
<span class="lb rule" data-page="15.846" data-line="8" id="l15.846.8"></span>
            <p>
<span class="lb" data-page="15.846" data-line="9" id="l15.846.9"></span>Τὰς λύγγας εἰώθασι καὶ λυγμοὺς ὀνομάζειν· εἰσὶ δὲ
<span class="lb" data-page="15.846" data-line="10" id="l15.846.10"></span>κινήσεις τινὲς τοῦ στομάχου σπασμώδεις· γίνεσθαι δέ φασι
<span class="lb" data-page="15.846" data-line="11" id="l15.846.11"></span>δι᾿ ἄμετρον κένωσιν ἢ πλήρωσιν. οἱ μὲν οὖν διὰ κένωσιν
<span class="lb" data-page="15.846" data-line="12" id="l15.846.12"></span>γιγνόμενοι σχεδὸν ἀνίατοι τυγχάνουσιν ὄντες· οἱ δὲ διὰ
<span class="lb" data-page="15.846" data-line="13" id="l15.846.13"></span><span class="milestone ed2page" data-n="8.158" data-unit="ed2page" id="ed2page.8.158"></span>πλήρωσιν ὑπὸ τῶν τεμνόντων καὶ ῥυπτόντων τὰ
<span class="lb" data-page="15.846" data-line="14" id="l15.846.14"></span>ἐμπεπλασμένα βοηθημάτων θεραπεύονται· τοιαῦτα δέ εἰσι
<span class="lb" data-page="15.846" data-line="15" id="l15.846.15"></span>καὶ τὰ νῦν γεγραμμένα. φαίνεται δὲ νῦν ἡ δῆξις αὕτη
<span class="lb" data-page="15.846" data-line="16" id="l15.846.16"></span>γιγνομένη καὶ διὰ δριμύτητα δάκνουσαν τὸν στόμαχον, ὡς
<span class="lb" data-page="15.846" data-line="17" id="l15.846.17"></span>ἐπειδάν τις πέπερι πλέον ἤ τι <span class="milestone ed1page" data-n="5.106" data-unit="ed1page" id="ed1page.5.106"></span>τοιοῦτον καταπίῃ·
<span class="lb" data-page="15.846" data-line="18" id="l15.846.18"></span>καὶ μέντοι καὶ τῶν πυρεσσόντων ἔνιοι λύγξαντες ἤμεσαν
<span class="pb" data-page="15.847" id="p15.847"></span>
<span class="lb" data-page="15.847" data-line="1" id="l15.847.1"></span>διαβρωτικὸν καὶ δριμύτατον χυμὸν, ἐφ᾿ ᾧ τελέως ἐπαύσαντο
<span class="lb" data-page="15.847" data-line="2" id="l15.847.2"></span>τοῦ συμπτώματος· ἀλλ᾿ ὅ γε τοιοῦτος πυρετὸς οὐ καλεῖται
<span class="lb" data-page="15.847" data-line="3" id="l15.847.3"></span>λυγγώδης, ἐπὶ πλέον γὰρ δεῖ παραμένειν τὸν λυγμὸν ἢ καὶ
<span class="lb" data-page="15.847" data-line="4" id="l15.847.4"></span>δι᾿ ὅλου τοῦ νοσήματος εἶναι συμπαροξυνόμενον τοῖς πυρετοῖς,
<span class="lb" data-page="15.847" data-line="5" id="l15.847.5"></span>ἵνα λυγγώδης ὀνομασθῇ. τὸν τοιοῦτον πυρετὸν ὑφ᾿
<span class="lb" data-page="15.847" data-line="6" id="l15.847.6"></span>ἱδρώτων κρισίμων καὶ ὕπνων ὁμαλῶν καὶ οὔρων δριμέων
<span class="lb" data-page="15.847" data-line="7" id="l15.847.7"></span>καὶ παχέων ἐκκενωθέντων θεραπεύεσθαί φησιν, ἤτοι γε ἐκκριθέντων
<span class="lb" data-page="15.847" data-line="8" id="l15.847.8"></span>τῶν τοιούτων ἢ εἰ εἰς ἀπόστημα στηριχθῇ.
</p>
<span class="lb rule" data-page="15.847" data-line="9" id="l15.847.9"></span>
          </article>

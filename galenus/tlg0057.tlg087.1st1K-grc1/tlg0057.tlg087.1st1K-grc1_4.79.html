<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:4.79">
<span class="pb page1" data-page="15.868" id="p15.868"></span>
<span class="milestone ed1page page1" data-n="5.109" data-unit="ed1page" id="ed1page.5.109"></span>
<span class="milestone ed2page page1" data-n="8.166" data-unit="ed2page" id="ed2page.8.166"></span>
<span class="lb head" data-page="15.868" data-line="11" id="l15.868.11"></span>
            <blockquote class="quote lemma">
<span class="lb" data-page="15.868" data-line="12" id="l15.868.12"></span>Ὁκόσα δὲ ἀπὸ διαιτημάτων, τὰ μὲν πολλὰ ἕκαστος, ὡς ἂν
<span class="lb" data-page="15.868" data-line="13" id="l15.868.13"></span>παρὰ τὸ ἔθος διαιτηθῇ, μάλιστα ἐπισημαίνει· καὶ γὰρ
<span class="lb" data-page="15.868" data-line="14" id="l15.868.14"></span>ὁκόσοι ἂν μὴ μεμαθηκότες ἀριστᾷν, ἢν ἀριστήσωσιν, ὄγκος
<span class="lb" data-page="15.868" data-line="15" id="l15.868.15"></span>πολὺς αὐτοῖσι τῆς γαστρὸς καὶ νυσταγμὸς καὶ πληθώρη·
<span class="lb" data-page="15.868" data-line="16" id="l15.868.16"></span>ἢν δὲ ἐπιδειπνήσωσι, κοιλίη ἐκταράσσεται. ξυμφέρει δὲ
<span class="lb" data-page="15.868" data-line="17" id="l15.868.17"></span>τουτέοισιν ἐκλουσαμένοισι καθεύδειν, κοιμηθέντας δὲ περιπατῆσαι
<span class="lb" data-page="15.868" data-line="18" id="l15.868.18"></span>βραδέως συχνὴν περίοδον· καὶ ἢν μὲν λαπαχθῇ,
<span class="pb" data-page="15.869" id="p15.869"></span>
<span class="lb" data-page="15.869" data-line="1" id="l15.869.1"></span>δειπνῆσαι καὶ πιεῖν οἶνον ἐλάσσονα ἀκρητέστερον· ἢν δὲ
<span class="lb" data-page="15.869" data-line="2" id="l15.869.2"></span>μὴ λαπαχθῇ, ὑποχρίσασθαι τὸ σῶμα θερμῷ· κᾒν διψῇ,
<span class="lb" data-page="15.869" data-line="3" id="l15.869.3"></span>ὑδαρέα οἶνον λευκὸν ἢ γλυκὺν ἐπιπιόντα, ἀναπαύεσθαι·
<span class="lb" data-page="15.869" data-line="4" id="l15.869.4"></span>ἢν δὲ μὴ ἐγκοιμηθῇ, πλείω ἀναπαύεσθαι, τὰ δὲ ἄλλα
<span class="lb" data-page="15.869" data-line="5" id="l15.869.5"></span>ὁμοίως τοῖσιν ἐκ κραιπάλης διαιτάσθω. τὰ δὲ ἀπὸ πομάτων,
<span class="lb" data-page="15.869" data-line="6" id="l15.869.6"></span>ὁκόσα μὲν ὑδαρέα βραδυπορώτερά ἐστι καὶ ἐγκυκλέεται
<span class="lb" data-page="15.869" data-line="7" id="l15.869.7"></span>καὶ ἐπιπολάζει περὶ ὑποχόνδρια καὶ εἰς οὔρησιν
<span class="lb" data-page="15.869" data-line="8" id="l15.869.8"></span>οὐ κατατρέχει· τοιούτου δὲ πόματος πληρωθεὶς μηδὲν
<span class="lb" data-page="15.869" data-line="9" id="l15.869.9"></span>ἔργον ὀξέως διαπράξῃ, ὁκόσα τῷ σώματι ξυνταθέντι βίῃ
<span class="lb" data-page="15.869" data-line="10" id="l15.869.10"></span>ἢ τάχει πονέειν ξυμβαίνει· ὡς μάλιστα δὲ ἡσυχαζέτω,
<span class="lb" data-page="15.869" data-line="11" id="l15.869.11"></span>μέχρι καταπεφθήτω μετὰ τῶν σιτίων. ὁκόσα δὲ τῶν
<span class="lb" data-page="15.869" data-line="12" id="l15.869.12"></span>πομάτων ἀκρητέστερά ἐστιν ἢ αὐστηρότερα, παλμὸν ἐν
<span class="lb" data-page="15.869" data-line="13" id="l15.869.13"></span>τῷ σώματι καὶ σφυγμὸν ἐν τῇ κεφαλῇ ἐμποιέει· τούτοισι
<span class="lb" data-page="15.869" data-line="14" id="l15.869.14"></span>καλῶς ἔχει ἐπικοιμᾶσθαι καὶ θερμόν τι ῥοφέειν πρὸς
<span class="lb" data-page="15.869" data-line="15" id="l15.869.15"></span>ἅπερ μάλιστα ἥδιστα ἔχουσι· νηστείη δὲ πονηρὸν πρὸς
<span class="lb" data-page="15.869" data-line="16" id="l15.869.16"></span>τὴν κεφαλαλγίην καὶ κραιπάλην. ὁκόσοι δὲ μονοσιτέουσι,
<span class="pb" data-page="15.870" id="p15.870"></span>
<span class="lb" data-page="15.870" data-line="1" id="l15.870.1"></span>κεῖνοι καὶ ἀδύνατοί εἰσιν καὶ οὐρέουσι θερμὸν παρὰ τὸ
<span class="lb" data-page="15.870" data-line="2" id="l15.870.2"></span>ἔθος κενεαγγέοντες· γίνεται δὲ καὶ στόμα ἁλικὸν καὶ πικρὸν
<span class="lb" data-page="15.870" data-line="3" id="l15.870.3"></span>καὶ τρέμουσιν ἐν παντὶ ἔργῳ καὶ κροτάφοις ἐπιξυντείνονται
<span class="lb" data-page="15.870" data-line="4" id="l15.870.4"></span>καὶ τὸ <span class="milestone ed1page" data-n="5.110" data-unit="ed1page" id="ed1page.5.110"></span>δεῖπνον οὐ δύνανται πέσσειν,
<span class="lb" data-page="15.870" data-line="5" id="l15.870.5"></span>ὅκωσπερ ἢν ἠριστηκότες ἔωσιν. τούτους δὲ χρὴ πίνειν
<span class="lb" data-page="15.870" data-line="6" id="l15.870.6"></span><span class="milestone ed2page" data-n="8.167" data-unit="ed2page" id="ed2page.8.167"></span>ἔλασσον ἢ μεμαθήκασιν καὶ ὑγροτέρην μάζαν ἀντὶ
<span class="lb" data-page="15.870" data-line="7" id="l15.870.7"></span>ἄρτου· καὶ λαχάνων, λάπαθα ἢ μαλάχην ἢ πτισάνην καὶ
<span class="lb" data-page="15.870" data-line="8" id="l15.870.8"></span>σεῦτλα. πίνειν δὲ κατὰ τὸ σιτίον οἶνον ὁκόσον σύμμετρον
<span class="lb" data-page="15.870" data-line="9" id="l15.870.9"></span>καὶ ὑδαρέστερον· καὶ ἀπὸ δείπνου περιπατῆσαι ὀλίγον,
<span class="lb" data-page="15.870" data-line="10" id="l15.870.10"></span>ἕως οὖρα καταδράμῃ καὶ οὐρήσει. χρήσθω δὲ καὶ
<span class="lb" data-page="15.870" data-line="11" id="l15.870.11"></span>ἰχθύσιν ἑφθοῖσι· βρώματα δὲ μάλιστα ἐπισημαίνει.
</blockquote>
<span class="lb rule" data-page="15.870" data-line="12" id="l15.870.12"></span>
            <p>
<span class="lb" data-page="15.870" data-line="13" id="l15.870.13"></span>Μεμνήμεθα δήπου τοῦτον ἅπαντα τὸν λόγον ἐπὶ τῷ
<span class="lb" data-page="15.870" data-line="14" id="l15.870.14"></span>γνησίῳ μέρει τοῦ συγγράμματος ἱκανῶς ἐξειργασμένον· ἐξ
<span class="lb" data-page="15.870" data-line="15" id="l15.870.15"></span>ἐκείνων οὖν δυνήσῃ ὡσαύτως εἰρημένα καὶ ταῦτα διαγνῶναί
<span class="lb" data-page="15.870" data-line="16" id="l15.870.16"></span>τε καὶ κρῖναι, ἐμοὶ δ᾿ οὐκ ἀναγκαῖον ἐν τοῖς τοιοῖσδε μηκύνειν.
<span class="lb" data-page="15.870" data-line="17" id="l15.870.17"></span>βρώματα δὲ μάλιστα ἐπισημαίνει. οὐκ ἐκ λόγου
<span class="pb" data-page="15.871" id="p15.871"></span>
<span class="lb" data-page="15.871" data-line="1" id="l15.871.1"></span>τινὸς, ἀλλ᾿ ἐμπειρίας προσήκει κρίνεσθαι τῶν ἐδεσμάτων
<span class="lb" data-page="15.871" data-line="2" id="l15.871.2"></span>τὴν δύναμιν· οὐ διοίσει δὲ νῦν βρώματα λέγειν ἢ ἐδέσματα.
<span class="lb" data-page="15.871" data-line="3" id="l15.871.3"></span>καὶ μέντοι καὶ ὁ γράψας ταυτὶ τοιοῦτόν τι δηλοῖ διὰ τοῦ
<span class="lb" data-page="15.871" data-line="4" id="l15.871.4"></span>ἐπισημαίνειν· ἐπίσημον γὰρ, φησὶ, τοῖς σώμασι γίνεται καθ᾿
<span class="lb" data-page="15.871" data-line="5" id="l15.871.5"></span>ἑκάστην ἀλλοίωσιν ἐξ ἰσχυρῶν ἐδεσμάτων. εἶθ᾿ ἑξῆς αὐτὰ
<span class="lb" data-page="15.871" data-line="6" id="l15.871.6"></span>καταλέγει.
</p>
<span class="lb rule" data-page="15.871" data-line="7" id="l15.871.7"></span>
          </article>

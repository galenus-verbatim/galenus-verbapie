<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:4.89">
<span class="pb page1" data-page="15.882" id="p15.882"></span>
<span class="milestone ed1page page1" data-n="5.111" data-unit="ed1page" id="ed1page.5.111"></span>
<span class="milestone ed2page page1" data-n="8.171" data-unit="ed2page" id="ed2page.8.171"></span>
<span class="lb head" data-page="15.882" data-line="11" id="l15.882.11"></span>
            <blockquote class="quote lemma">
<span class="lb" data-page="15.882" data-line="12" id="l15.882.12"></span>Χοίρου δὲ πονηρὰ, ὁκόταν ᾖ ἐνωμότερα καὶ περικαῆ· χολερώτερα
<span class="lb" data-page="15.882" data-line="13" id="l15.882.13"></span>δ᾿ ἂν εἴη καὶ ἐκταρακτικά. ὕεια βέλτιστα τῶν
<span class="lb" data-page="15.882" data-line="14" id="l15.882.14"></span>κρεῶν ἁπάντων· κράτιστα δὲ τὰ μήτ᾿ ἰσχυρῶς πίονα
<span class="lb" data-page="15.882" data-line="15" id="l15.882.15"></span>μήτε πάλιν ἰσχυρῶς λεπτὰ, μήθ᾿ ἡλικίην φέροντα ἱερείου
<span class="lb" data-page="15.882" data-line="16" id="l15.882.16"></span>παλαιοῦ. ἐσθίειν δὲ ἄνευ τῆς φορίνης ἢ καὶ ὑπόψυχρα.
</blockquote>
<span class="lb rule" data-page="15.882" data-line="17" id="l15.882.17"></span>
            <span class="pb" data-page="15.883" id="p15.883"></span>
            <p>
<span class="lb" data-page="15.883" data-line="1" id="l15.883.1"></span>Χοῖρον ἐξαιρέτως ὠνόμαζον οἱ παλαιοὶ τὸν μικρὸν λίαν,
<span class="lb" data-page="15.883" data-line="2" id="l15.883.2"></span>ὥσπερ παρὰ τῷ ποιητῇ ἔστιν εὑρεῖν·
</p>
            <div class="lg">
              <div class="l"><span class="lb" data-page="15.883" data-line="3" id="l15.883.3"></span>Ἔσθιε νῦν ὦ ξεῖνε, τὰ δὴ δμώεσσι πάρεστι</div>
              <div class="l"><span class="lb" data-page="15.883" data-line="4" id="l15.883.4"></span>Χοίρε᾿, ἀτὰρ συάλους γε σύας μνηστῆρες ἔδουσιν.</div>
            </div>
            <p>
<span class="lb" data-page="15.883" data-line="5" id="l15.883.5"></span>οἱ δὴ μνηστῆρες οὐκ οἶδ᾿ ὅπως <span class="milestone ed1page" data-n="5.112" data-unit="ed1page" id="ed1page.5.112"></span>τοὺς συάλους ἤσθιον
<span class="lb" data-page="15.883" data-line="6" id="l15.883.6"></span>(τοὺς γὰρ ὑπὲρ τοὺς τελείους οὕτως ὠνόμαζον) ἀναισθητότατοι
<span class="lb" data-page="15.883" data-line="7" id="l15.883.7"></span>πάντων ἦσαν οἱ μνηστῆρες εἰς διάγνωσιν εὐπέπτων
<span class="lb" data-page="15.883" data-line="8" id="l15.883.8"></span>τε ἅμα καὶ ἡδέων ἐδεσμάτων, ὥσπερ κᾀν τῷ τὰς γαστέρας
<span class="lb" data-page="15.883" data-line="9" id="l15.883.9"></span>τῶν αἰγῶν ἐσθίειν, τὰς ἐμπλησθείσας αἵματος καὶ λίπους,
<span class="lb" data-page="15.883" data-line="10" id="l15.883.10"></span>οὗ δυσπεπτότερον τί ἂν εὕροις ἔδεσμα; κάλλιστον δὲ κρέας
<span class="lb" data-page="15.883" data-line="11" id="l15.883.11"></span>εἰς ἡδονὴν καὶ πέψιν ἐστὶ τὸ τῶν μέσων κατὰ τὴν ἡλικίαν,
<span class="lb" data-page="15.883" data-line="12" id="l15.883.12"></span>τὸ δὲ καὶ γεννητικόν ἐστιν αἵματος χρηστοῦ· χείριστον δέ
<span class="lb" data-page="15.883" data-line="13" id="l15.883.13"></span>ἐστι τὸ τοῦ παλαιοτάτου καὶ τὸ τοῦ μετὰ τὴν ἀποκύησιν
<span class="lb" data-page="15.883" data-line="14" id="l15.883.14"></span>εὐθέως ἐσθιομένου. τοῦτο γὰρ σχεδὸν ἁπάντων ὧν ἄνθρωπος
<span class="lb" data-page="15.883" data-line="15" id="l15.883.15"></span>ἐσθίει ζώων χερσαίων ὑγροτάτην ἔχει τὴν σάρκα καὶ
<span class="lb" data-page="15.883" data-line="16" id="l15.883.16"></span>διὰ τοῦτο ὑπερβαλλόντως ὑγρὰ ἡ σὰρξ τῶν ἀρτιγενῶν οὖσα
<span class="lb" data-page="15.883" data-line="17" id="l15.883.17"></span>φλέγμα γεννᾷ πλεῖστον· <span class="milestone ed2page" data-n="8.172" data-unit="ed2page" id="ed2page.8.172"></span>ἐὰν δὲ καὶ ἐνωμοτέρα τύχῃ,
<span class="pb" data-page="15.884" id="p15.884"></span>
<span class="lb" data-page="15.884" data-line="1" id="l15.884.1"></span>πολὺ μᾶλλον. τῷ δ᾿ αὐτῷ τούτῳ λόγῳ καὶ τὴν τῶν ὑῶν
<span class="lb" data-page="15.884" data-line="2" id="l15.884.2"></span>λιπαρωτάτην οὖσαν σάρκα χείρονα νομίζει τῆς τῶν μέσων
<span class="lb" data-page="15.884" data-line="3" id="l15.884.3"></span>εὐσάρκων, ὑποπτεύων αὐτῆς τὴν ὑγρότητα, δι᾿ ἣν καὶ πᾶσα
<span class="lb" data-page="15.884" data-line="4" id="l15.884.4"></span>πιμελὴ τῆς ὁμογενοῦς σαρκὸς χείρων ἐστὶν, εἰς πέψιν τε
<span class="lb" data-page="15.884" data-line="5" id="l15.884.5"></span>καὶ θρέψιν. καὶ τὰ περικεκαυμένα δὲ κατὰ τὴν ὄπτησιν
<span class="lb" data-page="15.884" data-line="6" id="l15.884.6"></span>ἀνεπιτήδεια πρὸς εὐχυμίαν τε καὶ πέψιν ἐστὶ καὶ χολέρας
<span class="lb" data-page="15.884" data-line="7" id="l15.884.7"></span>ποιητικὰ, διὰ τὴν προσελθοῦσαν αὐτοῖς δριμύτητα· κοινὴ
<span class="lb" data-page="15.884" data-line="8" id="l15.884.8"></span>γὰρ αὕτη κακία τῶν χολερωδῶν ἐδεσμάτων ἐστὶν, ὅταν ὑγρά
<span class="lb" data-page="15.884" data-line="9" id="l15.884.9"></span>τε εἴη καὶ δριμέα. διαφθείρεται γὰρ ὁμοίως τὰ τοιαῦτα
<span class="lb" data-page="15.884" data-line="10" id="l15.884.10"></span>καὶ τῇ δριμύτητι τὰ στόματα τῶν καθηκόντων εἰς τὴν κοιλίαν
<span class="lb" data-page="15.884" data-line="11" id="l15.884.11"></span>ἀγγείων ἀναδάκνοντα, τῶν ἐξ ὅλου τοῦ σώματος εἰς
<span class="lb" data-page="15.884" data-line="12" id="l15.884.12"></span>αὐτὴν ῥευμάτων αἴτια γίνεται. τὸ δ᾿ ἄνευ τῆς φορίνης
<span class="lb" data-page="15.884" data-line="13" id="l15.884.13"></span>δεῖν ἐσθίειν τὰ χοίρεια, τουτέστιν ἄνευ τοῦ δέρματος, πρόδηλον·
<span class="lb" data-page="15.884" data-line="14" id="l15.884.14"></span>οὐ γὰρ ὁμοίως τῇ σαρκὶ τοῦ ζώου τὸ δέρμα πέττεσθαι
<span class="lb" data-page="15.884" data-line="15" id="l15.884.15"></span>πέφυκεν, ὡς ἂν ψυχρότερον ὑπάρχον. ὑπόψυχρα δὲ
<span class="lb" data-page="15.884" data-line="16" id="l15.884.16"></span>καὶ ταῦτα ἀξιῶν ἐσθίειν δῆλός ἐστι τὰ θερμὰ πάντα εὐλαβούμενος
<span class="lb" data-page="15.884" data-line="17" id="l15.884.17"></span>κρέα. νομίζων ἴσως αὐτὰ καυσωδέστερα καὶ φυσωδέστερα
<span class="pb" data-page="15.885" id="p15.885"></span>
<span class="lb" data-page="15.885" data-line="1" id="l15.885.1"></span>τῶν ὑποψύχρων εἶναι. ἐγὼ δ᾿ ἐπὶ μὲν τῶν αἰγείων
<span class="lb" data-page="15.885" data-line="2" id="l15.885.2"></span>κρεῶν, ὅσα τε ἄλλα φύσει θερμὰ, προσίεμαι τὸν λόγον·
<span class="lb" data-page="15.885" data-line="3" id="l15.885.3"></span>ἐπὶ δὲ τῶν εὐκράτων κατὰ θερμότητα καὶ ψύξιν, οἷα
<span class="lb" data-page="15.885" data-line="4" id="l15.885.4"></span>τῶν ὑῶν ἐστιν, ἁπλῶς οὕτως λεγόμενον ἀδιορίστως, οὐ
<span class="lb" data-page="15.885" data-line="5" id="l15.885.5"></span>προσίεμαι· διορισαμένῳ γὰρ ἐπιτηδειότερα γένοιτο τὰ θερμὰ
<span class="lb" data-page="15.885" data-line="6" id="l15.885.6"></span>τῶν ψυχρῶν.
</p>
<span class="lb rule" data-page="15.885" data-line="7" id="l15.885.7"></span>
          </article>

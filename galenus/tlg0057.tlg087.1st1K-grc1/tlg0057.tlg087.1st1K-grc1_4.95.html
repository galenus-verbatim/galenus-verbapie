<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:4.95">
<span class="pb page1" data-page="15.897" id="p15.897"></span>
<span class="milestone ed1page page1" data-n="5.114" data-unit="ed1page" id="ed1page.5.114"></span>
<span class="milestone ed2page page1" data-n="8.176" data-unit="ed2page" id="ed2page.8.176"></span>
<span class="lb head" data-page="15.897" data-line="6" id="l15.897.6"></span>
            <blockquote class="quote lemma">
<span class="lb" data-page="15.897" data-line="7" id="l15.897.7"></span>Ἢν δὲ πυρετὸς μὴ ἔχῃ καὶ στρόφοι ἔωσι, γάλα ὄνειον θερμὸν
<span class="lb" data-page="15.897" data-line="8" id="l15.897.8"></span>ὀλίγον τὸ πρῶτον, ἔπειτα ἐκ προσαγωγῆς πλεῖον καὶ
<span class="lb" data-page="15.897" data-line="9" id="l15.897.9"></span>λινόσπερμον καὶ πύρινα ἄλφιτα καὶ τῶν Αἰγυπτίων κυάμων
<span class="lb" data-page="15.897" data-line="10" id="l15.897.10"></span>ἐξελὼν τὰ πικρὰ, καταλεπίσας, ἐπιπάσσων πινέτω·
<span class="lb" data-page="15.897" data-line="11" id="l15.897.11"></span>ἢ ὠὰ ἡμιπάγεα ἐσθιέτω ὀπτὰ καὶ σεμίδαλιν καὶ κέγχρον
<span class="lb" data-page="15.897" data-line="12" id="l15.897.12"></span>καὶ χόνδρον ἑφθὸν ἐν γάλακτι, ἑφθὰ ψυχρὰ ἐσθίειν· καὶ
<span class="lb" data-page="15.897" data-line="13" id="l15.897.13"></span>τὰ τούτοισιν ὅμοια καὶ ποτὰ καὶ ἐδέσματα προσφερέσθω.
</blockquote>
<span class="lb rule" data-page="15.897" data-line="14" id="l15.897.14"></span>
            <p>
<span class="lb" data-page="15.897" data-line="15" id="l15.897.15"></span>Οἱ μὲν πλεῖστοι τῶν ἐξηγουμένων βέλτιον τοῖς προειρημένοις
<span class="lb" data-page="15.897" data-line="16" id="l15.897.16"></span>συντάττουσι ταῦτα, περὶ τῶν θερμὴν ἐχόντων τὴν
<span class="lb" data-page="15.897" data-line="17" id="l15.897.17"></span>κάτω κοιλίην ἡγούμενοι καὶ νῦν ἔτι γίγνεσθαι τὸν λόγον·
<span class="pb" data-page="15.898" id="p15.898"></span>
<span class="lb" data-page="15.898" data-line="1" id="l15.898.1"></span>ὀλίγοι δέ τινες ἀποχωρίσαντες ἰδίᾳ ταῦτα ἐξηγοῦνται· σκοπὸς
<span class="lb" data-page="15.898" data-line="2" id="l15.898.2"></span>δέ ἐστιν αὐτοῖς τὸ μέν τι καθᾶραι τῆς κακοχυμίας, τὸ
<span class="lb" data-page="15.898" data-line="3" id="l15.898.3"></span>δ᾿ ἐπικεράσαι, τὸ δ᾿ ἐπιξηρᾶναι, τὸ δ᾿ ἐμψῦξαι. τὸ μὲν οὖν
<span class="lb" data-page="15.898" data-line="4" id="l15.898.4"></span>γάλα τὸ ὄνειον καθαίρειν δύναται καὶ ἐπικεραννύναι, τὸ
<span class="lb" data-page="15.898" data-line="5" id="l15.898.5"></span>δὲ τοῦ λίνου σπέρμα ξηραίνειν τε καὶ ψύχειν· τὰ δ᾿ ἐκ τῶν
<span class="lb" data-page="15.898" data-line="6" id="l15.898.6"></span>πυρῶν ἄλφιτα τὸ ἐπικεραστικὸν ἔχει· καλῶς δ᾿ αὐτοῖς ἀναμέμικται
<span class="lb" data-page="15.898" data-line="7" id="l15.898.7"></span>καὶ τὰ κρίθινα, ξηραίνοντά τε καὶ ψύχοντα. οἱ
<span class="lb" data-page="15.898" data-line="8" id="l15.898.8"></span>δὲ Αἰγύπτιοι κύαμοι μετρίως ψῦξαι δύνανται· τὰ δὲ ὠὰ
<span class="lb" data-page="15.898" data-line="9" id="l15.898.9"></span>καὶ ἡ σεμίδαλις καὶ ὁ χόνδρος παχύχυμα καὶ εὔχυμα καὶ
<span class="lb" data-page="15.898" data-line="10" id="l15.898.10"></span>ἐπικρατητικά· καὶ ξηραίνει δὲ ἱκανῶς ὡς ἐν ἐδέσμασιν ἡ
<span class="lb" data-page="15.898" data-line="11" id="l15.898.11"></span>κέγχρος, ὥσπερ γε καὶ ψύχει. ταῦτα δὲ πάντα δίδωσι
<span class="lb" data-page="15.898" data-line="12" id="l15.898.12"></span>ψυχρὰ, διὰ τὴν δριμύτητα καὶ θερμότητα τῶν τὸ πάθος
<span class="lb" data-page="15.898" data-line="13" id="l15.898.13"></span>ἐργαζομένων χυμῶν.
</p>
<span class="lb rule" data-page="15.898" data-line="14" id="l15.898.14"></span>
          </article>

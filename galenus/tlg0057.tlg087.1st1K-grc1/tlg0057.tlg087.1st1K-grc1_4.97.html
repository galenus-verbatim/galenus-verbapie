<article xmlns="http://www.w3.org/1999/xhtml" id="urn:cts:greekLit:tlg0057.tlg087.1st1K-grc1:4.97">
<span class="pb page1" data-page="15.900" id="p15.900"></span>
<span class="milestone ed1page page1" data-n="5.114" data-unit="ed1page" id="ed1page.5.114"></span>
<span class="milestone ed2page page1" data-n="8.177" data-unit="ed2page" id="ed2page.8.177"></span>
<span class="lb head" data-page="15.900" data-line="11" id="l15.900.11"></span>
            <blockquote class="quote lemma">
<span class="lb" data-page="15.900" data-line="12" id="l15.900.12"></span>Εἰδέναι δὲ τοὺς κεφαλαλγικοὺς ἐκ γυμνασίων ἢ δρόμων ἢ
<span class="lb" data-page="15.900" data-line="13" id="l15.900.13"></span>πορειῶν ἢ κυνηγεσιῶν ἢ ἄλλου τινὸς πόνου ἀκαίρου ἢ
<span class="lb" data-page="15.900" data-line="14" id="l15.900.14"></span>ἐξ ἀφροδισίων· τοὺς ἀχρόους, τοὺς βραγχαλέους, τοὺς σπληνώδεας,
<span class="lb" data-page="15.900" data-line="15" id="l15.900.15"></span>τοὺς λειφαίμους, τοὺς πνευματώδεας καὶ ξηρὰ
<span class="lb" data-page="15.900" data-line="16" id="l15.900.16"></span>βήσσοντας καὶ διψώδεας, τοὺς φυσώδεας καὶ φλεβῶν ἀπολήψιας,
<span class="lb" data-page="15.900" data-line="17" id="l15.900.17"></span>ἐντεταμένους ὑποχόνδρια καὶ πλευρὰ καὶ μετάφρενον
<span class="lb" data-page="15.900" data-line="18" id="l15.900.18"></span>καὶ τοὺς ἀπονεναρκωμένους καὶ ἀμαυρὰ βλέποντας
<span class="pb" data-page="15.901" id="p15.901"></span>
<span class="lb" data-page="15.901" data-line="1" id="l15.901.1"></span>καὶ οἷς ἦχοι τῶν οὐάτων ἐμπίπτουσι καὶ τὰς οὐρήθρας
<span class="lb" data-page="15.901" data-line="2" id="l15.901.2"></span>ἀκρατῶς διακειμένους, τοὺς ἰκτερώδεας καὶ ὧν αἱ κοιλίαι
<span class="lb" data-page="15.901" data-line="3" id="l15.901.3"></span>ὠμὰ ἐκβάλλουσιν, αἱμοῤῥαγέοντας ἐκ ῥινῶν ἢ καθ᾿
<span class="lb" data-page="15.901" data-line="4" id="l15.901.4"></span>ἕδρην σφοδρῶς ἢ ἐν ἐμφυσήμασιν ἐόντας, ἢν πόνος αὐτοῖς
<span class="lb" data-page="15.901" data-line="5" id="l15.901.5"></span>ἐπιτρέχει σφοδρὸς καὶ μὴ ἐπικρατέωσι· τῶν τοιούτων
<span class="lb" data-page="15.901" data-line="6" id="l15.901.6"></span>μηδένα φαρμακεύειν· κίνδυνόν τε γὰρ ἕξεις καὶ οὐδὲν
<span class="lb" data-page="15.901" data-line="7" id="l15.901.7"></span>ὀνήσεις, τάς τε ἀπὸ ταυτομάτου ἀπαλλάξιας καὶ κρίσιας
<span class="lb" data-page="15.901" data-line="8" id="l15.901.8"></span>ἀφαιρήσεις.
</blockquote>
<span class="lb rule" data-page="15.901" data-line="9" id="l15.901.9"></span>
            <p>
<span class="lb" data-page="15.901" data-line="10" id="l15.901.10"></span><span class="milestone ed2page" data-n="8.178" data-unit="ed2page" id="ed2page.8.178"></span>
              <span class="milestone ed1page" data-n="5.115" data-unit="ed1page" id="ed1page.5.115"></span>Ὅτι μὲν ἀτάκτως καὶ τρόπον ὑπομνήσεως
<span class="lb" data-page="15.901" data-line="11" id="l15.901.11"></span>παρασκευῆς ἅπαντα τὰ κατὰ τὸ βιβλίον τοῦτο γέγραπται
<span class="lb" data-page="15.901" data-line="12" id="l15.901.12"></span>πρόδηλον οἶμαι παντί· πολλὰ δ᾿ οὖν, ὡς ἔφην, ἐν αὐτῷ καλῶς
<span class="lb" data-page="15.901" data-line="13" id="l15.901.13"></span>εἴρηται, δι᾿ ἃ καὶ τοῖς εἰρημένοις οὐκ ὀρθῶς ἐπείσθησαν
<span class="lb" data-page="15.901" data-line="14" id="l15.901.14"></span>ἔνιοι καὶ μᾶλλον ὅσοι συνῄδεσαν ἑαυτοῖς, ὡς οὐκ ἔχουσιν
<span class="lb" data-page="15.901" data-line="15" id="l15.901.15"></span>ἐπιστήμην κριτικὴν τῶν γεγραμμένων. τὰ δ᾿ οὖν ἐν
<span class="lb" data-page="15.901" data-line="16" id="l15.901.16"></span>τῇδε τῇ ῥήσει λεγόμενα κατάλογον ἔχει τῶν ἀνεπιτηδείων
<span class="lb" data-page="15.901" data-line="17" id="l15.901.17"></span>φαρμακεύεσθαι· τὸ καθαίρεσθαι δὲ τῷ φαρμακεύεσθαι συμβαίνει
<span class="lb" data-page="15.901" data-line="18" id="l15.901.18"></span>ἐς ταὐτὸν, ὥσπερ γε καὶ φαρμακεύειν ἐν τῷ καθαίρειν.
<span class="pb" data-page="15.902" id="p15.902"></span>
<span class="lb" data-page="15.902" data-line="1" id="l15.902.1"></span>ἴδωμεν οὖν τίνας ἀπ᾿ ἀρχῆς ἀπαγορεύει καθαίρειν·
<span class="lb" data-page="15.902" data-line="2" id="l15.902.2"></span>τοὺς κεφαλαλγικούς φησιν ἐκ γυμνασίων ἢ ἄλλου τινὸς πόνου
<span class="lb" data-page="15.902" data-line="3" id="l15.902.3"></span>ἀκαίρου· συντόμως οὖν ἀκούσας τοὺς ἐξ ἀκαίρων πόνων
<span class="lb" data-page="15.902" data-line="4" id="l15.902.4"></span>κεφαλαλγικοὺς γενομένους μὴ κάθαιρε· ἄκαιροι πόνοι πάντως
<span class="lb" data-page="15.902" data-line="5" id="l15.902.5"></span>εἰσὶν οὓς ἡ παροῦσα κατ᾿ ἐκεῖνον τὸν χρόνον διάθεσις
<span class="lb" data-page="15.902" data-line="6" id="l15.902.6"></span>τοῦ σώματος οὐ δύναται φέρειν. ἀναμνήσω δέ σε νῦν εἰς
<span class="lb" data-page="15.902" data-line="7" id="l15.902.7"></span>πολλὰ χρησίμου πράγματος, οὗ διὰ παντὸς ἀξιῶ μεμνῆσθαι·
<span class="lb" data-page="15.902" data-line="8" id="l15.902.8"></span>τοῦ σώματος ἡμῶν παρασκευῆς μετέχοντος, ἐγγὺς τοῦ συμπληρωθῆναι,
<span class="lb" data-page="15.902" data-line="9" id="l15.902.9"></span>τῶν ἔξωθέν τι προσιὸν ἐξήλεγξε τὴν διάθεσιν
<span class="lb" data-page="15.902" data-line="10" id="l15.902.10"></span>αὐτοῦ, πυρετὸν ἀνάψαν ἢ κεφαλαλγίαν ἢ κατάῤῥουν ἢ βῆχα
<span class="lb" data-page="15.902" data-line="11" id="l15.902.11"></span>κινῆσαν, ἤ τι τοιοῦτον ἄλλο· κᾄπειτα ἐκ τούτου κατὰ
<span class="lb" data-page="15.902" data-line="12" id="l15.902.12"></span>τὸ συνεχὲς ἐπὶ τὴν παρασκευὴν τῆς νοσώδους διαθέσεως
<span class="lb" data-page="15.902" data-line="13" id="l15.902.13"></span>ἀσθενοῦσιν ἐπικινδύνως, οὔτε δρόμου τὴν νόσον γεννήσαντος
<span class="lb" data-page="15.902" data-line="14" id="l15.902.14"></span>ἢ ὅλως τῆς ἰσχυρᾶς κινήσεως, ὥσπερ οὐδὲ τῆς ἀκρασίας ἢ
<span class="lb" data-page="15.902" data-line="15" id="l15.902.15"></span>τῆς ψύξεως ἤ τινος ἄλλου τῶν τοιούτων. οὐδὲν γὰρ αὐτῶν
<span class="lb" data-page="15.902" data-line="16" id="l15.902.16"></span>ἱκανόν ἐστι κατὰ τὴν ἑαυτοῦ φύσιν ἀσθένειαν ἐργάζεσθαι
<span class="lb" data-page="15.902" data-line="17" id="l15.902.17"></span>σφοδρὰν, ἀλλ᾿ εἴτε πυρετὸς ὑπὸ τίνος αὐτῶν γένοιτο,
<span class="lb" data-page="15.902" data-line="18" id="l15.902.18"></span>τῶν ἐφημέρων ὀνομαζομένων ὁ τοιοῦτός ἐστι πυρετὸς, εἴτ᾿
<span class="pb" data-page="15.903" id="p15.903"></span>
<span class="lb" data-page="15.903" data-line="1" id="l15.903.1"></span>ἄλλο τι σύμπτωμα, ὀλιγοχρόνιον ἔσται πολλάκις· καὶ τοῦτό
<span class="lb" data-page="15.903" data-line="2" id="l15.903.2"></span>γε, ὡς ἔφην, διὰ τὴν τοῦ σώματος διάθεσιν ἕκαστον τῶν
<span class="lb" data-page="15.903" data-line="3" id="l15.903.3"></span>τοιούτων οὐκ αἴτιον τοῦ νοσήματος, ἀλλὰ πρόφασις γίγνεται.
<span class="lb" data-page="15.903" data-line="4" id="l15.903.4"></span>κυρίως γὰρ ἄν τις μάλιστα τὰς τοιαύτας αἰτίας ὀνομάζοι
<span class="lb" data-page="15.903" data-line="5" id="l15.903.5"></span>προφάσεις, οὐχ ἁπλῶς φανερὰς, ὡς πολλάκις εἰώθασιν
<span class="lb" data-page="15.903" data-line="6" id="l15.903.6"></span>αὐτοὶ καλεῖν, ὅταν ὑπό τινος τῶν φανερῶν αἰτίων βλάβη
<span class="lb" data-page="15.903" data-line="7" id="l15.903.7"></span>γένηται σαφὴς ἐν τῷ σώματι· μηδεμιᾶς γὰρ ἑτέρας διαθέσεως
<span class="lb" data-page="15.903" data-line="8" id="l15.903.8"></span>νοσώδους ὑποκειμένης οὔτε νόσος ἀξιόλογος ἀκολουθήσει
<span class="lb" data-page="15.903" data-line="9" id="l15.903.9"></span>καὶ τῆς γινομένης ἐν τῷ σώματι βλάβης τὸ ποιῆσαν
<span class="lb" data-page="15.903" data-line="10" id="l15.903.10"></span>αὐτὴν αἴτιόν ἐστι. ἴσθι τοίνυν αὐτῷ τὸν ἐνεστῶτα
<span class="lb" data-page="15.903" data-line="11" id="l15.903.11"></span>λόγον ἐπὶ τοῖς τοιούτοις αἰτίοις γενόμενον, ἃ μὴ κατὰ τὸν
<span class="lb" data-page="15.903" data-line="12" id="l15.903.12"></span>ἑαυτῶν λόγον βλάπτει τὸ σῶμα· κεφάλαιον δ᾿ αὐτῶν ἐστιν
<span class="lb" data-page="15.903" data-line="13" id="l15.903.13"></span>ἓν μὲν καὶ πρῶτον οἱ πόνοι, πολυειδεῖς κατὰ μέρος ὄντες,
<span class="lb" data-page="15.903" data-line="14" id="l15.903.14"></span>δρόμοι καὶ πάλαι καὶ παγκράτια, ἀφροδίσια, τρίψεις, ἔγκαυσις,
<span class="lb" data-page="15.903" data-line="15" id="l15.903.15"></span>ψύξις, ἀγρυπνία, θυμοὶ, λῦπαι, φόβοι. τῶν μὲν οὖν
<span class="lb" data-page="15.903" data-line="16" id="l15.903.16"></span>ἀφροδισίων ἐμνημόνευσε, τὰ δ᾿ ἄλλα παρέλιπε, καίτοι τὴν
<span class="lb" data-page="15.903" data-line="17" id="l15.903.17"></span>αὐτὴν δύναμιν ἔχοντα· τὰ γὰρ, ὡς εἴρηται, τὸ πνεῦμα ταράττοντα
<span class="pb" data-page="15.904" id="p15.904"></span>
<span class="lb" data-page="15.904" data-line="1" id="l15.904.1"></span>καθάρσεως οὐ δεῖται διὰ τὸ μηδ᾿ ὑπὸ κακοχυμίας
<span class="lb" data-page="15.904" data-line="2" id="l15.904.2"></span>γεγονέναι τὴν νόσον ταύτην. μεταβὰς δὲ ἀπὸ τούτων
<span class="lb" data-page="15.904" data-line="3" id="l15.904.3"></span>τῶν γνωρισμάτων αὐτὸς ἐδήλωσεν οὓς πρότερον εἶπεν· ἰδίως
<span class="lb" data-page="15.904" data-line="4" id="l15.904.4"></span>δὲ καλοῦσιν ἀχρόους τοὺς λειφαίμους, ἔτι τε δι᾿ ἄλλην διάθεσιν
<span class="lb" data-page="15.904" data-line="5" id="l15.904.5"></span>οὐ κατὰ τὴν φύσιν ἔχοντας τὸ σῶμα κακοχρόους
<span class="lb" data-page="15.904" data-line="6" id="l15.904.6"></span>ὀνομάζουσιν· οὗτοι τοίνυν οἱ ἄχροοι θερμαίνεσθαι δέονται
<span class="lb" data-page="15.904" data-line="7" id="l15.904.7"></span>διὰ τε γυμνασίων καὶ πόσεων οἴνου θερμοῦ τῇ δυνάμει καὶ
<span class="lb" data-page="15.904" data-line="8" id="l15.904.8"></span>σιτίων παραπλησίων. ἀλλὰ καὶ τοὺς βραγχαλέους φησί·
<span class="lb" data-page="15.904" data-line="9" id="l15.904.9"></span>καὶ γὰρ καὶ τούτων τὴν ὑγρότητα καὶ ψύξιν τοῦ κατασκήψαντος
<span class="lb" data-page="15.904" data-line="10" id="l15.904.10"></span>εἰς τὸν λάρυγγα ῥεύματος, ἰάσασθαι προσήκει τὴν
<span class="lb" data-page="15.904" data-line="11" id="l15.904.11"></span>κεφαλὴν ξηραίνοντας καὶ τὰ πεπονθότα μόρια <span class="milestone ed2page" data-n="8.179" data-unit="ed2page" id="ed2page.8.179"></span>διὰ
<span class="lb" data-page="15.904" data-line="12" id="l15.904.12"></span>τῶν τοπικῶν βοηθημάτων. ἀλλὰ καὶ τοὺς σπληνώδεάς φησιν
<span class="lb" data-page="15.904" data-line="13" id="l15.904.13"></span>οὐ δεῖσθαι καθάρσεως· τοῦτό μοι δοκεῖ μὴ λέγειν ὀρθῶς,
<span class="lb" data-page="15.904" data-line="14" id="l15.904.14"></span>δέονται γὰρ, εἴπερ τινὲς ἄλλοι καὶ οὗτοι καθαίρεσθαι
<span class="lb" data-page="15.904" data-line="15" id="l15.904.15"></span>μέλανα. τούτοις ἐφεξῆς τῶν λειφαίμων μνημονεύει, τουτέστι
<span class="lb" data-page="15.904" data-line="16" id="l15.904.16"></span>τῶν ἐνδεὲς ἐχόντων αἷμα, κᾂν μηδέπω σαφῶς ὦσιν
<span class="lb" data-page="15.904" data-line="17" id="l15.904.17"></span>ἄχροοι. μετ᾿ αὐτοὺς δ᾿ ἐμνημόνευσε τῶν πνευματωδῶν καὶ
<span class="lb" data-page="15.904" data-line="18" id="l15.904.18"></span>ξηρὰ βησσόντων καὶ διψωδῶν, ἀσαφῶς ἑρμηνεύσας, ὡς μὴ
<span class="pb" data-page="15.905" id="p15.905"></span>
<span class="lb" data-page="15.905" data-line="1" id="l15.905.1"></span>δηλῶσαι πότερον ἑκάστου κατὰ μόνας ἀκουστέον ἐστὶν ἢ τῶν
<span class="lb" data-page="15.905" data-line="2" id="l15.905.2"></span>τριῶν ἅμα γενομένων. ἔστι δ᾿ οὐδὲ καθ᾿ ἓν ἕκαστον αὐτῶν
<span class="lb" data-page="15.905" data-line="3" id="l15.905.3"></span>λεγόμενον σαφὲς, ὡς καὶ πρόσθεν ἤδη λέλεκται· πνευματώδεις
<span class="lb" data-page="15.905" data-line="4" id="l15.905.4"></span>γὰρ ὡς πολὺ μόνον ὀνομάζουσι τοὺς κατὰ τὴν εἰσπνοὴν
<span class="lb" data-page="15.905" data-line="5" id="l15.905.5"></span>ἀέρος δεομένους, ἔστι δ᾿ ὅτε καὶ τοὺς ἐμπνευματουμένους·
<span class="lb" data-page="15.905" data-line="6" id="l15.905.6"></span>ἀλλ᾿ ἑκάτερον αὐτῶν πολλὰς αἰτίας ἔχει, καὶ εἰ πάσας ἐπεξίω,
<span class="lb" data-page="15.905" data-line="7" id="l15.905.7"></span>μακρότερος ὁ λόγος ἔσται πρὸς τῷ καὶ φανῆναί τινας
<span class="lb" data-page="15.905" data-line="8" id="l15.905.8"></span>μὲν αὐτῶν φλεβοτομίας δεομένους, τινὰς δὲ καθάρσεως, τινὰς
<span class="lb" data-page="15.905" data-line="9" id="l15.905.9"></span>δ᾿ ἄλλου βοηθήματος. οὕτω δὲ καὶ οἱ ξηρὰ βήσσοντες
<span class="lb" data-page="15.905" data-line="10" id="l15.905.10"></span>οὐ κατὰ μίαν γίγνονται διάθεσιν, οὐδ᾿ οἱ διψώδεις αὐτῶν.
<span class="lb" data-page="15.905" data-line="11" id="l15.905.11"></span>οὕτως δὲ οὐδ᾿ εἰ περὶ τῶν πυρεσσόντων διψωδῶν ὁ λόγος
<span class="lb" data-page="15.905" data-line="12" id="l15.905.12"></span>ἐστὶν αὐτῷ, ἐπίστασθαι νῦν ἡμᾶς ἢ περὶ τῶν ἀπυρέτων ἢ
<span class="lb" data-page="15.905" data-line="13" id="l15.905.13"></span>ἀμφοτέρων· κᾂν γὰρ ἑνὸς αὐτῶν μνημονεύσω κατὰ τοὺς
<span class="lb" data-page="15.905" data-line="14" id="l15.905.14"></span>ἀφορισμοὺς εἰρημένου, τὸ καθόλου διαβεβλήσεται· λέλεκται
<span class="lb" data-page="15.905" data-line="15" id="l15.905.15"></span>δὲ ἐν ἀφορισμοῖς ὧδε· ἀπυρέτῳ ἐόντι ἀποσιτίη καὶ καρδιωγμὸς
<span class="lb" data-page="15.905" data-line="16" id="l15.905.16"></span>καὶ σκοτόδινος καὶ στόμα ἐκπικρούμενον, ἄνω φαρμακείης
<span class="pb" data-page="15.906" id="p15.906"></span>
<span class="lb" data-page="15.906" data-line="1" id="l15.906.1"></span>δεῖσθαι σημαίνει· ἐὰν δὲ ἐκπικροῦται τὸ στόμα, διψώδεις
<span class="lb" data-page="15.906" data-line="2" id="l15.906.2"></span>εἰσίν. οὕτως δὲ καὶ οἱ φυσώδεις πρῶτον μὲν οἵτινες
<span class="lb" data-page="15.906" data-line="3" id="l15.906.3"></span>ὑπ᾿ αὐτοῦ λέγονται ἀγνοῶ, εἰ σὺν τῷ φλεβῶν ἀπολήψιας
<span class="lb" data-page="15.906" data-line="4" id="l15.906.4"></span>τοὺς γεγονότας φυσώδεις ἀκούωμεν, ἐνίων ἀναγιγνωσκόντων
<span class="lb" data-page="15.906" data-line="5" id="l15.906.5"></span>καθ᾿ ἑαυτό· κᾂν μεταβάλλειν εἶχον τῆς λέξεως
<span class="lb" data-page="15.906" data-line="6" id="l15.906.6"></span>ταύτης ἕκαστον, ἐδυνάμην ἂν ἅπαντα, ὅσα γιγνώσκειν χρήσιμόν
<span class="lb" data-page="15.906" data-line="7" id="l15.906.7"></span>ἐστι, διδάξαι μὴ πολλὰ πληρῶν βιβλία, καθάπερ καὶ
<span class="lb" data-page="15.906" data-line="8" id="l15.906.8"></span>περὶ τῶν ἑξῆς λεγομένων. φησὶ γὰρ ἐκτεταμένους ὑποχόνδρια
<span class="lb" data-page="15.906" data-line="9" id="l15.906.9"></span>καὶ πλευρὰ καὶ μετάφρενον καὶ ἀμαυρὰ βλέποντας καὶ
<span class="lb" data-page="15.906" data-line="10" id="l15.906.10"></span>οἶς ἦχοι τῶν ὤτων εἰσὶ καὶ ὅσοι τὰς οὐρήθρας ἀκρατῶς
<span class="lb" data-page="15.906" data-line="11" id="l15.906.11"></span>διάκεινται· καθ᾿ ἕκαστον γὰρ τούτων τῶν παθημάτων αἰτίαι
<span class="lb" data-page="15.906" data-line="12" id="l15.906.12"></span>τε καὶ διαθέσεις εἰσὶ πολλαὶ καὶ θεραπειῶν διαφερουσῶν
<span class="lb" data-page="15.906" data-line="13" id="l15.906.13"></span>δεόμεναι· αὐτῶν γοῦν ἐσθ᾿ ὅτε καὶ καθάρσεως δεηθήσονταί
<span class="lb" data-page="15.906" data-line="14" id="l15.906.14"></span>τινες τῆς διὰ χολαγωγοῦ φαρμάκου. περὶ πάντων
<span class="lb" data-page="15.906" data-line="15" id="l15.906.15"></span>οὖν τούτων, ἔτι τε τῶν ἐφεξῆς εἰρημένων, οὐκ ἀποφάσεις
<span class="lb" data-page="15.906" data-line="16" id="l15.906.16"></span>ἀδιορίστους, ἀλλὰ διορισμούς τε καὶ σαφεῖς διδασκαλίας τῇ
<span class="lb" data-page="15.906" data-line="17" id="l15.906.17"></span>τε μακρᾷ πείρᾳ κεκριμένας ἐν ταῖς ἡμετέραις ἔχεις πραγματείαις,
<span class="lb" data-page="15.906" data-line="18" id="l15.906.18"></span>ἃς ἀναλεξάμενος ἱκανὸς ἔσῃ κρίνειν ἅπαντα τὰ
<span class="pb" data-page="15.907" id="p15.907"></span>
<span class="lb" data-page="15.907" data-line="1" id="l15.907.1"></span>τούτῳ λεγόμενα, μετὰ τοῦ μεμνῆσθαι τοῦ μέρους, ὃ γνήσιον
<span class="lb" data-page="15.907" data-line="2" id="l15.907.2"></span>ὡμολόγητο καὶ παρ᾿ ἡμῶν, διδασκαλίας ἔχον ὠφελούσας·
<span class="lb" data-page="15.907" data-line="3" id="l15.907.3"></span>ἅπαντα γὰρ ἐν αὐτῷ γέγραπται σὺν ἀποδείξει τε καὶ σαφηνείᾳ
<span class="lb" data-page="15.907" data-line="4" id="l15.907.4"></span>καὶ διορισμοῖς τοῖς προσήκουσι. τὰ δ᾿ οὕτως ἐσπαρμένα,
<span class="lb" data-page="15.907" data-line="5" id="l15.907.5"></span>καθάπερ ἡ νῦν ὑποκειμένη ῥῆσις, οὐδὲν ὀνίνησιν.
<span class="lb" data-page="15.907" data-line="6" id="l15.907.6"></span>ἐὰν μὲν γὰρ νῦν ἀκούῃ τις ἁπλῶς ἑκάστου τούτων ἄνευ τοῦ
<span class="lb" data-page="15.907" data-line="7" id="l15.907.7"></span>διορίσασθαι, πολλὰ κακῶς πράξει κατὰ τὴν τέχνην· ἐὰν δὲ
<span class="lb" data-page="15.907" data-line="8" id="l15.907.8"></span>ἕκαστον ὡς χρὴ διορίσηται, γνώσεται πρῶτον μὲν οὐδὲν
<span class="lb" data-page="15.907" data-line="9" id="l15.907.9"></span>ἐντεῦθεν εἰς τὴν εὕρεσιν αὐτῶν ὠφελούμενος, εἶτα πολλῶν
<span class="lb" data-page="15.907" data-line="10" id="l15.907.10"></span>βιβλίων δεόμενος εἰς τὴν περὶ τῶν προκειμένων σκέψιν.
<span class="lb" data-page="15.907" data-line="11" id="l15.907.11"></span>ἀλλὰ γὰρ οὐκ ἔστι πεῖσαι τοὺς πολλοὺς τῶν ἀνθρώπων
<span class="lb" data-page="15.907" data-line="12" id="l15.907.12"></span>ἐπέρχεσθαι μὲν τὰ σαφῆ τῶν γραμμάτων μόνα, καταλιπεῖν
<span class="lb" data-page="15.907" data-line="13" id="l15.907.13"></span>δὲ τοῖς γράψασι τὰ μὴ τοιαῦτα· καὶ γὰρ δίκαιόν ἐστιν, εἰ
<span class="lb" data-page="15.907" data-line="14" id="l15.907.14"></span>μηδεμίαν ἐκεῖνοι φροντίδα τοῦ γινώσκειν ἡμᾶς ἃ γεγράφασιν
<span class="lb" data-page="15.907" data-line="15" id="l15.907.15"></span>ἐποιήσαντο, μηδ᾿ ἡμᾶς λιπαρῶς προσκεῖσθαι, ζητοῦντάς τε
<span class="lb" data-page="15.907" data-line="16" id="l15.907.16"></span>καὶ καταμαντευομένους ὧν λέγουσιν.
</p>
<span class="lb rule" data-page="15.907" data-line="17" id="l15.907.17"></span>
          </article>

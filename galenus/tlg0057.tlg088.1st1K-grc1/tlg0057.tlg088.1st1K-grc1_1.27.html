<article xmlns="http://www.w3.org/1999/xhtml" id="urn:cts:greekLit:tlg0057.tlg088.1st1K-grc1:1.27">
<span class="pb page1" data-page="16.564" id="p16.564"></span>
<span class="milestone ed1page page1" data-n="5.178" data-unit="ed1page" id="ed1page.5.178"></span>
<span class="milestone ed2page page1" data-n="8.716" data-unit="ed2page" id="ed2page.8.716"></span>
<span class="lb head" data-page="16.564" data-line="1" id="l16.564.1"></span>
            <blockquote class="quote lemma">
<span class="lb" data-page="16.564" data-line="2" id="l16.564.2"></span>Τὰ ἐν φρενίτισι πυκνὰ μεταπίπτοντα σπασμώδεα.
</blockquote>
<span class="lb rule" data-page="16.564" data-line="3" id="l16.564.3"></span>
            <p>
<span class="lb" data-page="16.564" data-line="4" id="l16.564.4"></span>Ἔμπροσθεν μὲν εἴρηκε τὸ ἐπιεικὲς ἐπὶ τῶν ἐν ἀρχῇ
<span class="lb" data-page="16.564" data-line="5" id="l16.564.5"></span>τῆς νόσου μεταπιπτόντων οὐκ ἀγαθὸν σημεῖον εἶναι, νυνὶ
<span class="lb" data-page="16.564" data-line="6" id="l16.564.6"></span>δὲ προέθετο περὶ τίνων μεταπιπτόντων ὁ λόγος ἐστὶν αὐτῷ
<span class="lb" data-page="16.564" data-line="7" id="l16.564.7"></span>διαρθρῶσαι. δύναται γὰρ καὶ συμπτώματα ταῖς δυνάμεσιν
<span class="lb" data-page="16.564" data-line="8" id="l16.564.8"></span>ἐναντία μεταβάλλειν εἰς ἄλληλα, καθάπερ ἐν τοῖς
<span class="lb" data-page="16.564" data-line="9" id="l16.564.9"></span>ἐφεξῆς αὐτὸς εἶπεν, ἄκρεα ἐπ’ ἀμφότερα ταχὺ μεταπίπτοντα
<span class="lb" data-page="16.564" data-line="10" id="l16.564.10"></span>κακόν· καὶ ἡ δίψα δὲ ἡ τοιαύτη κακόν. ἐπ’ ἀμφοτέρων
<span class="lb" data-page="16.564" data-line="11" id="l16.564.11"></span>γὰρ ἀκουστέον, ἐπὶ μὲν τῶν ἀκρέων ἐκθερμαινομένων σφοδρῶς
<span class="lb" data-page="16.564" data-line="12" id="l16.564.12"></span>καὶ πάλιν ψυχομένων ἰσχυρῶς, ἐπὶ δὲ τῆς δίψης γιγνομένης
<span class="lb" data-page="16.564" data-line="13" id="l16.564.13"></span>σφοδρᾶς καὶ μετ’ ὀλίγον οἰχομένης τελέως. οὐ
<span class="lb" data-page="16.564" data-line="14" id="l16.564.14"></span>ταὐτὸν δὲ τοῦτ’ ἔστι τὸ ἐπιεικὲς ταχὺ μεταπίπτειν. ἐπ’
<span class="lb" data-page="16.564" data-line="15" id="l16.564.15"></span>ἐκείνου μὲν γὰρ ἐξ ἀγαθοῦ πρὸς τὸ μοχθηρὸν, αὖθις δ’
<span class="lb" data-page="16.564" data-line="16" id="l16.564.16"></span>ἐξ ἐκείνου πρὸς τὸ κατὰ φύσιν ἐπάνοδος γίνεται, κατὰ δὲ
<span class="lb" data-page="16.564" data-line="17" id="l16.564.17"></span>τὴν νῦν εἰρημένην ῥῆσιν μετάπτωσις ἐκ μοχθηρῶν συμπτωμάτων
<span class="pb" data-page="16.565" id="p16.565"></span>
<span class="lb" data-page="16.565" data-line="1" id="l16.565.1"></span>εἰς μοχθηρὰ δηλοῦται. αἱ τοιαῦται δὲ ἅπασαι
<span class="lb" data-page="16.565" data-line="2" id="l16.565.2"></span>μεταπτώσεις ἐπὶ χυμοῖς μεταῤῥέουσι γίνονται. τοῖς μὲν
<span class="lb" data-page="16.565" data-line="3" id="l16.565.3"></span>γὰρ ἑνὶ μορίῳ στηριχθεῖσιν ἓν εἶδος ἕπεται συμπτώματος
<span class="lb" data-page="16.565" data-line="4" id="l16.565.4"></span>οἰκεῖον τῇ τε τοῦ μορίου φύσει <span class="milestone ed2page" data-n="8.717" data-unit="ed2page" id="ed2page.8.717"></span>καὶ τῇ τοῦ χυμοῦ
<span class="lb" data-page="16.565" data-line="5" id="l16.565.5"></span>δυνάμει. καὶ μὴν ἐκ τοῦ διαμένειν ἐπ’ αὐτῶν τὴν φρενῖτιν
<span class="lb" data-page="16.565" data-line="6" id="l16.565.6"></span>ἐστηρίχθαι τις ἂν ἐν τῇ κεφαλῇ τὸν τὸ πάθος ἐργαζόμενον
<span class="lb" data-page="16.565" data-line="7" id="l16.565.7"></span>ὑπονοήσειε χυμόν. ὄντως οὖν κατ’ αὐτὸν τὸν ἐγκέφαλον ἡ
<span class="lb" data-page="16.565" data-line="8" id="l16.565.8"></span>μετάῤῥυσίς ἐστιν, ἄλλοτε κατ’ ἄλλο μέρος αὐτοῦ τι γινομένη,
<span class="lb" data-page="16.565" data-line="9" id="l16.565.9"></span>τὴν μὲν ἰδέαν τοῦ πάθους φυλάττουσα, κατὰ μέρος δ’
<span class="lb" data-page="16.565" data-line="10" id="l16.565.10"></span>ὑπαλλάττουσα τὰ συμπτώματα. καὶ νῦν ὁ γράψας τὸ προκείμενον
<span class="lb" data-page="16.565" data-line="11" id="l16.565.11"></span>βιβλίον ἐπὶ τῶν τοιούτων μεταπτώσεων ποιεῖται
<span class="lb" data-page="16.565" data-line="12" id="l16.565.12"></span>τὸν λόγον, ἵνα κροκυδίζοντες ἢ καρφολογοῦντες ἐφ’ ἡσυχίας
<span class="lb" data-page="16.565" data-line="13" id="l16.565.13"></span>πολλῆς ὀλίγον ὕστερον ἀναπηδῶσιν ἢ καί τι μανιῶδες πράξωσιν,
<span class="lb" data-page="16.565" data-line="14" id="l16.565.14"></span>εἶτ’ αὖθις ἡσυχάσωσιν ἢ μέμψωνταί τι τῶν ἔξωθεν
<span class="lb" data-page="16.565" data-line="15" id="l16.565.15"></span>οὐ παρόν. ὥσπερ οὖν κελεύουσιν ἀπενεχθῆναι τοὺς σαλπιστὰς
<span class="lb" data-page="16.565" data-line="16" id="l16.565.16"></span>ἢ τοὺς αὐλητὰς οὐδ’ ἑνὸς τοιούτου παρόντος. ὡς
<span class="lb" data-page="16.565" data-line="17" id="l16.565.17"></span>γὰρ τὸ κροκυδίζειν καὶ τὸ καρφολογεῖν βλάβη τῆς ὀπτικῆς
<span class="lb" data-page="16.565" data-line="18" id="l16.565.18"></span>ἐστιν αἰσθήσεως, οὕτω ταῦτα τῆς ἀκουστικῆς. καὶ κατὰ
<span class="pb" data-page="16.566" id="p16.566"></span>
<span class="lb" data-page="16.566" data-line="1" id="l16.566.1"></span>τὴν ὀσφραντικὴν δὲ παραπλήσιον γίνεται σύμπτωμα, δυσώδεις
<span class="lb" data-page="16.566" data-line="2" id="l16.566.2"></span>τινὰς ὀσμὰς οὐ παρούσας αἰτιωμένων αὐτῶν. εἰσὶ δ’
<span class="lb" data-page="16.566" data-line="3" id="l16.566.3"></span>οἳ καὶ τῶν ἐπικειμένων τι κελεύουσιν αἴρειν, ὡς βαρῦνον
<span class="lb" data-page="16.566" data-line="4" id="l16.566.4"></span>σφοδρῶς ἢ θερμαῖνον ἢ δάκνον ἢ ψῦχον βαστάζοντες, τῆς
<span class="lb" data-page="16.566" data-line="5" id="l16.566.5"></span>ἁπτικῆς αἰσθήσεως ἐν τοῖς τοιούτοις συμπτώμασι βεβλαμμένης.
<span class="lb" data-page="16.566" data-line="6" id="l16.566.6"></span>εἰκὸς οὖν ἐστι τὸν συγγραφέα τοῦ βιβλίου τούτου
<span class="lb" data-page="16.566" data-line="7" id="l16.566.7"></span>τὰς τῶν συμπτωμάτων μεταπτώσεις αἰτιᾶσθαι, διαμένοντος
<span class="lb" data-page="16.566" data-line="8" id="l16.566.8"></span>τοῦ φρενιτίζειν. ἑώρανται γὰρ ἡμῖν οὐκ ὀλιγάκις αἱ τοιαῦται
<span class="lb" data-page="16.566" data-line="9" id="l16.566.9"></span>παρακοπαὶ διὰ παντὸς μὲν ἐν τῷ παρανοεῖν ἔτι ὄντος
<span class="lb" data-page="16.566" data-line="10" id="l16.566.10"></span>τοῦ κάμνοντος, ὑπαλλαττομένου δὲ τοῖς τρόποις κατὰ πάντα
<span class="lb" data-page="16.566" data-line="11" id="l16.566.11"></span>τὰ γένη τῶν ψυχικῶν ἐνεργειῶν. ὡς γὰρ ἐπὶ τῶν αἰσθητικῶν
<span class="lb" data-page="16.566" data-line="12" id="l16.566.12"></span>διῆλθεν, οὕτω κἀπὶ τῶν κατὰ λόγον καὶ γνώμην μνήμην
<span class="lb" data-page="16.566" data-line="13" id="l16.566.13"></span>τε καὶ νόησιν ὁρῶμεν ἐνίοτε τοῖς φρενιτικοῖς μεταπτώσεις
<span class="lb" data-page="16.566" data-line="14" id="l16.566.14"></span>γιγνομένας, ὥστε ποτὲ μὲν ὀργίζεσθαι, ποτὲ δ’ ἐνήδεσθαι
<span class="lb" data-page="16.566" data-line="15" id="l16.566.15"></span>ἢ σπουδαίου τινὸς ἔχεσθαι λόγου παραφρονοῦντας
<span class="lb" data-page="16.566" data-line="16" id="l16.566.16"></span>αὐτούς. καὶ γὰρ ῥήτορος ἤκουσα μελετῶντος ἐν παρακοπῇ
<span class="lb" data-page="16.566" data-line="17" id="l16.566.17"></span>καὶ γραμματικοῦ βιβλίον ἀναγινώσκειν οἰομένου Βακχυλίδειον
<span class="lb" data-page="16.566" data-line="18" id="l16.566.18"></span>ἢ Σαπφικόν. ἀριθμητικοῦ δέ τινος ἢ γεωμέτρου
<span class="pb" data-page="16.567" id="p16.567"></span>
<span class="lb" data-page="16.567" data-line="1" id="l16.567.1"></span>θεωρήματα διερχομένου τῆς αὐτῆς τέχνης. ἐὰν οὖν ταῦτα
<span class="lb" data-page="16.567" data-line="2" id="l16.567.2"></span>σεμνῶς λέγοντες ὀλίγον ὕστερον αἰσχρῶν καὶ ἀσελγῶν πραγμάτων
<span class="lb" data-page="16.567" data-line="3" id="l16.567.3"></span>μνημονεύσωσιν, ὅπερ ἐν ταῖς ἐπιδημίαις αἰσχρομυθεῖν
<span class="lb" data-page="16.567" data-line="4" id="l16.567.4"></span>ἐκάλεσεν, ἡ μετάπτωσις οὐκ ἐκ φαύλων εἰς ἐπιεικῆ,
<span class="lb" data-page="16.567" data-line="5" id="l16.567.5"></span>ἀλλ’ ἐκ μοχθηρῶν εἰς μοχθηρὰ γίνεται. καθάπερ ἐνίοτε
<span class="lb" data-page="16.567" data-line="6" id="l16.567.6"></span>θρασύτατοι κατά τινα καιρὸν ὀφθέντες οἱ παραφρονοῦντες
<span class="lb" data-page="16.567" data-line="7" id="l16.567.7"></span>ὀλίγον ὕστερον φαίνονται δειλοὶ καὶ κατεπτηχότες. ὁρᾶται
<span class="lb" data-page="16.567" data-line="8" id="l16.567.8"></span>γὰρ τὰ τοιαῦτα περὶ αὐτοὺς συμπτώματα ποτὲ μὲν μηδὲ
<span class="lb" data-page="16.567" data-line="9" id="l16.567.9"></span>τὰ φοβερώτατα φοβουμένους, ἐνίοτε δ’ ἐπὶ τοῖς σμικροτάτοις
<span class="lb" data-page="16.567" data-line="10" id="l16.567.10"></span>ἐκπληττομένους. τῶν γοῦν τοιούτων μεταπτώσεων
<span class="lb" data-page="16.567" data-line="11" id="l16.567.11"></span>δοκεῖ μοι καὶ κατὰ τὴν ἑπομένην ῥῆσιν γεγραφὼς παράδειγμα,
<span class="lb" data-page="16.567" data-line="12" id="l16.567.12"></span>καθ’ ἥν φησι τὰ οὐρούμενα μὴ ὑπομνησάντων ὀλέθρια.
<span class="lb" data-page="16.567" data-line="13" id="l16.567.13"></span>νόει οὖν μοί τινα τὰς εἰρημένας μεταβολὰς ἁπάσας
<span class="lb" data-page="16.567" data-line="14" id="l16.567.14"></span>ἐσχηκότα περὶ τε τὴν οὔρησιν καὶ τὰ ἄλλα, ὅσα κατὰ τὴν
<span class="lb" data-page="16.567" data-line="15" id="l16.567.15"></span>μνήμην σφάλλονταί τινες, νόησον δὴ καὶ κατὰ τὰς αἰσθητικὰς
<span class="lb" data-page="16.567" data-line="16" id="l16.567.16"></span>παρατυπώσεις ἁπάσας ἐν μέρει σφαλλόμενον, ὡσαύτως
<span class="lb" data-page="16.567" data-line="17" id="l16.567.17"></span>καὶ κατὰ τὰς διανοητικὰς, ἐπὶ τοῦ τοιούτου, κατὰ μὲν
<span class="lb" data-page="16.567" data-line="18" id="l16.567.18"></span>τὸν ἐγκέφαλόν ἐστι τὸ αἴτιον, ἀλλ’ ἄλλοτ’ ἄλλον αὐτοῦ τόπον
<span class="pb" data-page="16.568" id="p16.568"></span>
<span class="lb" data-page="16.568" data-line="1" id="l16.568.1"></span>ἐνοχλεῖ μεταῤῥέον. ἐδείχθησαν δ’ ἡμῖν αἱ τοιαῦται
<span class="lb" data-page="16.568" data-line="2" id="l16.568.2"></span>μεταῤῥύσεις γινόμεναι τῶν δεχομένων μορίων ἑκάστου τὸ
<span class="lb" data-page="16.568" data-line="3" id="l16.568.3"></span>περιττὸν ὠθοῦντος εἰς ἕτερον ἀφ’ ἑαυτοῦ. καὶ τοίνυν εἰκός
<span class="lb" data-page="16.568" data-line="4" id="l16.568.4"></span>ἐστιν, ἐὰν ἄλλοτ’ ἐξ ἄλλου μέρους τοῦ κατὰ τὸν ἐγκέφαλον
<span class="lb" data-page="16.568" data-line="5" id="l16.568.5"></span>εἰς ἄλλο καταῤῥέων ὁ λυπῶν χυμὸς ὑπὸ πάντων
<span class="lb" data-page="16.568" data-line="6" id="l16.568.6"></span>ὠθεῖται, τοῖς ἀποπεφυκόσιν αὐτοῦ νεύροις ἐμπεσών ποτε
<span class="lb" data-page="16.568" data-line="7" id="l16.568.7"></span>σπασμὸν ἐπενεγκεῖν. εἴρηκε γὰρ αὐτὸς ὁ Ἱπποκράτης ὑπὸ
<span class="lb" data-page="16.568" data-line="8" id="l16.568.8"></span>πληρώσεως καὶ κενώσεως τὸ πάθος τοῦτο γίνεσθαι.
</p>
<span class="lb rule" data-page="16.568" data-line="9" id="l16.568.9"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg088.1st1K-grc1:1.29">
<span class="pb page1" data-page="16.570" id="p16.570"></span>
<span class="milestone ed1page page1" data-n="5.179" data-unit="ed1page" id="ed1page.5.179"></span>
<span class="milestone ed2page page1" data-n="8.718" data-unit="ed2page" id="ed2page.8.718"></span>
<span class="lb head" data-page="16.570" data-line="4" id="l16.570.4"></span>
            <blockquote class="quote lemma">
<span class="lb" data-page="16.570" data-line="5" id="l16.570.5"></span>Οἱ παλμώδεες δι’ ὅλου, ἆρά γε ἀφώνως τελευτῶσι;
</blockquote>
<span class="lb rule" data-page="16.570" data-line="6" id="l16.570.6"></span>
            <p>
<span class="lb" data-page="16.570" data-line="7" id="l16.570.7"></span>Δῆλός ἐστι πάλιν ἐνταῦθα παλμώδη τινὰ τεθεαμένος,
<span class="lb" data-page="16.570" data-line="8" id="l16.570.8"></span>ἤτοι δι’ ὅλου τοῦ σώματος ἢ τῷ τυχόντι μέρει. ἄδηλον
<span class="lb" data-page="16.570" data-line="9" id="l16.570.9"></span>γὰρ πότερον εἶπε τὸ δι’ ὅλου, κἄπειτα πλησίον τοῦ θανάτου
<span class="lb" data-page="16.570" data-line="10" id="l16.570.10"></span>γενόμενον ἄφωνον ἰδὼν ὄντα, οὐ δυνάμενος ἐμπειρικῶς
<span class="lb" data-page="16.570" data-line="11" id="l16.570.11"></span>οὕτε λογικῶς εὑρεῖν ἐξ ἀνάγκης ἀφωνίαν ἑπομένην τῷ παλμώδει
<span class="lb" data-page="16.570" data-line="12" id="l16.570.12"></span>παθήματι καὶ διὰ τοῦτο ἐπιζητῶν καὶ ἀπορῶν προστεθεικέναι
<span class="lb" data-page="16.570" data-line="13" id="l16.570.13"></span>τῷ λόγῳ τὸν ἆρα σύνδεσμον. ἡμεῖς οὖν πάλιν
<span class="lb" data-page="16.570" data-line="14" id="l16.570.14"></span>ἀποφαινόμεθα κἀνταῦθα τὸν παλμὸν, καθότι δέδεικται, διὰ
<span class="lb" data-page="16.570" data-line="15" id="l16.570.15"></span>πνεῦμα φυσῶδες γιγνόμενον, τοῦ φυσώδους ἀθροιζομένου
<span class="lb" data-page="16.570" data-line="16" id="l16.570.16"></span>πνεύματος διὰ ψύξιν. ὅταν οὖν ὅλον τὸ σῶμα παλμῶδες
<span class="lb" data-page="16.570" data-line="17" id="l16.570.17"></span>γένηται, δυνατὸν τὸν οὕτως ἔχοντα διὰ ψύξιν ἀποθανεῖν
<span class="lb" data-page="16.570" data-line="18" id="l16.570.18"></span>ἄφωνον, μηκέτι τῶν τὸν λάρυγγα κινούντων μυῶν ἢ τῶν
<span class="pb" data-page="16.571" id="p16.571"></span>
<span class="lb" data-page="16.571" data-line="1" id="l16.571.1"></span>εἰς τούτους ἐμβαλλόντων νεύρων ἐνεργεῖν δυναμένων. διὰ
<span class="lb" data-page="16.571" data-line="2" id="l16.571.2"></span>τοῦτ’ οὖν αὐτὸ βέλτιόν ἐστιν ἀκούειν τοὺς δι’ ὅλου τοῦ
<span class="lb" data-page="16.571" data-line="3" id="l16.571.3"></span>σώματος παλμώδη κίνησιν ἔχοντας. οὔτε γὰρ ἡ πεῖρα τοῦτο
<span class="lb" data-page="16.571" data-line="4" id="l16.571.4"></span>ἔδειξεν οὔτ’ εὔλογόν ἐστι τῷ τυχόντι μέρει παλμώδει γενομένῳ
<span class="lb" data-page="16.571" data-line="5" id="l16.571.5"></span>συμπάσχειν τὰ φωνητικὰ μόρια.
</p>
<span class="lb rule" data-page="16.571" data-line="6" id="l16.571.6"></span>
          </article>

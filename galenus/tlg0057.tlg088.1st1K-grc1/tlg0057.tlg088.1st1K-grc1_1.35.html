<article xmlns="http://www.w3.org/1999/xhtml" id="urn:cts:greekLit:tlg0057.tlg088.1st1K-grc1:1.35">
<span class="pb page1" data-page="16.584" id="p16.584"></span>
<span class="milestone ed1page page1" data-n="5.181" data-unit="ed1page" id="ed1page.5.181"></span>
<span class="milestone ed2page page1" data-n="8.722" data-unit="ed2page" id="ed2page.8.722"></span>
<span class="lb head" data-page="16.584" data-line="1" id="l16.584.1"></span>
            <blockquote class="quote lemma">
<span class="lb" data-page="16.584" data-line="2" id="l16.584.2"></span><span class="milestone ed2page" data-n="8.723" data-unit="ed2page" id="ed2page.8.723"></span>Οἱ περὶ ὀμφαλὸν πόνοι παλμώδεες ἔχουσι μέν τι
<span class="lb" data-page="16.584" data-line="3" id="l16.584.3"></span>καὶ γνώμης παράφορον. περὶ κρίσιν δὲ τουτέοισι πνεῦμα
<span class="lb" data-page="16.584" data-line="4" id="l16.584.4"></span>ἅλις ξὺν τόνῳ διέρχεται· καὶ οἱ κατὰ γαστροκνημίην πόνοι
<span class="lb" data-page="16.584" data-line="5" id="l16.584.5"></span>ἐν τούτοισι γνώμης παράφοροι.
</blockquote>
<span class="lb rule" data-page="16.584" data-line="6" id="l16.584.6"></span>
            <p>
<span class="lb" data-page="16.584" data-line="7" id="l16.584.7"></span>Τινὲς οὐ μόνον ἅλις, ὅπερ ἀθρόον σημαίνει, γράφουσιν,
<span class="lb" data-page="16.584" data-line="8" id="l16.584.8"></span>ἀλλὰ καὶ τὸ συχνὸν αὐτῷ προστιθέασιν, ἕτεροι δὲ τὸ γόνῳ
<span class="lb" data-page="16.584" data-line="9" id="l16.584.9"></span>διέρχεται, διὰ τοῦ γ γράφουσιν, οὐ διὰ τοῦ τ καὶ προστιθέασιν
<span class="lb" data-page="16.584" data-line="10" id="l16.584.10"></span>αὐτῷ εἴκελον, ὅλην τὴν λέξιν ποιοῦντες τοιάνδε, γόνῳ
<span class="lb" data-page="16.584" data-line="11" id="l16.584.11"></span>εἴκελον διέρχεται. ἔνιοι δὲ ἀντὶ τοῦ πνεῦμα φλέγμα
<span class="lb" data-page="16.584" data-line="12" id="l16.584.12"></span>γράφουσι. τὸν μὲν οὖν παλμὸν ἐδείξαμεν ὑπὸ φυσώδους
<span class="lb" data-page="16.584" data-line="13" id="l16.584.13"></span>πνεύματος γίνεσθαι, διὸ τοῦτο κατὰ μὲν τὸ διάφραγμα συστὰν
<span class="lb" data-page="16.584" data-line="14" id="l16.584.14"></span>παραβλάπτει τι καὶ τὴν γνώμην, ἐπειδὴ τοῖς νευρώδεσι
<span class="lb" data-page="16.584" data-line="15" id="l16.584.15"></span>μορίοις ἡ ἀρχὴ συμπάσχειν εἴωθεν. ὅταν δὲ κατ’ ἄλλο
<span class="lb" data-page="16.584" data-line="16" id="l16.584.16"></span>τι τῶν ἐνταῦθα μερῶν γένηται, τὰ μὲν τῆς γνώμης ἀβλαβῆ
<span class="lb" data-page="16.584" data-line="17" id="l16.584.17"></span>μένει, διέρχεται δ’ αὐτοῖς κριτικῶς φλέγμα συχνὸν κάτω
<span class="pb" data-page="16.585" id="p16.585"></span>
<span class="lb" data-page="16.585" data-line="1" id="l16.585.1"></span>μετὰ τόνου, τουτέστι μετὰ προθυμίας ἰσχυρᾶς, ὁποία κατὰ
<span class="lb" data-page="16.585" data-line="2" id="l16.585.2"></span>τοὺς τεινεσμοὺς γίνεται. τοιαῦται δὲ τάσεις εἰώθασι συμβαίνειν
<span class="lb" data-page="16.585" data-line="3" id="l16.585.3"></span>ἐπὶ τοῖς παχέσι καὶ γλίσχροις χυμοῖς μόγις διερχομένοις
<span class="lb" data-page="16.585" data-line="4" id="l16.585.4"></span>εἰς τὰ εἴσω χωρία τῶν ἐντέρων· ἔν τισι δ’, ὡς
<span class="lb" data-page="16.585" data-line="5" id="l16.585.5"></span>ἔφην, τῶν ἀντιγράφων οὐ διὰ τοῦ τ γέγραπται, τόνῳ διέρχεται
<span class="lb" data-page="16.585" data-line="6" id="l16.585.6"></span>τὸ κενούμενον, ἀλλὰ διὰ τοῦ γ γόνῳ εἴκελον, τουτέστι
<span class="lb" data-page="16.585" data-line="7" id="l16.585.7"></span>γόνῳ ὅμοιον. εἴτε δὲ κατὰ τὴν σύστασιν εἴτε κατὰ τὴν
<span class="lb" data-page="16.585" data-line="8" id="l16.585.8"></span>χρόαν εἴτ’ ἄμφω βούλεται γόνῳ παραπλήσιον εἶναι τὸ κενούμενον,
<span class="lb" data-page="16.585" data-line="9" id="l16.585.9"></span>ἄδηλον ὑπάρχον ἐστίν. ὅ γε μὴν ὑπὸ Πραξαγόρου
<span class="lb" data-page="16.585" data-line="10" id="l16.585.10"></span>καλούμενος ὑαλώδης χυμὸς ὅμοιος ὢν ὑέλῳ κεχυμένῃ,
<span class="lb" data-page="16.585" data-line="11" id="l16.585.11"></span>τοιοῦτός ἐστιν, ὡς ὀδύνας μεγίστας τονώδεις παρέχειν, ὅταν
<span class="lb" data-page="16.585" data-line="12" id="l16.585.12"></span>διεξέρχηται τοὺς χιτῶνας τῶν ἐντέρων. ἔστι δὲ τῇ κράσει
<span class="lb" data-page="16.585" data-line="13" id="l16.585.13"></span>ψυχρότατος ἁπάντων τῶν κατὰ τὸ σῶμα γεννωμένων χυμῶν.
<span class="lb" data-page="16.585" data-line="14" id="l16.585.14"></span>ὅτι δ’ ἐκ τῶν παχυτέρων χυμῶν τὸ φυσῶδες πνεῦμα
<span class="lb" data-page="16.585" data-line="15" id="l16.585.15"></span>τὴν γένεσιν ἴσχει, καὶ τοῦτ’ ἔμπροσθεν ἤκουσας ἐν τοῖς περὶ
<span class="lb" data-page="16.585" data-line="16" id="l16.585.16"></span>τοῦ παλμοῦ λόγοις, οὐ μὴν οἵ γε κατὰ γαστροκνημίαν πόνοι
<span class="lb" data-page="16.585" data-line="17" id="l16.585.17"></span>παραφροσύνην ἐν τούτοις σημαίνουσι, διὸ κελεύουσιν
<span class="lb" data-page="16.585" data-line="18" id="l16.585.18"></span>ἡμᾶς οἱ βοηθοῦντες τῇ ῥήσει προσυπακοῦσαι καταπαυσάμενοι,
<span class="lb" data-page="16.585" data-line="19" id="l16.585.19"></span>τουτέστιν ἀλόγως ἐξαίφνης ἀφανισθέντες καὶ παρατίθενται
<span class="pb" data-page="16.586" id="p16.586"></span>
<span class="lb" data-page="16.586" data-line="1" id="l16.586.1"></span>τὸν ἐγγεγραμμένον ἄῤῥωστον ἐν τῷ τρίτῳ τῶν ἐπιδημιῶν
<span class="lb" data-page="16.586" data-line="2" id="l16.586.2"></span>ἐν τῷ Δεάλκους κήπῳ κατακείμενον, ἐφ’ οὗ προειπὼν
<span class="lb" data-page="16.586" data-line="3" id="l16.586.3"></span>ὁ Ἱπποκράτης, ὅτι γούνατα καὶ κνήμας ἐπωδύνως εἶχε
<span class="lb" data-page="16.586" data-line="4" id="l16.586.4"></span>λωφησάντων αὐτῶν, ἀκολουθῆσαι παραφροσύνην φησὶν
<span class="lb" data-page="16.586" data-line="5" id="l16.586.5"></span>εἴρηταί τέ μοι πρόσθεν, ὡς οὐ χρὴ διὰ τοιούτων ἀῤῥώστων
<span class="lb" data-page="16.586" data-line="6" id="l16.586.6"></span>παραθέσεως ἐξηγήσεις ποιεῖσθαι. πάντα γὰρ ἔσται πάντων
<span class="lb" data-page="16.586" data-line="7" id="l16.586.7"></span>σημεῖα κατὰ τοῦτον τὸν λόγον. ἀλλὰ καὶ τὸ τοὺς κατὰ
<span class="lb" data-page="16.586" data-line="8" id="l16.586.8"></span>γαστροκνημίαν πόνους γνώμης γενέσθαι παραφόρους, ἐπειδὰν
<span class="lb" data-page="16.586" data-line="9" id="l16.586.9"></span>ἀφανισθῶσιν, οὐ προκειμένου κατὰ τὴν ῥῆσιν τοῦ παύσασθαι
<span class="lb" data-page="16.586" data-line="10" id="l16.586.10"></span>τοὺς τοιούτους πόνους, ἀτοπωτάτην ἔχει τὴν ἐξήγησιν.
<span class="lb" data-page="16.586" data-line="11" id="l16.586.11"></span>οὕτω γὰρ ἔξεστι πᾶν ὅτι ἂν βουληθῶμεν εἰς τοὐναντίον
<span class="lb" data-page="16.586" data-line="12" id="l16.586.12"></span>ἕλκειν, ὥστε κἂν κεφαλαλγίαν εὕρωμέν που γεγραμμένην,
<span class="lb" data-page="16.586" data-line="13" id="l16.586.13"></span>οὐ τὴν οὖσαν, ἀλλὰ παυσαμένην ἀκούειν ἡμᾶς καὶ
<span class="lb" data-page="16.586" data-line="14" id="l16.586.14"></span>βῆχα καὶ δύσπνοιαν, κἂν ἦχον ὤτων κἂν ὁτιοῦν ἄλλο.
</p>
<span class="lb rule" data-page="16.586" data-line="15" id="l16.586.15"></span>
          </article>

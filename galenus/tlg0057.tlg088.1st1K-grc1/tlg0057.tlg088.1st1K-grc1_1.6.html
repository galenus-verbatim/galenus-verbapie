<article xmlns="http://www.w3.org/1999/xhtml" id="urn:cts:greekLit:tlg0057.tlg088.1st1K-grc1:1.6">
<span class="pb page1" data-page="16.527" id="p16.527"></span>
<span class="milestone ed1page page1" data-n="5.172" data-unit="ed1page" id="ed1page.5.172"></span>
<span class="milestone ed2page page1" data-n="8.704" data-unit="ed2page" id="ed2page.8.704"></span>
<span class="lb head" data-page="16.527" data-line="4" id="l16.527.4"></span>
            <blockquote class="quote lemma">
<span class="lb" data-page="16.527" data-line="5" id="l16.527.5"></span>Ἀνάχρεμψις πυκνὴ, ἢν δή τι καὶ ἄλλο σημεῖον προσῇ,
<span class="lb" data-page="16.527" data-line="6" id="l16.527.6"></span>φρενιτικά.
</blockquote>
<span class="lb rule" data-page="16.527" data-line="7" id="l16.527.7"></span>
            <p>
<span class="lb" data-page="16.527" data-line="8" id="l16.527.8"></span>Βέλτιον ἦν ἴσως προσκεῖσθαι τῷ λόγῳ τὸ μηδενὸς
<span class="lb" data-page="16.527" data-line="9" id="l16.527.9"></span>ἀποπτυομένου κατ’ αὐτὴν, ὡς εἴ τι ἀποπτύοιτο, καθάπερ
<span class="lb" data-page="16.527" data-line="10" id="l16.527.10"></span>ἐν κατάῤῥοις ἐνίοτε συμπίπτει, διὰ τὸ συῤῥέον εἰς τὸ στόμα
<span class="lb" data-page="16.527" data-line="11" id="l16.527.11"></span>διὰ τῶν εἰς τὴν ῥῖνα συντρήσεων, εἴωθε γίνεσθαι τοῦτο·
<span class="lb" data-page="16.527" data-line="12" id="l16.527.12"></span>συμβαίνει δ’ ἐνίοτε καί τινος ἔξωθεν τῇ ῥώμῃ τῆς ἀναπνοῆς
<span class="lb" data-page="16.527" data-line="13" id="l16.527.13"></span>ἑλχθέντος, εἶτ’ ἐν αὐτοῖς τοῖς κατὰ τὴν σύντρησιν
<span class="lb" data-page="16.527" data-line="14" id="l16.527.14"></span>πόροις ἐμπλασθέντος ἢ σφηνωθέντος ἀνάχρεμψιν γίνεσθαι
<span class="lb" data-page="16.527" data-line="15" id="l16.527.15"></span>πυκνήν. ἀλλ’ ὅπερ ἔμπροσθεν ἔφην, ὑπὲρ τῶν ἀμελέστερον
<span class="lb" data-page="16.527" data-line="16" id="l16.527.16"></span>ἢ ἁπλοϊκώτερον ἑρμηνευόντων ἄνευ διορισμοῦ, χρὴ μεμνῆσθαι
<span class="lb" data-page="16.527" data-line="17" id="l16.527.17"></span>τὰ λεγόμενα πάντα κατὰ τὰς τοιαύτας διδασκαλίας,
<span class="pb" data-page="16.528" id="p16.528"></span>
<span class="lb" data-page="16.528" data-line="1" id="l16.528.1"></span>ὑπεξῃρημένων τῶν ἔξωθεν αἰτίων λέγεσθαι. διὰ τοῦτο οὖν
<span class="lb" data-page="16.528" data-line="2" id="l16.528.2"></span>καὶ ἡ ἀνάχρεμψις ἕν τι τῶν προαιρετικῶν οὖσα ἔργων, γίγνεται
<span class="lb" data-page="16.528" data-line="3" id="l16.528.3"></span>πυκνὴ βλαβέντος τοῦ λογισμοῦ,<span class="milestone ed1page" data-n="5.173" data-unit="ed1page" id="ed1page.5.173"></span> καθάπερ
<span class="lb" data-page="16.528" data-line="4" id="l16.528.4"></span>καὶ ἄλλη τις τῶν προαιρετικῶν ἐνεργειῶν, ὡς ἔνιοι μέν γε
<span class="lb" data-page="16.528" data-line="5" id="l16.528.5"></span>μετὰ ψόφου φῦσαν ἐκκρίνουσι, περὶ παντὸς ἄνωθεν ποιούμενοι,
<span class="lb" data-page="16.528" data-line="6" id="l16.528.6"></span>τοῦτο δρᾶν ἀκούοντός τινος. ἔνιοι δὲ χεῖρα κινοῦσιν
<span class="lb" data-page="16.528" data-line="7" id="l16.528.7"></span>ἀλόγως ἢ σκέλος ἢ ὁτιοῦν ἄλλο τοιοῦτον πράττουσιν ἢ λέγουσι.
<span class="lb" data-page="16.528" data-line="8" id="l16.528.8"></span>κατὰ τὸν κοινὸν οὖν λόγον ἁπασῶν τῶν προαιρετικῶν
<span class="lb" data-page="16.528" data-line="9" id="l16.528.9"></span>ἐνεργειῶν ἀλόγως πλεοναζουσῶν ἢ ἐλλειπουσῶν καὶ ἡ
<span class="lb" data-page="16.528" data-line="10" id="l16.528.10"></span>ἀνάχρεμψις ἐν τοῖς φρενιτικοῖς σημείοις ἐστίν. οὐ μὴν
<span class="lb" data-page="16.528" data-line="11" id="l16.528.11"></span>οὕτω γε ἰσχυρὸν, ὡς ἡ ἀγρυπνία καὶ μάλιστα ἡ ταραχώδης,
<span class="lb" data-page="16.528" data-line="12" id="l16.528.12"></span>αὕτη γὰρ ἡ ἴδιος τῶν φρενιτικῶν. ἔστι δὲ ταραχώδης, ὡς
<span class="lb" data-page="16.528" data-line="13" id="l16.528.13"></span>ἔφην, εἰ ἐν φαντασίαις ἐκβοῶσιν ἢ ἀναπηδῶσι καὶ μόλις
<span class="lb" data-page="16.528" data-line="14" id="l16.528.14"></span>γνωρίζωσι τοὺς οἰκείους. καλῶς οὖν προσέθηκεν ἐπὶ τῆς
<span class="lb" data-page="16.528" data-line="15" id="l16.528.15"></span>ἀναχρέμψεως, εἰ δέ τι καὶ ἄλλο σημεῖον προσῇ· μικρὰν
<span class="lb" data-page="16.528" data-line="16" id="l16.528.16"></span>γὰρ ἔχον τὴν δύναμιν τοῦτο τὸ σημεῖον, ἑτέρων δεῖται μαρτυρούντων
<span class="pb" data-page="16.529" id="p16.529"></span>
<span class="lb" data-page="16.529" data-line="1" id="l16.529.1"></span>αὐτῷ. γιγνομένης δέ ποτε πυκνῆς ἀναχρέμψεως,
<span class="lb" data-page="16.529" data-line="2" id="l16.529.2"></span>διὰ γλίσχρον πτύελον ἐμπεφραγμένον τοῖς εἰς τὸ στόμα πόροις
<span class="lb" data-page="16.529" data-line="3" id="l16.529.3"></span>ἐκ τῆς ῥινὸς, οὐκ ἀδύνατον οὐδ’ οὕτως <span class="milestone ed2page" data-n="8.705" data-unit="ed2page" id="ed2page.8.705"></span>τισὶ
<span class="lb" data-page="16.529" data-line="4" id="l16.529.4"></span>τῶν φρενιτίζειν μελλόντων συμπίπτειν αὐτὴν, διὰ τὴν κατὰ
<span class="lb" data-page="16.529" data-line="5" id="l16.529.5"></span>τὸν ἐγκέφαλον διάθεσιν ξηρὰν καὶ θερμὴν οὖσαν. τὸ δὲ
<span class="lb" data-page="16.529" data-line="6" id="l16.529.6"></span>ἐπὶ τῷ τέλει τῆς ῥήσεως εἰρημένον οὐχ ἑνικῶς φρενιτικὸν,
<span class="lb" data-page="16.529" data-line="7" id="l16.529.7"></span>ἀλλὰ πληθυντικῶς φρενιτικὰ, πάντως πρὸς τὰ σημεῖα τὴν
<span class="lb" data-page="16.529" data-line="8" id="l16.529.8"></span>ἀναφορὰν ἢ πρὸς τὰ πάθη λήψεται, καθ’ ἑκάτερον δὲ τὴν
<span class="lb" data-page="16.529" data-line="9" id="l16.529.9"></span>ἑρμηνείαν ἀλλόκοτον ἐργάζεται.
</p>
<span class="lb rule" data-page="16.529" data-line="10" id="l16.529.10"></span>
          </article>

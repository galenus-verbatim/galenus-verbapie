<article xmlns="http://www.w3.org/1999/xhtml" id="urn:cts:greekLit:tlg0057.tlg088.1st1K-grc1:2.42">
<span class="pb page1" data-page="16.602" id="p16.602"></span>
<span class="milestone ed1page page1" data-n="5.183" data-unit="ed1page" id="ed1page.5.183"></span>
<span class="milestone ed2page page1" data-n="8.729" data-unit="ed2page" id="ed2page.8.729"></span>
<span class="lb head" data-page="16.602" data-line="12" id="l16.602.12"></span>
            <blockquote class="quote lemma">
<span class="lb" data-page="16.602" data-line="13" id="l16.602.13"></span><span class="milestone ed1page" data-n="5.184" data-unit="ed1page" id="ed1page.5.184"></span>Ἄκρεα ἐπ’ ἀμφότερα ταχὺ μεταπίπτοντα κακόν.
<span class="lb" data-page="16.602" data-line="14" id="l16.602.14"></span>καὶ δίψα τοιαύτη πονηρόν.
</blockquote>
<span class="lb rule" data-page="16.602" data-line="15" id="l16.602.15"></span>
            <p>
<span class="lb" data-page="16.602" data-line="16" id="l16.602.16"></span>Ἔνιοι τῇ προγεγραμμένῃ ῥήσει συνάπτουσι τὴν νῦν
<span class="lb" data-page="16.602" data-line="17" id="l16.602.17"></span>εἰρημένην καὶ διὰ τοῦτο μετὰ τοῦ δέ συνδέσμου γράφουσιν
<span class="lb" data-page="16.602" data-line="18" id="l16.602.18"></span>αὐτὴν κατὰ τόνδε τὸν τρόπον· ἄκρεα δὲ ἐπ’ ἀμφότερα
<span class="pb" data-page="16.603" id="p16.603"></span>
<span class="lb" data-page="16.603" data-line="1" id="l16.603.1"></span>ταχὺ μεταπίπτοντα κακόν. ἔστι δὲ τὰ κατ’ αὐτὴν λεγόμενα
<span class="lb" data-page="16.603" data-line="2" id="l16.603.2"></span>τῆς προειρημένης συνδρομῆς ἀφωρισμένα. διὸ καὶ ὁ συγγραφεὺς
<span class="lb" data-page="16.603" data-line="3" id="l16.603.3"></span>ἅμα ἐκείνοις αὐτὰ γεγραφὼς, καθάπερ καὶ ἄλλα
<span class="lb" data-page="16.603" data-line="4" id="l16.603.4"></span>πολλὰ συνῆψεν ἀλλήλοις οὐκ ἀναγκαίαν ἔχοντα κοινωνίαν.
<span class="lb" data-page="16.603" data-line="5" id="l16.603.5"></span>ἡμᾶς οὖν αὐτῶν τὴν ἐξήγησιν ἰδίᾳ χρὴ ποιεῖσθαι. μεταπίπτοντα
<span class="lb" data-page="16.603" data-line="6" id="l16.603.6"></span>γὰρ ἐπ’ ἀμφότερα ῥᾳδίως τὰ τοῦ σώματος ἄκρεα
<span class="lb" data-page="16.603" data-line="7" id="l16.603.7"></span>πονηρόν ἐστι σημεῖον. ἄκρεα δὲ δηλονότι πόδες καὶ χεῖρές
<span class="lb" data-page="16.603" data-line="8" id="l16.603.8"></span>εἰσι καὶ ὦτα καὶ ῥὶς, ἃ δὴ κἀν ταῖς μετὰ καταψύξεως
<span class="lb" data-page="16.603" data-line="9" id="l16.603.9"></span>εἰσβολαῖς τῶν παροξυσμῶν ἁπάντων πρῶτα ψύχεται. τὸ
<span class="lb" data-page="16.603" data-line="10" id="l16.603.10"></span>δ’ ἐπ’ ἀμφότερα δῆλον ὅτι θερμασίαν τε καὶ ψύξιν λέγει.
<span class="lb" data-page="16.603" data-line="11" id="l16.603.11"></span>κατὰ φύσιν μὲν οὖν ἐχόντων ἡμῶν εὐκράτως διάκειται τὰ
<span class="lb" data-page="16.603" data-line="12" id="l16.603.12"></span>τοῦ σώματος ἄκρεα, μηδεμιᾶς ἑξαιφνιδίου γενομένης μεταβολῆς
<span class="lb" data-page="16.603" data-line="13" id="l16.603.13"></span>ἐν αὐτοῖς. εἰ γὰρ καὶ ὅτι μάλιστα χειμῶνος μὲν εἴη
<span class="lb" data-page="16.603" data-line="14" id="l16.603.14"></span>ψυχρὰ, θέρους δὲ θερμὰ, κατὰ βραχὺ τὴν τοιαύτην ἴσχει
<span class="lb" data-page="16.603" data-line="15" id="l16.603.15"></span>μεταβολὴν, οὐ διὰ ταχέων, οὐδ’ ἰσχυρὰν, ὡς ἤτοι κρυστάλλῳ
<span class="lb" data-page="16.603" data-line="16" id="l16.603.16"></span>παραπλησίως ἐψῦχθαι χειμῶνος ἢ τοῖς παρὰ πυρὶ πολλῷ
<span class="lb" data-page="16.603" data-line="17" id="l16.603.17"></span>θαλφθεῖσιν ἐοικέναι τοῦ θέρους. ἐν δέ γε ταῖς κακοηθεστάταις
<span class="pb" data-page="16.604" id="p16.604"></span>
<span class="lb" data-page="16.604" data-line="1" id="l16.604.1"></span>νόσοις ἡ μετάπτωσις αὐτῶν ἐν ὥρᾳ μιᾷ γίνεται
<span class="lb" data-page="16.604" data-line="2" id="l16.604.2"></span>πρὸς τἀναντία, ποτὲ μὲν, ὡς ἐν χειμῶνι, ψυχρῶν γινομένων,
<span class="lb" data-page="16.604" data-line="3" id="l16.604.3"></span>ποτὲ δὲ, ὡς ἐν θέρει, θερμῶν. καὶ συμβαίνει τὸ τοιοῦτον
<span class="lb" data-page="16.604" data-line="4" id="l16.604.4"></span>τὴν μὲν οἰκείαν θερμασίαν οὐκ ἐχόντων αὐτῶν, ὑπὸ δὲ
<span class="lb" data-page="16.604" data-line="5" id="l16.604.5"></span>τῆς πυρεκτικῆς θερμαινομένων, ἥτις ἀπὸ τῶν μέσων τοῦ
<span class="lb" data-page="16.604" data-line="6" id="l16.604.6"></span>σώματος ἀρξαμένη παραπλησίως φλογὶ πᾶν ἐπινεμομένη τὸ
<span class="lb" data-page="16.604" data-line="7" id="l16.604.7"></span>σῶμα συνεκθερμαίνει τὰ πέρατα. διαπνευσάσης δ’ αὐτῆς
<span class="lb" data-page="16.604" data-line="8" id="l16.604.8"></span>εὐθέως ψυχρὰ γίνεται, τῆς ἐμφύτου θερμασίας ἐσβεσμένης.
<span class="lb" data-page="16.604" data-line="9" id="l16.604.9"></span>καὶ δίψα δὲ, φησὶν, ἡ τοιαύτη κακόν. εὔδηλον
<span class="lb" data-page="16.604" data-line="10" id="l16.604.10"></span>δ’ ὅτι τοιαύτην λέγει τὴν ἐπὶ τἀναντία μεταπίπτουσαν ἐν
<span class="lb" data-page="16.604" data-line="11" id="l16.604.11"></span>τάχει, παραπλησίως τοῖς ἄκροις. ἐπὶ δὲ τἀναντία μετάπτωσις
<span class="lb" data-page="16.604" data-line="12" id="l16.604.12"></span>γίνεται δίψης, ὅταν διψῶν ὀλίγον ἔμπροσθεν,
<span class="lb" data-page="16.604" data-line="13" id="l16.604.13"></span><span class="milestone ed2page" data-n="8.730" data-unit="ed2page" id="ed2page.8.730"></span>ἄδιψος ἐν τῷ παραυτίκα γενήσεται, καὶ μετ’ ὀλίγον αὖθις
<span class="lb" data-page="16.604" data-line="14" id="l16.604.14"></span>διψῶν ἔσται, μὴ παυομένης δηλονότι τῆς διψώδους διαθέσεως.
<span class="lb" data-page="16.604" data-line="15" id="l16.604.15"></span>ἀδύνατον γὰρ ὀλίγον ἔμπροσθεν ἰσχυρῶς ἐξηραμμένον
<span class="lb" data-page="16.604" data-line="16" id="l16.604.16"></span>τὸν ἄνθρωπον ὑγρανθῆναι τελέως, ὡς ἄδιψον γενήσεσθαι.
<span class="lb" data-page="16.604" data-line="17" id="l16.604.17"></span>τί ποτ’ οὖν ἐστι τὸ συμβαῖνον ἐπὶ τῶν οὕτως
<span class="lb" data-page="16.604" data-line="18" id="l16.604.18"></span>ἐχόντων; ὅπερ κἀπὶ τῶν δι’ ὅλης ἡμέρας τε καὶ νυκτὸς
<span class="pb" data-page="16.605" id="p16.605"></span>
<span class="lb" data-page="16.605" data-line="1" id="l16.605.1"></span>ἐνίοτε οὐδ’ ὅλως οὐρησάντων. πρότερον μὲν γὰρ οὔτε
<span class="lb" data-page="16.605" data-line="2" id="l16.605.2"></span>παρηκολούθησε τοῖς κατὰ τὸ σῶμα παθήμασιν ἡ γνώμη
<span class="lb" data-page="16.605" data-line="3" id="l16.605.3"></span>τοῦ ἀνθρώπου, τό τ’ ἀθροιζόμενον οὖρον οὔπω διέτεινεν
<span class="lb" data-page="16.605" data-line="4" id="l16.605.4"></span>ἰσχυρῶς τὴν κύστιν. ἐπεὶ δὲ ἥ τε διάνοια παρηκολούθησεν
<span class="lb" data-page="16.605" data-line="5" id="l16.605.5"></span>ἥ τε κύστις ἐπληρώθη, δι’ ἄμφω ταῦτα τοῦ παθήματος
<span class="lb" data-page="16.605" data-line="6" id="l16.605.6"></span>ὁ κάμνων ᾔσθετο. καθάπερ οὖν τοῦτο παραφροσύνης
<span class="lb" data-page="16.605" data-line="7" id="l16.605.7"></span>ἐστὶ σημεῖον, οὕτω καὶ τὸ κατὰ τὴν δίψαν· ἐχόντων μὲν
<span class="lb" data-page="16.605" data-line="8" id="l16.605.8"></span>αὐτῶν ἀεὶ τὴν τοῦ διψῇν διάθεσιν, οὐκ αἰσθανομένων δὲ
<span class="lb" data-page="16.605" data-line="9" id="l16.605.9"></span>πρινὴ τήν τε ψυχικὴν αὐτῶν αἰσθητικωτέραν γενέσθαι, τήν
<span class="lb" data-page="16.605" data-line="10" id="l16.605.10"></span>τε τοῦ διψῇν διάθεσιν εἰς ἄκρον αὐξηθῆναι. τὴν μὲν οὖν
<span class="lb" data-page="16.605" data-line="11" id="l16.605.11"></span>τῶν ἄκρων μετάπτωσιν ἐπὶ τἀναντία κακὸν εἶναι νομιστέον,
<span class="lb" data-page="16.605" data-line="12" id="l16.605.12"></span>ἐνδεικνυμένην ἀῤῥωστίαν μὲν τῆς ἐμφύτου θερμασίας, εὐρωστίαν
<span class="lb" data-page="16.605" data-line="13" id="l16.605.13"></span>δὲ τῆς παρὰ φύσιν. τὴν δὲ τῆς δίψης μετάπτωσιν
<span class="lb" data-page="16.605" data-line="14" id="l16.605.14"></span>ἀμαύρωσιν μὲν τῆς αἰσθητικῆς δυνάμεως, ἰσχὺν δὲ
<span class="lb" data-page="16.605" data-line="15" id="l16.605.15"></span>τῆς διψώδους διαθέσεως.
</p>
<span class="lb rule" data-page="16.605" data-line="16" id="l16.605.16"></span>
          </article>

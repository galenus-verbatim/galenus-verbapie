<article xmlns="http://www.w3.org/1999/xhtml" id="urn:cts:greekLit:tlg0057.tlg088.1st1K-grc1:2.44">
<span class="pb page1" data-page="16.606" id="p16.606"></span>
<span class="milestone ed1page page1" data-n="5.184" data-unit="ed1page" id="ed1page.5.184"></span>
<span class="milestone ed2page page1" data-n="8.730" data-unit="ed2page" id="ed2page.8.730"></span>
<span class="lb head" data-page="16.606" data-line="11" id="l16.606.11"></span>
            <blockquote class="quote lemma">
<span class="lb" data-page="16.606" data-line="12" id="l16.606.12"></span>Φωνὴ ὀξεῖα, ὑποχόνδρια τουτέοισιν εἴσω εἰρύαται.
</blockquote>
<span class="lb rule" data-page="16.606" data-line="13" id="l16.606.13"></span>
            <p>
<span class="lb" data-page="16.606" data-line="14" id="l16.606.14"></span>Κατὰ φύσιν μὲν οὖν ἦν εἰπεῖν, οἷς ὀξύνεται νοσοῦσιν
<span class="lb" data-page="16.606" data-line="15" id="l16.606.15"></span>ἡ φωνὴ, τούτων ἕλκεται τὰ ὑποχόνδρια πρὸς τὴν ἔσω χώραν.
<span class="lb" data-page="16.606" data-line="16" id="l16.606.16"></span>ἀλλ’ οὐκ οἶδ’ ὅπως χαίρει ταῖς ἀλλοκότοις ἑρμηνείαις
<span class="lb" data-page="16.606" data-line="17" id="l16.606.17"></span>ὁ τοῦ βιβλίου συγγραφεύς. ἐάσαντες οὖν τὴν περὶ τούτων
<span class="pb" data-page="16.607" id="p16.607"></span>
<span class="lb" data-page="16.607" data-line="1" id="l16.607.1"></span>σπουδὴν, ἐπὶ τὴν τῶν εἰρημένων διάνοιαν ἔλθωμεν, οὐδ’
<span class="lb" data-page="16.607" data-line="2" id="l16.607.2"></span>αὐτὴν μὲν οὖσαν καθόλου παραπλησίως ταῖς πολλαῖς τῶν
<span class="lb" data-page="16.607" data-line="3" id="l16.607.3"></span>κατὰ τοῦτο τὸ βιβλίον εἰρημένων, ἀληθῆ δ’ ἂν ὧδέ πως
<span class="lb" data-page="16.607" data-line="4" id="l16.607.4"></span>λεχθησομένην, πολλαῖς τῶν ὀξυφωνούντων ἐν ταῖς νόσοις,
<span class="lb" data-page="16.607" data-line="5" id="l16.607.5"></span>τὰ ὑποχόνδρια πρὸς τὴν ἔσω χώραν ἕλκεται. τοῦτο γὰρ
<span class="lb" data-page="16.607" data-line="6" id="l16.607.6"></span>δηλονότι σημαίνει τὸ εἰρύαται, οὐκ αὐτοῦ τοῦ ὑποχονδρίου
<span class="lb" data-page="16.607" data-line="7" id="l16.607.7"></span>προστρέχοντος τοῖς εἴσω κατά τινα διάθεσιν ἰδίαν, ἀλλ’
<span class="lb" data-page="16.607" data-line="8" id="l16.607.8"></span>ἐκείνων ἑλκόντων αὐτὸ μᾶλλον. τὸ γάρ τοι διάφραγμα τοῦ
<span class="lb" data-page="16.607" data-line="9" id="l16.607.9"></span>τοιούτου συμπτώματος αἴτιόν ἐστιν, ἤτοι φλεγμαῖνον ἢ ξηραινόμενον
<span class="lb" data-page="16.607" data-line="10" id="l16.607.10"></span>ὑπὸ τῆς πυρώδους θερμότητος ἢ ἀνασπώμενον
<span class="lb" data-page="16.607" data-line="11" id="l16.607.11"></span>ὑπὸ τοῦ τὰς πλευρὰς ὑπεζωκότος ὑμένος, <span class="milestone ed2page" data-n="8.731" data-unit="ed2page" id="ed2page.8.731"></span>αὐτοῦ πάλιν
<span class="lb" data-page="16.607" data-line="12" id="l16.607.12"></span>ἐκείνου διὰ φλεγμονὴν ἢ ξηρότητα τεινομένου· καὶ οἱ
<span class="lb" data-page="16.607" data-line="13" id="l16.607.13"></span>μὲν πολλοὶ τῶν ἰατρῶν ἐν τοῖς συνεδρεύουσι τῇ φρενίτιδι
<span class="lb" data-page="16.607" data-line="14" id="l16.607.14"></span>καὶ τὸ ἀνεσπασμένον ὑποχόνδριον ἔγραψαν. καὶ γὰρ καὶ
<span class="lb" data-page="16.607" data-line="15" id="l16.607.15"></span>φαίνεται τοίς τῶν φρενιτικῶν πλείστοις οὕτω διακείμενον.
<span class="lb" data-page="16.607" data-line="16" id="l16.607.16"></span>ἀλλ’ ἡ προκειμένη ῥῆσις οὐκ ἀνασπᾶσθαι τὰ ὑποχόνδριά
<span class="lb" data-page="16.607" data-line="17" id="l16.607.17"></span>φησιν, ἀλλ’ εἴσω ἕλκεσθαι. σὺ δ’ εἰ βούλει τελέως ἀληθεύειν,
<span class="lb" data-page="16.607" data-line="18" id="l16.607.18"></span>ἐξ ἡμίσεος ἀμφότερα συνθεὶς ἐρεῖς εἴσω τε καὶ ἄνω
<span class="pb" data-page="16.608" id="p16.608"></span>
<span class="lb" data-page="16.608" data-line="1" id="l16.608.1"></span>τὸ ὑποχόνδριον ἕλκεσθαι. καὶ τοῦτο εἰκότως γίνεσθαι διὰ
<span class="lb" data-page="16.608" data-line="2" id="l16.608.2"></span>τὴν τοῦ διαφράγματος θέσιν λοξὴν οὖσαν. ἄρχεται γὰρ
<span class="lb" data-page="16.608" data-line="3" id="l16.608.3"></span>ἀπὸ τοῦ κατὰ τὸ στέρνον πέρατος. ἐντεῦθεν δὲ καὶ βραχὺ
<span class="lb" data-page="16.608" data-line="4" id="l16.608.4"></span>λοξούμενον εἴσω τε καὶ κάτω πρὸς τὴν ὀσφὺν ἀφικνεῖται,
<span class="lb" data-page="16.608" data-line="5" id="l16.608.5"></span>ὥστε τὸ πλεῖστον μὲν αὐτοῦ τῆς ὅλης οὐσίας ὑποκεῖσθαι
<span class="lb" data-page="16.608" data-line="6" id="l16.608.6"></span>κατὰ τὸ βάθος τῶν ὑποχονδρίων, τὴν δ’ ἄνωθεν ἀρχὴν
<span class="lb" data-page="16.608" data-line="7" id="l16.608.7"></span>ὑψηλοτέραν εἶναι. καὶ τοίνυν διὰ ταῦτα φαίνεται πρὸς τὴν
<span class="lb" data-page="16.608" data-line="8" id="l16.608.8"></span>εἴσω τε καὶ ἄνω χώραν ἑλκόμενον. εἰ δὲ παραβάλλοις ἀλλήλοις
<span class="lb" data-page="16.608" data-line="9" id="l16.608.9"></span>ταῦτα, πλέον εἴσω μεθεστὸς ἢ ἄνω σοι φανεῖται.
<span class="lb" data-page="16.608" data-line="10" id="l16.608.10"></span>τὴν οὖν φωνὴν παρὰ φύσιν ὀξυνομένην, διά τε τὴν τῶν ὀργάνων
<span class="lb" data-page="16.608" data-line="11" id="l16.608.11"></span>ξηρότητα καὶ φλεγμονὴν τῶν μυῶν καταλιπὼν, ἐπειδὴ
<span class="lb" data-page="16.608" data-line="12" id="l16.608.12"></span>κυνάγχη τοῦτο τὸ πάθος προσαγορεύεται, περὶ τῆς ὀξυνομένης
<span class="lb" data-page="16.608" data-line="13" id="l16.608.13"></span>ἐν ταῖς ἄλλαις νόσοις φωνῆς ἀπεφήνατο λέγων εἰρύαται
<span class="lb" data-page="16.608" data-line="14" id="l16.608.14"></span>κατὰ ταύτας εἴσω τὰ ὑποχόνδρια. δέδεικται μὲν οὖν
<span class="lb" data-page="16.608" data-line="15" id="l16.608.15"></span>ἐν τοῖς περὶ φωνῆς ἐπὶ στενότητι τῶν φωνητικῶν ὀργάνων
<span class="lb" data-page="16.608" data-line="16" id="l16.608.16"></span>ὀξυνομένη φωνή. καὶ διὰ τοῦτο εὐνοῦχοί τε καὶ παῖδες καὶ
<span class="lb" data-page="16.608" data-line="17" id="l16.608.17"></span>γυναῖκες ὀξυφωνοῦντές εἰσιν. ἀλλ’ ἐν τοῖς πυρετώδεσι νοσήμασιν
<span class="lb" data-page="16.608" data-line="18" id="l16.608.18"></span>ἡ ξηρότης ἐργάζεται τὴν στένωσιν αὐτῶν.
</p>
<span class="lb rule" data-page="16.608" data-line="19" id="l16.608.19"></span>
          </article>

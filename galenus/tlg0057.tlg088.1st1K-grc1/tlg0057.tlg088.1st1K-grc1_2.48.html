<article xmlns="http://www.w3.org/1999/xhtml" id="urn:cts:greekLit:tlg0057.tlg088.1st1K-grc1:2.48">
<span class="pb page1" data-page="16.612" id="p16.612"></span>
<span class="milestone ed1page page1" data-n="5.185" data-unit="ed1page" id="ed1page.5.185"></span>
<span class="milestone ed2page page1" data-n="8.732" data-unit="ed2page" id="ed2page.8.732"></span>
<span class="lb head" data-page="16.612" data-line="13" id="l16.612.13"></span>
            <blockquote class="quote lemma">
<span class="lb" data-page="16.612" data-line="14" id="l16.612.14"></span>Προσώπου εὔχροια καὶ τὸ λίην σκυθρωπὸν πονηρόν.
</blockquote>
<span class="lb rule" data-page="16.612" data-line="15" id="l16.612.15"></span>
            <p>
<span class="lb" data-page="16.612" data-line="16" id="l16.612.16"></span>Ἐπειδὴ πολλάκις ἐξαπατᾶσθαι συμβαίνει διὰ τὴν εὔχροιαν
<span class="lb" data-page="16.612" data-line="17" id="l16.612.17"></span>τοῦ προσώπου καὶ νομίζουσιν ἤτοι γε αἱμοῤῥαγίας
<span class="lb" data-page="16.612" data-line="18" id="l16.612.18"></span>κρισίμου τῆς ἐκ τῶν ῥινῶν ἢ παρωτίδων αὐτὴν εἶναι δηλωτικὴν,
<span class="pb" data-page="16.613" id="p16.613"></span>
<span class="lb" data-page="16.613" data-line="1" id="l16.613.1"></span>εἰκότως ἔγραψεν, ὅταν ἅμα σκυθρωπότητι πολλῇ
<span class="lb" data-page="16.613" data-line="2" id="l16.613.2"></span>γίνηται, μοχθηρὸν εἶναι σημεῖον αὐτήν. εὐχροεῖν γὰρ ἐν
<span class="lb" data-page="16.613" data-line="3" id="l16.613.3"></span>νοσήμασιν ὁμοίως τοῖς ὑγιαίνουσιν ἄριστα κατὰ μὲν τὴν
<span class="lb" data-page="16.613" data-line="4" id="l16.613.4"></span>αὐτὴν ἐκείνοις διάθεσιν οὐκ ἐνδέχεται, καταλείπεται δ’
<span class="lb" data-page="16.613" data-line="5" id="l16.613.5"></span>ὑπὸ θερμασίας πολλῆς ἐξερύθρους αὐτοὺς γεγονότας ὁμοίους
<span class="lb" data-page="16.613" data-line="6" id="l16.613.6"></span>τοῖς εὐχροοῦσι φαίνεσθαι. τὸ δ’ ἐξέρυθρον ἐν τῷ δευτέρῳ
<span class="lb" data-page="16.613" data-line="7" id="l16.613.7"></span>τῶν ἐπιδημιῶν ἐπιτήδειον εἰς μελαγχολίαν εἶναί φησιν, ἧς
<span class="lb" data-page="16.613" data-line="8" id="l16.613.8"></span>σημεῖον ἡ σκυθρωπότης ἐστίν. <span class="milestone ed2page" data-n="8.733" data-unit="ed2page" id="ed2page.8.733"></span>ὅταν δὲ καὶ τὸ λίαν
<span class="lb" data-page="16.613" data-line="9" id="l16.613.9"></span>αὐτῇ παρῇ πολὺ δή που μᾶλλον, ὥσθ’ ὅταν εὐανθὲς μὲν
<span class="lb" data-page="16.613" data-line="10" id="l16.613.10"></span>φαίνηται τὸ πρόσωπον, ὁ δ’ ἄνθρωπος ᾖ λίαν σκυθρωπὸς,
<span class="lb" data-page="16.613" data-line="11" id="l16.613.11"></span>ἐμφαίνεταί τις εἷναι κατὰ τὸν ἐγκέφαλον ἱκανῶς θερμὴ
<span class="lb" data-page="16.613" data-line="12" id="l16.613.12"></span>διάθεσις ἐκκαίουσα τὸ αἷμα καὶ διὰ τοῦτο γεννῶσα τὴν μέλαιναν
<span class="lb" data-page="16.613" data-line="13" id="l16.613.13"></span>χολὴν, ὡς ἐπιδέδεικται. εὔδηλον δ’ ἴσως ἐστὶν,
<span class="lb" data-page="16.613" data-line="14" id="l16.613.14"></span>ὥσπερ τινῶν εἰς ὅλον τὸ βιβλίον ἀδιανοήτων ἁπλῶς ἐμνημόνευσα,
<span class="lb" data-page="16.613" data-line="15" id="l16.613.15"></span>καὶ νῦν οὕτω ποιήσω καὶ γράψω τινὰ τῶν ἀδιανοήτων
<span class="lb" data-page="16.613" data-line="16" id="l16.613.16"></span>ἐξηγήσεων ἕνεκα παραδείγματος, ὑπὲρ ὧν οὐχὶ τὸν
<span class="lb" data-page="16.613" data-line="17" id="l16.613.17"></span>εἰπόντα πρῶτον ἐθαύμασα. κοινὸν γὰρ ἁμάρτημα τοῦτο πάντων,
<span class="lb" data-page="16.613" data-line="18" id="l16.613.18"></span>ὥσπερ τοὺς υἱεῖς, οὕτω καὶ τὰ πρὸς ἑαυτῶν ἐπινοούμενα
<span class="pb" data-page="16.614" id="p16.614"></span>
<span class="lb" data-page="16.614" data-line="1" id="l16.614.1"></span>στέργειν, πλὴν εἴ τις ἀσφαλὴς ἱκανῶς ὑπάρχων ἐν μνήμῃ
<span class="lb" data-page="16.614" data-line="2" id="l16.614.2"></span>διὰ παντὸς ἔχει τὸν Αἰσώπειον μῦθον, ἐξῆφθαι δύο πήρας
<span class="lb" data-page="16.614" data-line="3" id="l16.614.3"></span>ἡμᾶς εἰπόντα, ἔμπροσθεν μὲν τὴν τῶν ἀλλοτρίων κακῶν
<span class="lb" data-page="16.614" data-line="4" id="l16.614.4"></span>μεστὴν, ὄπισθεν δὲ τὴν τῶν ἰδίων, καὶ διὰ τοῦτο τὰ μὲν
<span class="lb" data-page="16.614" data-line="5" id="l16.614.5"></span>τῶν ἄλλων ἁμαρτήματα θεᾶσθαι, τὰ δὲ ἑαυτῶν μὴ βλέπειν.
<span class="lb" data-page="16.614" data-line="6" id="l16.614.6"></span>οὗτος γὰρ μόνος ἑαυτὸν ἀσκήσει πρὸς τὴν τῶν ἀληθῶν
<span class="lb" data-page="16.614" data-line="7" id="l16.614.7"></span>γνῶσιν. οὔκουν, ὡς ἔφην, θαυμάζω τοῦ πρώτου γράψαντος
<span class="lb" data-page="16.614" data-line="8" id="l16.614.8"></span>τὴν ἐξήγησιν, ἀλλὰ τῶν ἀδιανοήτως τὰ ἐκείνου ἐπαινούντων,
<span class="lb" data-page="16.614" data-line="9" id="l16.614.9"></span>ὥσπερ καὶ νῦν τις ἐπαινεῖ τὴν ἐξήγησιν τῶν εἰπόντων
<span class="lb" data-page="16.614" data-line="10" id="l16.614.10"></span>ἀκούειν χρῆναι προσώπου μὲν εὔχροιαν πρὸς τὴν τοῦ νοσοῦντος
<span class="lb" data-page="16.614" data-line="11" id="l16.614.11"></span>αὐτοῦ, τὸ δὲ λίαν σκυθρωπὸν ἐπὶ τοῦ ἰατροῦ
<span class="lb" data-page="16.614" data-line="12" id="l16.614.12"></span>θεωμένου τὴν παρὰ φύσιν εὔχροιαν, ὡς κακὸν σημεῖον. εἰ
<span class="lb" data-page="16.614" data-line="13" id="l16.614.13"></span>γὰρ τοῦτ’ ἐβούλετο διδάσκειν ὁ γράψας τὸ προῤῥητικὸν, οὕτως
<span class="lb" data-page="16.614" data-line="14" id="l16.614.14"></span>ἂν εἰρήκει, προσώπου εὔχροια λίαν σκυθρωπὸν ἐργάζεται
<span class="lb" data-page="16.614" data-line="15" id="l16.614.15"></span>τὸν ἰατρόν. ἐπὶ τούτῳ δὲ πονηρὸν οὐκ ἄν ἔτι προσεγέγραπτο
<span class="lb" data-page="16.614" data-line="16" id="l16.614.16"></span>κατὰ τὸ τέλος. ἀδιανόητον γὰρ ἱκανῶς προσώπου
<span class="lb" data-page="16.614" data-line="17" id="l16.614.17"></span>λέγειν εὔχροιαν, λίαν σκυθρωπὸν σημεῖον ἰατρῷ πονηρόν.
<span class="lb" data-page="16.614" data-line="18" id="l16.614.18"></span>ἢ πάλιν οὕτω, προσώπου εὔχροια, λίαν σκυθρωπὸν
<span class="pb" data-page="16.615" id="p16.615"></span>
<span class="lb" data-page="16.615" data-line="1" id="l16.615.1"></span>ἐργάζεται τὸν ἰατρὸν καὶ πονηρόν ἐστι σημεῖον. ἤτοι γὰρ
<span class="lb" data-page="16.615" data-line="2" id="l16.615.2"></span>τὸ σκυθρωπὸν ἐργάζεται τὸν ἰατρὸν καὶ πονηρόν ἐστι σημεῖον
<span class="lb" data-page="16.615" data-line="3" id="l16.615.3"></span>ἢ πονηρὸν εἶναι τὴν εὔχροιαν ἤρκει λελέχθαι μόνον.
<span class="lb" data-page="16.615" data-line="4" id="l16.615.4"></span>ἀμφότερα δ’ ἅμα λέγειν οὐκ ἐγχωρεῖ, μετὰ τοῦ καὶ τὸν
<span class="lb" data-page="16.615" data-line="5" id="l16.615.5"></span>σύνδεσμον προσκείμενον ἐνδείκνυσθαι σαφῶς, ἐν τῷ κάμνοντι
<span class="lb" data-page="16.615" data-line="6" id="l16.615.6"></span>ταῦτ’ ἄμφω συμβεβηκέναι, τήν τ’ εὔχροιαν τοῦ
<span class="lb" data-page="16.615" data-line="7" id="l16.615.7"></span>προσώπου καὶ τὸ λίαν σκυθρωπόν. ἵνα δέ τις ἐάσας τὴν
<span class="lb" data-page="16.615" data-line="8" id="l16.615.8"></span>ἀπὸ τῆς λέξεως ἔνδειξιν ἐπὶ τὸ λεγόμενον ἔλθοι, ψευδής
<span class="lb" data-page="16.615" data-line="9" id="l16.615.9"></span>ἐστιν ὁ λόγος τῶν οὕτως ἐξηγησαμένων. οὐ γὰρ ἔξ ἀνάγκης
<span class="lb" data-page="16.615" data-line="10" id="l16.615.10"></span>ἡ εὔχροια τοῦ προσώπου λίαν ἐργάζεται σκυθρωπὸν
<span class="lb" data-page="16.615" data-line="11" id="l16.615.11"></span>τὸν ἰατρὸν, ἀλλ’ ἔστιν ὅτε καὶ φαιδρότερον ἢ πρόσθεν, ὅταν
<span class="lb" data-page="16.615" data-line="12" id="l16.615.12"></span>αἱμοῤῥαγίας ἢ παρωτίδων κρισίμων ἐλπίσῃ σημεῖον εἶναι
<span class="lb" data-page="16.615" data-line="13" id="l16.615.13"></span>τὴν εὔχροιαν. εἰ μὲν οὖν ἀπόρου καὶ ἀσαφοῦς ἐσχάτως
<span class="lb" data-page="16.615" data-line="14" id="l16.615.14"></span>τῆς ῥήσεως οὔσης ἐπενόουν τοιαῦτά τινα, ἴσως ἂν αὐτοῖς
<span class="lb" data-page="16.615" data-line="15" id="l16.615.15"></span>συνέγνωμεν· ἐπεὶ δὲ χρησιμώτατον πρᾶγμα διδάσκει σαφῶς
<span class="lb" data-page="16.615" data-line="16" id="l16.615.16"></span>διοριζόμενον, πότε μὲν ἀγαθόν ἐστι σημεῖον ἡ εὔχροια
<span class="pb" data-page="16.616" id="p16.616"></span>
<span class="lb" data-page="16.616" data-line="1" id="l16.616.1"></span>τοῦ προσώπου, πηνίκα δὲ οὐκ ἀγαθὸν, τίς αὐτοῖς συγγνώμη;
<span class="lb" data-page="16.616" data-line="2" id="l16.616.2"></span>καθάπερ τοῖς λέγουσι περὶ τῆς εἰς <span class="milestone ed1page" data-n="5.186" data-unit="ed1page" id="ed1page.5.186"></span>ἄλληλα μεταπτώσεως,
<span class="lb" data-page="16.616" data-line="3" id="l16.616.3"></span>τῆς τ’ εὐχροίας τοῦ προσώπου καὶ τῆς σκυθρωπότητος
<span class="lb" data-page="16.616" data-line="4" id="l16.616.4"></span>εἶναι τὸν ἐνεστῶτα λόγον. ἡγοῦνται μὲν γὰρ, ὅταν ἄλληλα
<span class="lb" data-page="16.616" data-line="5" id="l16.616.5"></span>διαδέχεται ταῦτα, καὶ τῆς μὲν εὐχροίας παυσαμένης
<span class="lb" data-page="16.616" data-line="6" id="l16.616.6"></span>ὁ κάμνων γένηται λίαν σκυθρωπὸς, αὖθις δὲ τὴν σκυθρωπότητα
<span class="lb" data-page="16.616" data-line="7" id="l16.616.7"></span>γενομένην εὔχροια διαδέχηται, χαλεπὸν εἶναι σημεῖον
<span class="lb" data-page="16.616" data-line="8" id="l16.616.8"></span>ὡς οὐ δυναμένων ἀμφοτέρων ἅμα γίγνεσθαι, ἢ οὐ περὶ τῶν
<span class="lb" data-page="16.616" data-line="9" id="l16.616.9"></span>ἐναντίων ἔμπροσθεν εἰρηκότος αὐτοῦ, τὴν εἰς ἄλληλα μετάπτωσιν
<span class="lb" data-page="16.616" data-line="10" id="l16.616.10"></span>οὐκ ἀγαθὸν εἶναι σημεῖον, ἐκεῖ μὲν γὰρ ἡ θατέρου
<span class="lb" data-page="16.616" data-line="11" id="l16.616.11"></span>γένεσις ἀναιρεῖ τὴν ὕπαρξιν θατέρου καὶ διὰ τοῦτο ἀδύνατον
<span class="lb" data-page="16.616" data-line="12" id="l16.616.12"></span>αὐτοῖς ὑπάρχειν ἅμα. τῇ δ’ εὐχροίᾳ τοῦ προσώπου
<span class="lb" data-page="16.616" data-line="13" id="l16.616.13"></span>σκυθρωπότητα συνυπάρχειν ἅμα, οὐκ ἀδύνατον. ἐὰν μὲν
<span class="lb" data-page="16.616" data-line="14" id="l16.616.14"></span>οὖν ἐφ’ ἑκάστῃ τῶν ῥήσεων, ὅσα κακῶς εἴρηταί τισιν ἐξελέγχωμεν,
<span class="lb" data-page="16.616" data-line="15" id="l16.616.15"></span><span class="milestone ed2page" data-n="8.734" data-unit="ed2page" id="ed2page.8.734"></span>μέμψονται πολλοὶ τῷ μήκει τῶν ὑπομνημάτων.
<span class="lb" data-page="16.616" data-line="16" id="l16.616.16"></span>ἐὰν δ’ ἀνέλεγκτα παραλίπωμεν, συμβήσεταί τινας
<span class="lb" data-page="16.616" data-line="17" id="l16.616.17"></span>ἐφεξῆς ἀκούσαντας ἐξηγήσεως ξένης, ὡς παραλελειμμένης
<span class="lb" data-page="16.616" data-line="18" id="l16.616.18"></span>ὑπ’ ἐμοῦ μέμφεσθαι καὶ μάλισθ’ ὅταν διακρίνειν οὐδέπω
<span class="pb" data-page="16.617" id="p16.617"></span>
<span class="lb" data-page="16.617" data-line="1" id="l16.617.1"></span>δύνωνται κακίαν καὶ ἀρετὴν ἐξηγήσεως. ἐπεὶ τοίνυν ἀδύνατόν
<span class="lb" data-page="16.617" data-line="2" id="l16.617.2"></span>ἐστιν ἐκφυγεῖν τὴν μέμψιν ἢ ὡς μηκύναντα περιττῶς
<span class="lb" data-page="16.617" data-line="3" id="l16.617.3"></span>ἢ ὡς παραλιπόντα τι τῶν χρησίμων, εἱλόμην θάτερον,
<span class="lb" data-page="16.617" data-line="4" id="l16.617.4"></span>ὃ τοῖς ἀναγνωσομένοις τὰς ὑπ’ ἐμοῦ γεγραμμένας ἐξηγήσεις
<span class="lb" data-page="16.617" data-line="5" id="l16.617.5"></span>ὠφελιμώτερον ἔσεσθαι πέπεισμαι.
</p>
<span class="lb rule" data-page="16.617" data-line="6" id="l16.617.6"></span>
          </article>

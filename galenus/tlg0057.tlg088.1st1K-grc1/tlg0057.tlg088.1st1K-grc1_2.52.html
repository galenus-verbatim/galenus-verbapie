<article xmlns="http://www.w3.org/1999/xhtml" id="urn:cts:greekLit:tlg0057.tlg088.1st1K-grc1:2.52">
<span class="pb page1" data-page="16.625" id="p16.625"></span>
<span class="milestone ed1page page1" data-n="5.187" data-unit="ed1page" id="ed1page.5.187"></span>
<span class="milestone ed2page page1" data-n="8.736" data-unit="ed2page" id="ed2page.8.736"></span>
<span class="lb head" data-page="16.625" data-line="1" id="l16.625.1"></span>
            <blockquote class="quote lemma">
<span class="lb" data-page="16.625" data-line="2" id="l16.625.2"></span>Τὰ ἐν ὀξέσι χολώδεσιν ἔκλευκα, ἀφρώδεα, περίχολα διαχωρήματα
<span class="lb" data-page="16.625" data-line="3" id="l16.625.3"></span>κακόν. κακὸν δὲ καὶ οὖρα τοιαῦτα· ἆρα
<span class="lb" data-page="16.625" data-line="4" id="l16.625.4"></span>τουτέοισιν ἧπαρ ἐπώδυνον;
</blockquote>
<span class="lb rule" data-page="16.625" data-line="5" id="l16.625.5"></span>
            <p>
<span class="lb" data-page="16.625" data-line="6" id="l16.625.6"></span>Τὸ πολλάκις ἤδη καὶ πρόσθεν εἰρημένον ἐρῶ καὶ νῦν.
<span class="lb" data-page="16.625" data-line="7" id="l16.625.7"></span>ὁ συνθεὶς τὸ βιβλίον τοῦτο φαίνεται μὲν ἀπὸ τῆς αὐτῆς
<span class="lb" data-page="16.625" data-line="8" id="l16.625.8"></span>ὢν Ἱπποκράτει τῷ μεγάλῳ τέχνης, ἀπολείπεται δ’ αὐτοῦ
<span class="lb" data-page="16.625" data-line="9" id="l16.625.9"></span>πάμπολλα, καὶ διὰ τοῦτο ἐνίοις μὲν ἔδοξε τοῦ Δράκοντος
<span class="lb" data-page="16.625" data-line="10" id="l16.625.10"></span>Ἱπποκράτους, ἐνίοις δὲ τοῦ Θεσσαλοῦ τὸ σύγγραμμα τοῦτο
<span class="lb" data-page="16.625" data-line="11" id="l16.625.11"></span>εἶναι. δύο γὰρ υἱεῖς τοῦ μεγάλου Ἱπποκράτους ὁμολογοῦνται
<span class="lb" data-page="16.625" data-line="12" id="l16.625.12"></span>γεγενῆσθαι, Δράκων καὶ Θεσσαλὸς, ὦν ἑκατέρου πάλιν
<span class="lb" data-page="16.625" data-line="13" id="l16.625.13"></span>Ἱπποκράτης. εἴτ’ οὖν ὑπὸ θατέρου τούτων εἴτε καὶ
<span class="lb" data-page="16.625" data-line="14" id="l16.625.14"></span>ὑπ’ ἄλλου τινὸς ἐγράφη τὸ βιβλίον εἴτ’ ἔφθασεν ὁ γράψας
<span class="lb" data-page="16.625" data-line="15" id="l16.625.15"></span>αὐτὸ πρὶν ἐκδοῦναι τοῖς Ἕλλησιν ἀποθανεῖν, περιττόν ἐστιν
<span class="lb" data-page="16.625" data-line="16" id="l16.625.16"></span>ἔργον ζητεῖν. ἱκανὰ γὰρ καὶ τὰ νῦν εἰρημένα περὶ αὐτοῦ.
<span class="lb" data-page="16.625" data-line="17" id="l16.625.17"></span>σπούδασμα δ’ ἔστω τοῖς ἀναγινώσκουσιν αὐτὸ τὴν διάνοιαν
<span class="lb" data-page="16.625" data-line="18" id="l16.625.18"></span>τῶν λεγομένων ἐξετάζειν. ἡ δὲ ἐξέτασις ἔστω διττὴ πρός
<span class="pb" data-page="16.626" id="p16.626"></span>
<span class="lb" data-page="16.626" data-line="1" id="l16.626.1"></span>τε τὴν τῶν ὁμολογουμένων Ἱπποκράτους βιβλίων καὶ πρὸς
<span class="lb" data-page="16.626" data-line="2" id="l16.626.2"></span>τὴν τῶν πραγμάτων ἀλλήθειαν ἀναφερόντων ἡμῶν, ὅ τι περ
<span class="lb" data-page="16.626" data-line="3" id="l16.626.3"></span>ἂν αὐτῷ λέγηται. καὶ νῦν αὐτὸ τὸ προκείμενον οὕτως ἐξετάσωμεν,
<span class="lb" data-page="16.626" data-line="4" id="l16.626.4"></span>ὡς ἐπιπλέκοντος ἐνίοτε <span class="milestone ed2page" data-n="8.737" data-unit="ed2page" id="ed2page.8.737"></span>συμπτώματα τοῦδε
<span class="lb" data-page="16.626" data-line="5" id="l16.626.5"></span>τοῦ ἀνδρὸς, ὦν ἑκάστου καθ’ ἑαυτὸ τὴν δύναμιν ἐμάθομεν
<span class="lb" data-page="16.626" data-line="6" id="l16.626.6"></span>ἐν τῷ προγνωστικῷ. τὰ γὰρ ἔκλευκα καὶ τὰ ἀφρώδη διαχωρήματα
<span class="lb" data-page="16.626" data-line="7" id="l16.626.7"></span>μοχθηρὰ λέλεκται κατ’ ἐκεῖνο τὸ βιβλίον. ἀλλὰ
<span class="lb" data-page="16.626" data-line="8" id="l16.626.8"></span>καὶ ὅτι κινδυνεύουσιν ἐν ταῖς νόσοις ἧττον, οἷς ἂν οἰκείη
<span class="lb" data-page="16.626" data-line="9" id="l16.626.9"></span>τῆς φύσεως ἡ νόσος ᾖ, μεμαθήκαμεν ἐν τοῖς ἀφορισμοῖς,
<span class="lb" data-page="16.626" data-line="10" id="l16.626.10"></span>ὥσθ’ ὅσοις ἂν μὴ οἰκεία τύχοι, μᾶλλον οὗτοι κινδυνεύουσι.
<span class="lb" data-page="16.626" data-line="11" id="l16.626.11"></span>τοῖς οὖν χολώδεσιν εἴτ’ ἀνθρώποις εἴτε νοσήμασι χολῶδες
<span class="lb" data-page="16.626" data-line="12" id="l16.626.12"></span>διαχωρεῖν ἢ οὐρεῖν οἰκεῖον. ἄχολα δὲ καὶ λευκὰ παρὰ τὴν
<span class="lb" data-page="16.626" data-line="13" id="l16.626.13"></span>φύσιν αὐτῶν ἐστι καὶ διὰ τοῦτο μοχθηρά. ἀφρώδη δὲ διαχωρεῖν
<span class="lb" data-page="16.626" data-line="14" id="l16.626.14"></span>ἁπάσαις φύσεσι κακόν. εἰ μὲν δὴ ταῦτ’ εἴρητο
<span class="lb" data-page="16.626" data-line="15" id="l16.626.15"></span>μόνα κατὰ τὴν προκειμένην ῥῆσιν, οὐδὲν ἂν ἦν ζήτημα,
<span class="lb" data-page="16.626" data-line="16" id="l16.626.16"></span>προσκειμένου δὲ τοῦ περίχολα μέγιστον γίνεται ζήτημα.
<span class="lb" data-page="16.626" data-line="17" id="l16.626.17"></span>πῶς γὰρ ἂν χολώδεά τε ἅμα καὶ ἔκλευκα διαχωρεῖσθαι δυνατόν
<span class="lb" data-page="16.626" data-line="18" id="l16.626.18"></span>ἐστιν; ἐγὼ μὲν οὖν νομίζω καὶ ταύτην τὴν λέξιν
<span class="pb" data-page="16.627" id="p16.627"></span>
<span class="lb" data-page="16.627" data-line="1" id="l16.627.1"></span>ἡμαρτῆσθαι, καθάπερ καὶ ἄλλας πολλάς. ἄμεινον γὰρ ἦν
<span class="lb" data-page="16.627" data-line="2" id="l16.627.2"></span>ἢ μὴ περίχολα γεγράφθαι κατὰ αὐτὴν ἢ μηδ’ ὅλως γεγράφθαι
<span class="lb" data-page="16.627" data-line="3" id="l16.627.3"></span>τὰ ἔκλευκα, εἰ δέ περ ἀναγκαζόμεθα τὴν λέξιν
<span class="lb" data-page="16.627" data-line="4" id="l16.627.4"></span>ὡς ἀναμάρτητον ἡγεῖσθαι, δυοῖν θάτερον, ἢ τὸν μὲν ἕνα
<span class="lb" data-page="16.627" data-line="5" id="l16.627.5"></span>καιρὸν ἔκλευκα διαχωρεῖσθαι νομιστέον, ἐν ἑτέρῳ δὲ περίχολα,
<span class="lb" data-page="16.627" data-line="6" id="l16.627.6"></span>ἢ εἴπερ ἑνὶ χρόνῳ βούλοιτό τις ἀμφότερα λέγειν ἐκκρίνεσθαι,
<span class="lb" data-page="16.627" data-line="7" id="l16.627.7"></span>τὰ μὲν ἔκλευκα τῶν ἑστώτων τε καὶ σκληρῶν
<span class="lb" data-page="16.627" data-line="8" id="l16.627.8"></span>διαχωρημάτων τὴν χρόαν δηλώσει, τὰ περίχολα δὲ τὰ πέριξ
<span class="lb" data-page="16.627" data-line="9" id="l16.627.9"></span>αὐτῶν ἔχοντα χολὴν τῇ συστάσει λεπτήν. εἰώθασι δὲ ὀνομάζειν
<span class="lb" data-page="16.627" data-line="10" id="l16.627.10"></span>τὰς τοιαύτας ἐκκρίσεις περίχρους. τά γε μὴν οὖρα
<span class="lb" data-page="16.627" data-line="11" id="l16.627.11"></span>τοιοῦτον μὲν ἔχειν οὐδὲν δύναται μεμιγμένον, ἤτοι δὲ θάτερον
<span class="lb" data-page="16.627" data-line="12" id="l16.627.12"></span>τῶν εἰρημένων ἐπ’ αὐτῶν ἢ τὸ ἕτερον ἀκούειν ἀναγκαῖόν
<span class="lb" data-page="16.627" data-line="13" id="l16.627.13"></span>ἐστιν. ἄμφω δὲ μοχθηρὰ, τό τε ἔκλευκον καὶ τὸ
<span class="lb" data-page="16.627" data-line="14" id="l16.627.14"></span>περίχολον. ἀκοῦσαι δὲ ἐπὶ τῶν οὔρων τὸ περίχολον ἀναγκαῖόν
<span class="lb" data-page="16.627" data-line="15" id="l16.627.15"></span>ἐστιν, αὐτὸ τὸ περιττῶς χολῶδες. οὐ γὰρ οἷόν τε
<span class="lb" data-page="16.627" data-line="16" id="l16.627.16"></span>κατὰ τὸν αὐτὸν τρόπον, ὃν ἐπὶ τῶν διαχωρημάτων εἶπον,
<span class="lb" data-page="16.627" data-line="17" id="l16.627.17"></span>ἐγχωρεῖν γενέσθαι τὰ περίχολα μετὰ τῶν ἐκλεύκων, οὕτω
<span class="pb" data-page="16.628" id="p16.628"></span>
<span class="lb" data-page="16.628" data-line="1" id="l16.628.1"></span>κἀπὶ τῶν οὔρων ἀκούειν. ὃ ἐπὶ τῷ τέλει τῆς ῥήσεως ἔγραψεν,
<span class="lb" data-page="16.628" data-line="2" id="l16.628.2"></span>ἆρά γε τούτοισι ἧπαρ ἐπώδυνον; ὀρθῶς εἵρηται. τισὶ
<span class="lb" data-page="16.628" data-line="3" id="l16.628.3"></span>μὲν γὰρ αὐτῶν ἐπώδυνον γίνεται, τισὶ δὲ οὒ, διὰ φλεγμονὴν
<span class="lb" data-page="16.628" data-line="4" id="l16.628.4"></span>καὶ δι’ ἔμφραξιν καὶ διάθεσιν φλογώδη κατά τε τὴν
<span class="lb" data-page="16.628" data-line="5" id="l16.628.5"></span>γαστέρα καὶ διὰ τῆς κύστεως ἐκκρίνεσθαι. λέλεκται δέ σοι
<span class="lb" data-page="16.628" data-line="6" id="l16.628.6"></span>περὶ τῶν τοιούτων ἁπάντων ἅμα ταῖς οἰκείαις ἀποδείξεσιν
<span class="lb" data-page="16.628" data-line="7" id="l16.628.7"></span>ἐν ταῖς ἡμετέραις πραγματείαις, ὥστε οὐ χρὴ νῦν καθ’
<span class="lb" data-page="16.628" data-line="8" id="l16.628.8"></span>ἑκάστην ῥῆσιν ἀποδείξεις ἀκούειν φυσικὰς, ἀλλ’ ἀρκεῖσθαι
<span class="lb" data-page="16.628" data-line="9" id="l16.628.9"></span>μόνοις τοῖς ἐξ αὐτῶν ἀποδεδειγμένοις.
</p>
<span class="lb rule" data-page="16.628" data-line="10" id="l16.628.10"></span>
          </article>

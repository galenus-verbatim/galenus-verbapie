<article xmlns="http://www.w3.org/1999/xhtml" id="urn:cts:greekLit:tlg0057.tlg088.1st1K-grc1:2.56">
<span class="pb page1" data-page="16.633" id="p16.633"></span>
<span class="milestone ed1page page1" data-n="5.188" data-unit="ed1page" id="ed1page.5.188"></span>
<span class="milestone ed2page page1" data-n="8.739" data-unit="ed2page" id="ed2page.8.739"></span>
<span class="lb head" data-page="16.633" data-line="15" id="l16.633.15"></span>
            <blockquote class="quote lemma">
<span class="lb" data-page="16.633" data-line="16" id="l16.633.16"></span>Δίψα παραλόγως λυθεῖσα ἐν ὀξέσι κακόν.
</blockquote>
<span class="lb rule" data-page="16.633" data-line="17" id="l16.633.17"></span>
            <span class="pb" data-page="16.634" id="p16.634"></span>
            <p>
<span class="lb" data-page="16.634" data-line="1" id="l16.634.1"></span>Μέρος ἐστὶ καὶ τοῦτο τοῦ καθόλου λόγου, καθ’ ὃν
<span class="lb" data-page="16.634" data-line="2" id="l16.634.2"></span>πάντα τὰ παρὰ λόγον ῥηΐζοντα πρῶτον μὲν ἄπιστά φησιν
<span class="lb" data-page="16.634" data-line="3" id="l16.634.3"></span>ὑπάρχειν, εἶτα καὶ κινδυνώδη πολλάκις, ὅταν καὶ αὐτὰ
<span class="lb" data-page="16.634" data-line="4" id="l16.634.4"></span>παρὰ λόγον ῥηΐζοντα τὰ κινδυνώδη συμπτώματα. εἴρηται
<span class="lb" data-page="16.634" data-line="5" id="l16.634.5"></span>δέ τις καὶ ἄλλος ἐν ἀφορισμοῖς καθόλου λόγος, ἐφ’ ᾧ καὶ
<span class="lb" data-page="16.634" data-line="6" id="l16.634.6"></span>αὐτὸ λέλεκται τὸ νῦν εἰρημένον. ὁκόσοι γὰρ πονέοντές τι
<span class="lb" data-page="16.634" data-line="7" id="l16.634.7"></span>τοῦ σώματος τὰ πολλὰ τῶν πόνων οὐκ αἰσθάνονται, τουτέοισιν
<span class="lb" data-page="16.634" data-line="8" id="l16.634.8"></span>ἡ γνώμη νοσεῖ. τὸ τοίνυν ἐν ὀξέσι νοσήμασι παραλόγως
<span class="lb" data-page="16.634" data-line="9" id="l16.634.9"></span>λυθῆναι δίψαν, ὅτι μὲν κακόν ἐστι σημεῖον αὐτὸ τὸ
<span class="lb" data-page="16.634" data-line="10" id="l16.634.10"></span>παρὰ λόγον λυθῆναι διδάσκει ἱκανῶς. ὅτι δὲ καὶ τῆς
<span class="lb" data-page="16.634" data-line="11" id="l16.634.11"></span>γνώμης βλάβην σημαίνει, ἐκ τούτου δῆλόν ἐστιν, ὅτι τῆς
<span class="lb" data-page="16.634" data-line="12" id="l16.634.12"></span>διαθέσεως ἔτι μενούσης ἀναίσθητός ἐστιν αὐτὸς, καίτοι γε
<span class="lb" data-page="16.634" data-line="13" id="l16.634.13"></span>ὀδυνηρᾶς οὔσης διαθέσεως. τὸ δὲ παραλόγως ὁποῖόν τι
<span class="lb" data-page="16.634" data-line="14" id="l16.634.14"></span>δηλοῖ, πολλάκις μὲν ἐν πολλοῖς εἷπον, οὐ χεῖρον δὲ καὶ νῦν
<span class="lb" data-page="16.634" data-line="15" id="l16.634.15"></span>ἀναμνῆσαι, ὅταν μήθ’ ἰδρῶτος γενομένου μήτε ἐμέτου μήτε
<span class="lb" data-page="16.634" data-line="16" id="l16.634.16"></span>διαχωρήσεως, ἀλλὰ μηδὲ ἀποστήματος κρισίμου λυθῆναι
<span class="lb" data-page="16.634" data-line="17" id="l16.634.17"></span>συμβῇ τὴν δίψαν, οὐ τῷ πεπαῦσθαι τὴν διάθεσιν, ἀλλὰ
<span class="pb" data-page="16.635" id="p16.635"></span>
<span class="lb" data-page="16.635" data-line="1" id="l16.635.1"></span>τῷ τὴν αἴσθησιν ἠμαυρῶσθαι. τοῦτο γιγνόμενον οὐκ ἀγαθόν
<span class="lb" data-page="16.635" data-line="2" id="l16.635.2"></span>ἐστι σημεῖον. ἐὰν δὲ γλώσσης ξηρᾶς μενούσης καὶ
<span class="lb" data-page="16.635" data-line="3" id="l16.635.3"></span>τῶν οὔρων ἀπέπτων ὄντων ἡ δίψα παύσηται, βεβαιότερον
<span class="lb" data-page="16.635" data-line="4" id="l16.635.4"></span>ἔτι διαγνώσῃ τὴν κακίαν τῆς διαθέσεως. ἐὰν δὲ καὶ χωρὶς
<span class="lb" data-page="16.635" data-line="5" id="l16.635.5"></span>τοῦ τὸν ἰατρὸν ἐπιθεῖναί τι τῶν ψυχόντων τε καὶ ὑγραινόντων
<span class="lb" data-page="16.635" data-line="6" id="l16.635.6"></span>ἔξωθεν, ἐπειδὴ καὶ μᾶλλον τὰ τοιαῦτα τὴν ἐν ὀξέσι
<span class="lb" data-page="16.635" data-line="7" id="l16.635.7"></span>νοσήμασι δίψαν οὐ παύειν, ἀλλὰ πραΰνειν πέφυκε, παντοίως
<span class="lb" data-page="16.635" data-line="8" id="l16.635.8"></span>δὲ κακὸν τὸ παύεσθαι τελέως τὴν δίψαν ἐν ὀξέσι νοσήμασι.
<span class="lb" data-page="16.635" data-line="9" id="l16.635.9"></span>καί μοι μέμνησο τῶν εἰρημένων ἄρτι, τῷ τοῦ παραλόγως
<span class="lb" data-page="16.635" data-line="10" id="l16.635.10"></span>λύεσθαι παραδείγματι, ὅπως μὴ πολλάκις αὐτῶν χρῄζῃς
<span class="lb" data-page="16.635" data-line="11" id="l16.635.11"></span>ἀκούειν.
</p>
<span class="lb rule" data-page="16.635" data-line="12" id="l16.635.12"></span>
          </article>

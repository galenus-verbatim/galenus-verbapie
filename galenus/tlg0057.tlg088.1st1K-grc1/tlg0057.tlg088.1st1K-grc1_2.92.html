<article xmlns="http://www.w3.org/1999/xhtml" id="urn:cts:greekLit:tlg0057.tlg088.1st1K-grc1:2.92">
<span class="pb page1" data-page="16.687" id="p16.687"></span>
<span class="milestone ed1page page1" data-n="5.196" data-unit="ed1page" id="ed1page.5.196"></span>
<span class="milestone ed2page page1" data-n="8.757" data-unit="ed2page" id="ed2page.8.757"></span>
<span class="lb head" data-page="16.687" data-line="5" id="l16.687.5"></span>
            <blockquote class="quote lemma">
<span class="lb" data-page="16.687" data-line="6" id="l16.687.6"></span>Αἱ ἐν πυρετοῖσι πρὸς ὑποχόνδριον ὀδύναι ἀναύδως, ἱδρῶτι
<span class="lb" data-page="16.687" data-line="7" id="l16.687.7"></span>λυόμεναι, κακοήθεες, τούτοισιν ἐς ἰσχία ἀλγήματα ἅμα
<span class="lb" data-page="16.687" data-line="8" id="l16.687.8"></span>καυσώδει πυρετῷ. καὶ ἢν κοιλίη καταῤῥαγῇ, ὀλέθριον.
</blockquote>
<span class="lb rule" data-page="16.687" data-line="9" id="l16.687.9"></span>
            <p>
<span class="lb" data-page="16.687" data-line="10" id="l16.687.10"></span><span class="milestone ed2page" data-n="8.758" data-unit="ed2page" id="ed2page.8.758"></span>Ἀπορίαν τοῖς ἀναγινώσκουσιν αἱ ἀσαφεῖς
<span class="lb" data-page="16.687" data-line="11" id="l16.687.11"></span>τῶν ῥήσεων ἐργάζονται καὶ τῶν σαφῶν ὅσαι τοῖς ἐναργῶς
<span class="lb" data-page="16.687" data-line="12" id="l16.687.12"></span>φαινομένοις ἐναντίως ἀποφαίνονται. τινὲς δὲ καὶ κατ’ ἀμφοτέρους
<span class="lb" data-page="16.687" data-line="13" id="l16.687.13"></span>τοὺς τρόπους τὴν ἀπορίαν ἐπιφέρουσιν, ὥσπερ
<span class="lb" data-page="16.687" data-line="14" id="l16.687.14"></span>καὶ ἡ νῦν προκειμένη. πλέον δὲ ἐν αὐτῇ τὸ μὴ συμφωνεῖν
<span class="lb" data-page="16.687" data-line="15" id="l16.687.15"></span>τοῖς φαινομένοις ἐπὶ τῶν νοσούντων, τὰ κατ’ αὐτὴν
<span class="lb" data-page="16.687" data-line="16" id="l16.687.16"></span>λελεγμένα. προχείρως μὲν οὖν δοκεῖ τοιόνδε τὸν λόγον
<span class="lb" data-page="16.687" data-line="17" id="l16.687.17"></span>τινὰ δηλοῦν ἡ προκειμένη ῥῆσις. αἱ ἐν πυρετοῖς πρὸς
<span class="lb" data-page="16.687" data-line="18" id="l16.687.18"></span>ὑποχόνδρια ὀδύναι ἅμα ἀφωνίῃ, ἱδρῶτι λυόμεναι, κακοήθεες.
<span class="pb" data-page="16.688" id="p16.688"></span>
<span class="lb" data-page="16.688" data-line="1" id="l16.688.1"></span>ψευδοῦς δ’ εἶναι φαινομένου τοῦ τὰς μεθ’ ἱδρῶτος
<span class="lb" data-page="16.688" data-line="2" id="l16.688.2"></span>λύσεις κακοήθεις εἰρῆσθαι, κατ’ αὐτὸ τοῦτο πρῶτον ἀπορία
<span class="lb" data-page="16.688" data-line="3" id="l16.688.3"></span>τις ἡμᾶς καταλαμβάνει. τὰ μὲν γὰρ ἄνευ τινὸς ἤτοι
<span class="lb" data-page="16.688" data-line="4" id="l16.688.4"></span>τεχνικοῦ βοηθήματος ἢ φυσικοῦ παυσάμενα παθήματα
<span class="lb" data-page="16.688" data-line="5" id="l16.688.5"></span>προσηκόντως ὡμολόγηται τὴν λύσιν ἄπιστον ἔχειν. τὰ δὲ
<span class="lb" data-page="16.688" data-line="6" id="l16.688.6"></span>μετὰ τοιούτου τινὸς, ὁποῖον καὶ νῦν ὁ ἱδρὼς εἴρηται, βεβαίως
<span class="lb" data-page="16.688" data-line="7" id="l16.688.7"></span>λελύσθαι φαίνεται. τοὐναντίον γὰρ ἅπαν, ὅταν ἱδρῶτος
<span class="lb" data-page="16.688" data-line="8" id="l16.688.8"></span>ἤ τινος ἄλλου φυσικοῦ βοηθήματος γενομένου μὴ
<span class="lb" data-page="16.688" data-line="9" id="l16.688.9"></span>λύηται, τὸ νόσημα κακόηθες νομίζεται. διὸ καὶ πιθανῶς
<span class="lb" data-page="16.688" data-line="10" id="l16.688.10"></span>τις ἐπ’ αὐτῆς τῆς ῥήσεως ἔλεγε λείπειν ἀπόφασιν τὴν μή
<span class="lb" data-page="16.688" data-line="11" id="l16.688.11"></span>παραλελειμμένην ὑπὸ τοῦ πρῶτον τὸ βιβλίον μεταγραψαμένου,
<span class="lb" data-page="16.688" data-line="12" id="l16.688.12"></span>καθάπερ καὶ ἄλλα πολλὰ πολλάκις ἐν πολλοῖς βιβλίοις
<span class="lb" data-page="16.688" data-line="13" id="l16.688.13"></span>ὡμολόγηται τὰ μὲν παραλελεῖφθαι, τὰ δὲ ὑπηλλάχθαι, μηδενὸς
<span class="lb" data-page="16.688" data-line="14" id="l16.688.14"></span>ὕστερον ἐπανορθῶσαι τὰ ἡμαρτημένα τολμήσαντος.
<span class="lb" data-page="16.688" data-line="15" id="l16.688.15"></span>ἀληθὴς γὰρ ὁ λόγος, ἐὰν οὕτω γράψωμεν, ἔσται αἱ ἐν πυρετῷ
<span class="lb" data-page="16.688" data-line="16" id="l16.688.16"></span>πρὸς ὑποχόνδρια ὀδύναι ἀναύδως, ἱδρῶτι μὴ λυόμεναι,
<span class="lb" data-page="16.688" data-line="17" id="l16.688.17"></span>κακοήθεες. ἀλλὰ τὰ σαφῆ καὶ γνώριμα καταλιπόντες οἱ
<span class="lb" data-page="16.688" data-line="18" id="l16.688.18"></span>πολλοὶ τῶν ἀνθρώπων χαίρουσι τοῖς αἰνιγματωδῶς εἰρημένοις.
<span class="pb" data-page="16.689" id="p16.689"></span>
<span class="lb" data-page="16.689" data-line="1" id="l16.689.1"></span>ἔνιοι δὲ καὶ τοῖς προφανῶς ἡμαρτημένοις συναγορεύειν ἐπίδειγμα
<span class="lb" data-page="16.689" data-line="2" id="l16.689.2"></span>σοφίας ἡγοῦνται, παραπλησίως τοὶς κατὰ τὰ δικαστήρια
<span class="lb" data-page="16.689" data-line="3" id="l16.689.3"></span>ῥήτορσιν, οἳ τοὺς φανερῶς ἤτοι φόνον ἐργασαμένους
<span class="lb" data-page="16.689" data-line="4" id="l16.689.4"></span>ἤ τι τοιοῦτον κακὸν, εἰρύσαντο τῆς προσηκούσης κολάσεως
<span class="lb" data-page="16.689" data-line="5" id="l16.689.5"></span>ἐξαπατήσαντές τε καὶ παρακρουσάμενοι τοὺς δικαστὰς,
<span class="lb" data-page="16.689" data-line="6" id="l16.689.6"></span>ὅταν ἰδιῶται λόγων ὦσι καὶ τὰς ἐν αὐτοῖς πανουργίας
<span class="lb" data-page="16.689" data-line="7" id="l16.689.7"></span>ἀγνοῶσιν. οὕτως οὖν κἀπὶ <span class="milestone ed1page" data-n="5.197" data-unit="ed1page" id="ed1page.5.197"></span>τῆς προκειμένης ῥήσεως
<span class="lb" data-page="16.689" data-line="8" id="l16.689.8"></span>ἐπενόησάν τινες ἀναύδως εἰρῆσθαι τὸ ἀλόγως, ἐπειδήπερ
<span class="lb" data-page="16.689" data-line="9" id="l16.689.9"></span>ὁ λόγος μὲν ἐν τῷ γένει τῆς φωνῆς ἐστι. λέγεται δὲ η
<span class="lb" data-page="16.689" data-line="10" id="l16.689.10"></span>φωνὴ παρὰ τοῖς παλαιοῖς οὐχ οὕτω μόνον, ἀλλὰ καὶ αὐδή.
<span class="lb" data-page="16.689" data-line="11" id="l16.689.11"></span>κατὰ δὲ τὴν μετάβασιν ταύτην τὸ ἀλόγως φαμὲν ἐκ τοῦ
<span class="lb" data-page="16.689" data-line="12" id="l16.689.12"></span>ἀναύδως σημαίνεσθαι. τὰ δ’ ἀλόγως παυσάμενα πάντα
<span class="lb" data-page="16.689" data-line="13" id="l16.689.13"></span>ἐστὶν ἄπιστα. μαχομένων δὲ καὶ τούτῳ τῷ λόγῳ τοῦ τε
<span class="lb" data-page="16.689" data-line="14" id="l16.689.14"></span>κακοήθεις εἰρῆσθαι τὰς τοιαύτας ἐκκρίσεις, οὐκ ἀπίστους
<span class="lb" data-page="16.689" data-line="15" id="l16.689.15"></span>καὶ τοῦ μηδ’ ἀλόγως λύεσθαι σὺν ἱδρῶσιν, ὡς αὐτὸς εἶπεν,
<span class="lb" data-page="16.689" data-line="16" id="l16.689.16"></span>ἕτεροί τινες ὑπερβαλλόμενοι τῇ σοφίᾳ τούτους ἀλόγως λύεσθαί
<span class="lb" data-page="16.689" data-line="17" id="l16.689.17"></span>φασιν, οὐ μόνον ὅσα χωρὶς τοῦ γενέσθαι τι βοήθημα
<span class="lb" data-page="16.689" data-line="18" id="l16.689.18"></span>τεχνικὸν ἢ φυσικὸν ἐῤῥᾳστώνησαν, ἀλλὰ καὶ ταῦτα τὰ γενόμενα
<span class="pb" data-page="16.690" id="p16.690"></span>
<span class="lb" data-page="16.690" data-line="1" id="l16.690.1"></span>μὲν, οὐ μὴν κατ’ ἀξίαν τοῦ νοσήματος, ὥσπερ εἰρηκότος
<span class="lb" data-page="16.690" data-line="2" id="l16.690.2"></span>τοῦ συγγράψαντος ὀλίγον γενέσθαι τὸν ἱδρῶτα καὶ
<span class="lb" data-page="16.690" data-line="3" id="l16.690.3"></span>μὴ χωρὶς ἁπάσης προσθήκης γράψαντα ἱδρῶτι λυόμενα,
<span class="lb" data-page="16.690" data-line="4" id="l16.690.4"></span>ἀλλὰ προσυπακοῦσαί φησι τὸ ὀλίγῳ. τάχα δέ τις καὶ ἄλλος
<span class="lb" data-page="16.690" data-line="5" id="l16.690.5"></span>ἀναφανείς ποτε τούτων τολμηρότερος ἀξιώσει τὸ πολλῷ
<span class="lb" data-page="16.690" data-line="6" id="l16.690.6"></span>καὶ ἀμέτρῳ προσυπακούειν, εἶτα περὶ συμμετρίας ἀμαθέσι
<span class="lb" data-page="16.690" data-line="7" id="l16.690.7"></span>παισὶ καὶ ἀγυμνάστοις πάσης παιδείας, ληρήσας μακρὰ δόξει
<span class="lb" data-page="16.690" data-line="8" id="l16.690.8"></span>τις εἶναι σοφός. εἰ δ’ ὅλως οἷς περ ἔξεστι τῷ ἱδρῶτι
<span class="lb" data-page="16.690" data-line="9" id="l16.690.9"></span>λυόμεναι προστίθεται τοιοῦτον, πολλῷ βέλτιον ἦν προστιθέντας
<span class="lb" data-page="16.690" data-line="10" id="l16.690.10"></span>μίαν συλλαβὴν τὴν μή γράψαντας μὴ λυόμεναι,
<span class="lb" data-page="16.690" data-line="11" id="l16.690.11"></span>πραγμάτων ἀπηλλάχθαι. αἱ γὰρ σὺν πυρετῷ τῶν ὑποχονδρίων
<span class="lb" data-page="16.690" data-line="12" id="l16.690.12"></span>ὀδύναι, ἃς ἱδρὼς μὴ λύει, κακοήθεις εἰσίν.
<span class="lb" data-page="16.690" data-line="13" id="l16.690.13"></span><span class="milestone ed2page" data-n="8.759" data-unit="ed2page" id="ed2page.8.759"></span>ἔργῳ τοίνυν ἐδείχθη μοι καὶ νῦν, ὥσπερ ἤδη πολλάκις, τῶν
<span class="lb" data-page="16.690" data-line="14" id="l16.690.14"></span>ἐπὶ πολλῶν ἀσαφῶν ῥήσεων οὐδὲν μὲν ὧν οὐκ ἴσμεν ὑπ’
<span class="lb" data-page="16.690" data-line="15" id="l16.690.15"></span>αὐτῶν διδασκόμενον, ἀνηλωμένον δὲ χρόνον, ὥσπερ ἐπὶ τῶν
<span class="lb" data-page="16.690" data-line="16" id="l16.690.16"></span>αἰνιγμάτων, εἰ ἐφαρμόσωμεν ἃ γινώσκομεν τῇ λέξει. καὶ
<span class="lb" data-page="16.690" data-line="17" id="l16.690.17"></span>γὰρ οὖν καὶ τὸ κατὰ τὴν τελευτὴν τῆς ῥήσεως εἰρημένον
<span class="lb" data-page="16.690" data-line="18" id="l16.690.18"></span>οὐ μικρὰν ἔσχε ζήτησιν αὐτῶν, διὰ τί, ἐὰν ἡ κοιλία καταῤῥαγῇ,
<span class="pb" data-page="16.691" id="p16.691"></span>
<span class="lb" data-page="16.691" data-line="1" id="l16.691.1"></span>τουτέστιν ἀθρόως ἐκκριθῇ πολλὰ, θανατῶδες εἶναι
<span class="lb" data-page="16.691" data-line="2" id="l16.691.2"></span>τὸ νόσημα δηλώσει. τὰ γὰρ χωρέοντα μὴ τῷ πλήθει τεκμαίρεσθαί
<span class="lb" data-page="16.691" data-line="3" id="l16.691.3"></span>φησιν ὁ Ἱπποκράτης, ἀλλ’ ὡς ἂν χωρέῃ οἷα
<span class="lb" data-page="16.691" data-line="4" id="l16.691.4"></span>δεῖ καὶ φέρει εὐφόρως. οὗτος μὲν ὁ λόγος, ὅτι καὶ σαφής
<span class="lb" data-page="16.691" data-line="5" id="l16.691.5"></span>ἐστι καὶ καθόλου τι διδάσκει καταφρονεῖται. τὰ δ’ αἰνιγματωδῶς
<span class="lb" data-page="16.691" data-line="6" id="l16.691.6"></span>εἰρημένα σπουδάζεται τοῖς μὲν σοφισταῖς εἰκότως,
<span class="lb" data-page="16.691" data-line="7" id="l16.691.7"></span>ἵνα τι θαυμαστὸν διδάσκειν δόξωσι τοὺς μαθητὰς,
<span class="lb" data-page="16.691" data-line="8" id="l16.691.8"></span>αὐτοῖς δὲ τοῖς μαθηταῖς, διὰ τὴν ἀπαιδευσίαν τῶν πρώτων
<span class="lb" data-page="16.691" data-line="9" id="l16.691.9"></span>μαθημάτων, ἐν οἷς οἱ παλαιοὶ τοὺς παῖδας ἔτρεφον. ἀγύμναστος
<span class="lb" data-page="16.691" data-line="10" id="l16.691.10"></span>δὲ ὢν ὁ λογισμὸς αὐτῶν οὔθ’ ἕπεται τοῖς λεγομένοις
<span class="lb" data-page="16.691" data-line="11" id="l16.691.11"></span>οὔτε κρῖναι τὴν ἐν αὐτοῖς ἀλήθειαν δύναται· ἐπεί τις
<span class="lb" data-page="16.691" data-line="12" id="l16.691.12"></span>ἀκούσας ἄνευ διοροσμοῦ ἐπικαταῤῥηγνυμένης κοιλίας ἀπόφασιν
<span class="lb" data-page="16.691" data-line="13" id="l16.691.13"></span>ἡντιναοῦν, οὐκ εὐθέως μέμφεται τὸν λόγον, ὡς μηδὲν
<span class="lb" data-page="16.691" data-line="14" id="l16.691.14"></span>διδάσκοντα. κοιλία μὲν γὰρ, ἐν ᾡτινιοῦν νοσήματι καταῤῥαγεῖσα
<span class="lb" data-page="16.691" data-line="15" id="l16.691.15"></span>χωρὶς μὲν τῶν τῆς πέψεως σημείων, ἃ πολλάκις
<span class="lb" data-page="16.691" data-line="16" id="l16.691.16"></span>ἀκήκοας, οὐδὲν ὀνίνησιν· ἐὰν δὲ δυσφορώτερον ἐργάσηται,
<span class="lb" data-page="16.691" data-line="17" id="l16.691.17"></span>πρὸς τῷ μηδὲν ὠφελεῖν ἔτι καὶ βλάβην ἤνεγκεν. ἅμα δὲ
<span class="lb" data-page="16.691" data-line="18" id="l16.691.18"></span>τούτοις ὠφελεῖ καὶ μᾶλλον, ἐὰν ὁ λυπῶν ἐκκενῷτο χυμός.
<span class="pb" data-page="16.692" id="p16.692"></span>
<span class="lb" data-page="16.692" data-line="1" id="l16.692.1"></span>ἔτι δὲ μᾶλλον, ἐὰν εὐφορώτερος ὁ κάμνων ἐπὶ τῇ κενώσει
<span class="lb" data-page="16.692" data-line="2" id="l16.692.2"></span>γίγνηται, καὶ βεβαιότερον, ὅταν ἐν ἡμέρᾳ κρισίμῳ φανῇ
<span class="lb" data-page="16.692" data-line="3" id="l16.692.3"></span>τι προδεδηλωμένον διὰ τῆς ἐπιδήλου. ταῦτ’ οὖν ὁ ἐπιγινώσκων
<span class="lb" data-page="16.692" data-line="4" id="l16.692.4"></span>καὶ τῆς εἰρημένης ῥήσεως καταφρονεῖ καὶ τῶν ἄλλων
<span class="lb" data-page="16.692" data-line="5" id="l16.692.5"></span>ἁπασῶν ὅσαι τῶν συμπτωμάτων τῶν κατὰ μέρος ἢ
<span class="lb" data-page="16.692" data-line="6" id="l16.692.6"></span>νοσημάτων μνημονεύουσιν. ἐφ’ οἶς γὰρ ἂν ἡ κοιλία καταῤῥαγῇ
<span class="lb" data-page="16.692" data-line="7" id="l16.692.7"></span>νοσήμασιν ἢ συμπτώμασιν, ἐν οἷς μηδ’ ὧν εἶπον ἄρτι
<span class="lb" data-page="16.692" data-line="8" id="l16.692.8"></span>γένηται διορισμῶν, ἀσφαλῆ τὴν γνῶσιν ἐργάζεται. χωρὶς
<span class="lb" data-page="16.692" data-line="9" id="l16.692.9"></span>δὲ τούτων τῶν διορισμῶν οὐδέποτε ἀληθὴς ὁ λόγος ἔσται,
<span class="lb" data-page="16.692" data-line="10" id="l16.692.10"></span>κοιλίαν λέγων καταῤῥηγνυμένην ὠφελεῖν ἢ βλάπτειν. ἐπὶ
<span class="lb" data-page="16.692" data-line="11" id="l16.692.11"></span>πάντων γὰρ ἑκάτερον γίνεται. κατὰ δὲ τοὺς ὡρισμένους
<span class="lb" data-page="16.692" data-line="12" id="l16.692.12"></span>διορισμοὺς οὐδέν ἐστιν εἰπεῖν, ἐπὶ μὲν ἥπατος φλεγμονῇ
<span class="lb" data-page="16.692" data-line="13" id="l16.692.13"></span>φαῦλον εἶναι σύμπτωμα καταῤῥαγεῖσαν κοιλίαν, ἐπὶ δ’
<span class="lb" data-page="16.692" data-line="14" id="l16.692.14"></span>ἄλλου τινὸς ἀγαθόν. ἀλλ’ ἐπὶ πάντων, ὡς εἴρηται, καὶ ἀγαθὸν
<span class="lb" data-page="16.692" data-line="15" id="l16.692.15"></span>καὶ κακὸν γίνεται μετὰ τῶν οἰκείων διορισμῶν.
</p>
<span class="lb rule" data-page="16.692" data-line="16" id="l16.692.16"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg088.1st1K-grc1:3.119">
<span class="pb page1" data-page="16.765" id="p16.765"></span>
<span class="milestone ed1page page1" data-n="5.208" data-unit="ed1page" id="ed1page.5.208"></span>
<span class="milestone ed2page page1" data-n="8.783" data-unit="ed2page" id="ed2page.8.783"></span>
<span class="lb head" data-page="16.765" data-line="14" id="l16.765.14"></span>
            <blockquote class="quote lemma">
<span class="lb" data-page="16.765" data-line="15" id="l16.765.15"></span>Τὰ ἐν ὀξέσι ἐμετωδέως ἑλκόμενα φλαῦρα καὶ αἱ λευκαὶ
<span class="lb" data-page="16.765" data-line="16" id="l16.765.16"></span>διαχωρήσιες δύσκολοι. ἄγλισχρα ἐκ τούτων διεξελθόντα
<span class="lb" data-page="16.765" data-line="17" id="l16.765.17"></span>ἐξίστανται καύματι πολλῷ, οἱ ἐκ τούτων κωματώδεες
<span class="pb" data-page="16.766" id="p16.766"></span>
<span class="lb" data-page="16.766" data-line="1" id="l16.766.1"></span>νωθροὶ ἀπογίνονται· τὰ ἐκ τοιούτων μακροτέρως ἐπινοσέει.
<span class="lb" data-page="16.766" data-line="2" id="l16.766.2"></span>ἆρα περὶ κρίσιν οὗτοι ξηρώδεες δύσπνοοι;
</blockquote>
<span class="lb rule" data-page="16.766" data-line="3" id="l16.766.3"></span>
            <p>
<span class="lb" data-page="16.766" data-line="4" id="l16.766.4"></span>Τὰ ἐν ὀξέσι, φησὶν, ἐμετωδῶς ἑλκόμενα φλαῦρα. τοιοῦτον
<span class="lb" data-page="16.766" data-line="5" id="l16.766.5"></span>δέ τι καὶ πρόσθεν ἐγέγραπτο καὶ ἡμεῖς ἐπὶ τῶν ὁμοίων
<span class="lb" data-page="16.766" data-line="6" id="l16.766.6"></span>λέγειν ἀναγκαζόμεθα. προσθήσω δὲ νῦν κἀκεῖνο πρότερον
<span class="lb" data-page="16.766" data-line="7" id="l16.766.7"></span>οὐκ εἰρημένον, ἡνίκα ἔφασκον ἀποτρίψασθαι τὰ λυποῦντα
<span class="lb" data-page="16.766" data-line="8" id="l16.766.8"></span>τῆς γαστρὸς ὁρμώσης γίγνεσθαι τὴν ναυτίαν. τινὲς δὲ
<span class="lb" data-page="16.766" data-line="9" id="l16.766.9"></span>καὶ διὰ φλεγμονὴν αὐτῆς εἰρήκασι ναυτιώδη γίγνεσθαι διάθεσιν,
<span class="lb" data-page="16.766" data-line="10" id="l16.766.10"></span>ὅπερ ἐμπεριέχεται τῷ πρόσθεν εἰρημένῳ λόγῳ τῷ
<span class="lb" data-page="16.766" data-line="11" id="l16.766.11"></span>καθόλου. φλεγμονὴ γὰρ εἰ κατὰ τὸν ἑαυτῆς λόγον ἐποίει
<span class="lb" data-page="16.766" data-line="12" id="l16.766.12"></span>ναυτίαν, οὐκ ἂν εὑρίσκετό ποτε φλεγμαίνουσα χωρὶς ναυτίας.
<span class="lb" data-page="16.766" data-line="13" id="l16.766.13"></span>συμπίπτει δὲ αὐτῇ τὸ σύμπτωμα τοῦτο φλεγμαινούσῃ
<span class="lb" data-page="16.766" data-line="14" id="l16.766.14"></span>ποτὲ κατὰ διττὸν τρόπον, ἕνα μὲν ὅταν ἀποῤῥέοντές τινες
<span class="lb" data-page="16.766" data-line="15" id="l16.766.15"></span>ἰχῶρες ἐκ τῶν φλεγμαινόντων μορίων εἰς τὴν ἐντὸς εὐρυχωρίαν
<span class="lb" data-page="16.766" data-line="16" id="l16.766.16"></span>ἀθροιζόμενοί τε κατ’ αὐτὸ τὸ χωρίον ἀνιῶσιν αὐτῆς
<span class="lb" data-page="16.766" data-line="17" id="l16.766.17"></span>τὸ στόμα, καθ’ ἕτερον δ’, ὅταν ἐπίμικτος ἡ διάθεσις
<span class="pb" data-page="16.767" id="p16.767"></span>
<span class="lb" data-page="16.767" data-line="1" id="l16.767.1"></span>γίνηται, δυοῖν ἀλλήλαις ἐπιπλεκομένων διαθέσεων, ἐν ἑκατέρᾳ
<span class="lb" data-page="16.767" data-line="2" id="l16.767.2"></span>κατὰ μόνας γίνεται. τῆς οὖν τὸ ναυτιῶδες σύμπτωμα ποιούσης
<span class="lb" data-page="16.767" data-line="3" id="l16.767.3"></span>διαθέσεως ἐπιπλακείσης τῇ φλεγμονῇ διὰ τὴν ἑτέραν
<span class="lb" data-page="16.767" data-line="4" id="l16.767.4"></span>αὐτῶν οἱ κάμνοντες γίνονται ναυτιώδεις, οὐ διὰ τὴν φλεγμονήν.
<span class="lb" data-page="16.767" data-line="5" id="l16.767.5"></span><span class="milestone ed2page" data-n="8.784" data-unit="ed2page" id="ed2page.8.784"></span>συμβαίνει δ’ ἐνίοτε μὲν ἐπὶ μετρίαις ναυτίαις
<span class="lb" data-page="16.767" data-line="6" id="l16.767.6"></span>ἔμετον αὐτίκα συμπίπτειν, ἐνίοτε δὲ συνταράττεσθαι
<span class="lb" data-page="16.767" data-line="7" id="l16.767.7"></span>μὲν ἐπὶ πλεῖστόν τε καὶ πυκνὸν, ἐμεῖν δ’ ἤτοι μηδὲν ἢ
<span class="lb" data-page="16.767" data-line="8" id="l16.767.8"></span>παντάπασιν ὀλίγον, ὅπερ ἐστὶν εἰκάσαι τὸ ἐμετωδῶς ἑλκόμενα
<span class="lb" data-page="16.767" data-line="9" id="l16.767.9"></span>δηλοῦν, ὅπερ εἴρηται κατὰ τὴν προκειμένην ῥῆσιν ἐν
<span class="lb" data-page="16.767" data-line="10" id="l16.767.10"></span>ἀρχῇ. μοχθηρὸν δ’ ἐστὶν οὐχ ὡς σημεῖον μόνον, ἀλλὰ καὶ
<span class="lb" data-page="16.767" data-line="11" id="l16.767.11"></span>ὡς αἴτιον τὸ τοιοῦτον σύμπτωμα. καθ’ ὅσον μὲν γὰρ ἐνδείκνυται
<span class="lb" data-page="16.767" data-line="12" id="l16.767.12"></span>κακοχυμίαν δυσέκκριτον ἐν τῷ στόματι τῆς κοιλίης
<span class="lb" data-page="16.767" data-line="13" id="l16.767.13"></span>περιέχεσθαι, κατὰ τοῦτο σημεῖόν ἐστι μοχθηρόν. ὅτι δὲ
<span class="lb" data-page="16.767" data-line="14" id="l16.767.14"></span>συνεχέσι σπαραγμοῖς ἀνιᾷ τὴν γαστέρα, κατὰ τοῦτο πάλιν
<span class="lb" data-page="16.767" data-line="15" id="l16.767.15"></span>ὡς αἴτιον αὐτῆς γενήσεται, τῆς μὲν οὐκ οὔσης φλεγμονῆς
<span class="lb" data-page="16.767" data-line="16" id="l16.767.16"></span>ὡς γενέσθαι νῦν, τῆς δ’ ἔμπροσθεν οὔσης ὡς αὐξηθῆναι.
<span class="lb" data-page="16.767" data-line="17" id="l16.767.17"></span>ἀλλὰ καὶ αἱ λευκαὶ διαχωρήσεις, φησὶ, δύσκολοι. τοῦτο δ’
<span class="pb" data-page="16.768" id="p16.768"></span>
<span class="lb" data-page="16.768" data-line="1" id="l16.768.1"></span>ἔνιοι μὲν ἀπὸ τοῦ προειρημένου χωρίζουσιν, ἔνιοι δ’ ἐκείνῳ
<span class="lb" data-page="16.768" data-line="2" id="l16.768.2"></span>συνάπτουσιν. εἰρήκαμεν δὲ ὅπερ ἐπὶ τῶν προειρημένων διὰ
<span class="lb" data-page="16.768" data-line="3" id="l16.768.3"></span>τῶν ἔμπροσθεν αὐτὸ καὶ περὶ τούτων. λευκαὶ γὰρ αἱ διαχωρήσεις
<span class="lb" data-page="16.768" data-line="4" id="l16.768.4"></span>γίνονται, μὴ καταῤῥεούσης ἐξ ἥπατος εἰς τὴν
<span class="lb" data-page="16.768" data-line="5" id="l16.768.5"></span>γαστέρα χολῆς. ἀλλὰ τοῦτό γε καὶ καθ’ ἑαυτὸ δύναται καὶ
<span class="lb" data-page="16.768" data-line="6" id="l16.768.6"></span>μετὰ τοῦ προειρημένου συστῆναι. διὰ μέντοι τὸ μιγνύειν
<span class="lb" data-page="16.768" data-line="7" id="l16.768.7"></span>αὐτὸν ἀλλήλοις πολλὰ τῶν ἑτερογενῶν, ἔξεστι τοῖς ἀναγινώσκουσι
<span class="lb" data-page="16.768" data-line="8" id="l16.768.8"></span>συνάπτειν αὐτὰ καὶ χωρίζειν ἀπ’ ἀλλήλων. ἀλλὰ τό
<span class="lb" data-page="16.768" data-line="9" id="l16.768.9"></span>γ ἐφεξῆς τοῖς λευκοῖς διαχωρήμασι γεγραμμένον, ἄγλισχρα
<span class="lb" data-page="16.768" data-line="10" id="l16.768.10"></span>ἐκ τούτων διεξελθόντα ἐξίστανται καύματι πολλῷ, τῶν ἅπαξ
<span class="lb" data-page="16.768" data-line="11" id="l16.768.11"></span>ἴσως ἢ δὶς ἑωραμένων ἐστὶν αὐτῷ, μηδεμίαν ἀναγκαίαν
<span class="lb" data-page="16.768" data-line="12" id="l16.768.12"></span>ἔχοντα τῆς ἀκολουθίας αἰτίαν, ἀλλ’ ὡς εἴρηται πολλάκις
<span class="lb" data-page="16.768" data-line="13" id="l16.768.13"></span>ἤδη, γίνεσθαι δυνάμενα, ποτὲ μὲν τῷ μεθίστασθαι τοὺς
<span class="lb" data-page="16.768" data-line="14" id="l16.768.14"></span>λυποῦντας χυμοὺς, ποτὲ δὲ τῷ μερίζεσθαι, ποτὲ δὲ τῷ
<span class="lb" data-page="16.768" data-line="15" id="l16.768.15"></span>πλείονας ἐπιλαμβάνειν τόπους, αὐξανομένης τῆς διαθέσεως.
<span class="lb" data-page="16.768" data-line="16" id="l16.768.16"></span>ἔτι δὲ μᾶλλον οὐδὲ κωματώδεις αὐτοὺς γενέσθαι τῶν ἀναγκαίων
<span class="lb" data-page="16.768" data-line="17" id="l16.768.17"></span>ἐστὶν, ἀλλὰ τῶν ἐνδεχομένων. τοῦτο δὲ καὶ αὐτὸς
<span class="lb" data-page="16.768" data-line="18" id="l16.768.18"></span>ὡμολόγησεν εἰπὼν, ἆρά γε ἐκ τοιούτων κωματώδεες; ἐφάνη
<span class="pb" data-page="16.769" id="p16.769"></span>
<span class="lb" data-page="16.769" data-line="1" id="l16.769.1"></span>γοῦν αὐτὸ διὰ τῶν ἔμπροσθεν ἀεὶ προσγράφων, ἐφ’ ὧν οὐδ’
<span class="lb" data-page="16.769" data-line="2" id="l16.769.2"></span>αὐτὸς ἀποφήνασθαί τι τολμᾷ. καὶ μέντοι καὶ τἄλλα τὰ
<span class="lb" data-page="16.769" data-line="3" id="l16.769.3"></span>ἐφεξῆς ἄχρι τέλους τῆς ῥήσεως ὁμοίως ἔχει τὴν ἀτοπίαν,
<span class="lb" data-page="16.769" data-line="4" id="l16.769.4"></span>ὡς ἴσως ἐχρῆν ἡμᾶς ἤδη πεπαῦσθαι τῆς ἐξηγήσεως τῶν
<span class="lb" data-page="16.769" data-line="5" id="l16.769.5"></span>ὑπολοίπων ἐν τῷ βιβλίῳ ῥήσεων. τοῖς μὲν γὰρ ἀκριβῶς
<span class="lb" data-page="16.769" data-line="6" id="l16.769.6"></span>ἐκμεμαθηκόσι τίνα τε ἐν τοῖς Ἱπποκράτους γέγραπται βιβλίοις,
<span class="lb" data-page="16.769" data-line="7" id="l16.769.7"></span>ὅσα τε κατὰ τὰς ἐξηγήσεις αὐτῶν ὑπ’ ἐμοῦ λέλεκται,
<span class="lb" data-page="16.769" data-line="8" id="l16.769.8"></span>γινώσκειν ὑπάρχει τίνα μέντοι τῶν σημείων ἔγραψεν, ἵνα
<span class="lb" data-page="16.769" data-line="9" id="l16.769.9"></span>ἔχῃ τὴν προγνωστικὴν ὡσαύτως ἔχουσαν ἀεὶ, τίνα δ’ ὡς
<span class="lb" data-page="16.769" data-line="10" id="l16.769.10"></span>τὸ πολὺ, τίνα δ’ ἀμφίβολον ἢ σπάνιον, ἔτι τε τὰς ἐν τούτοις
<span class="lb" data-page="16.769" data-line="11" id="l16.769.11"></span>αὐτοῖς, ἐν τῷ μᾶλλόν τε καὶ ἧττον διαφορὰς, ὥστ’
<span class="lb" data-page="16.769" data-line="12" id="l16.769.12"></span>οὐδὲν ἐμοῦ πρὸς τὰ παρόντα δέονται. τοῖς δὲ πρὶν ἐκεῖνα
<span class="lb" data-page="16.769" data-line="13" id="l16.769.13"></span>μαθεῖν ἐπὶ ταῦτα ἐλθοῦσι μακροῦ πάνυ λόγου καθ’ ἕκαστον
<span class="lb" data-page="16.769" data-line="14" id="l16.769.14"></span>αὐτῶν ἐστι χρεία, ὥστε μὴ τριῶν, ἀλλὰ τριάκοντα
<span class="lb" data-page="16.769" data-line="15" id="l16.769.15"></span>δεηθῆναι βιβλίων. ἐγὼ μὲν οὖν τὰς ἐν τοῖς πιστοῖς τῶν
<span class="lb" data-page="16.769" data-line="16" id="l16.769.16"></span>ἀντιγράφων ὁμολογουμένας γραφὰς ἐν τῇ προκειμένῃ ῥήσει
<span class="lb" data-page="16.769" data-line="17" id="l16.769.17"></span>διῆλθον. εἰσὶ δὲ καὶ ἄλλαι πολλαὶ γραφαὶ, ἄλλαι ἄλλως
<span class="pb" data-page="16.770" id="p16.770"></span>
<span class="lb" data-page="16.770" data-line="1" id="l16.770.1"></span>ὡς ἂν ἐθελήσωσιν, ἀλλ’ εἰς ἄπειρον, ὡς ἔφην, μῆκος ἐκπεσεῖν
<span class="lb" data-page="16.770" data-line="2" id="l16.770.2"></span>ἀναγκασθήσομαι πασῶν μνημονεύων.
</p>
<span class="lb rule" data-page="16.770" data-line="3" id="l16.770.3"></span>
          </article>

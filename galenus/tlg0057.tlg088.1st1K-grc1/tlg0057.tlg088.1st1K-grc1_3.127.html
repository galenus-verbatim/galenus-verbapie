<article xmlns="http://www.w3.org/1999/xhtml" id="urn:cts:greekLit:tlg0057.tlg088.1st1K-grc1:3.127">
<span class="pb page1" data-page="16.782" id="p16.782"></span>
<span class="milestone ed1page page1" data-n="5.210" data-unit="ed1page" id="ed1page.5.210"></span>
<span class="milestone ed2page page1" data-n="8.788" data-unit="ed2page" id="ed2page.8.788"></span>
<span class="lb head" data-page="16.782" data-line="15" id="l16.782.15"></span>
            <blockquote class="quote lemma">
<span class="lb" data-page="16.782" data-line="16" id="l16.782.16"></span><span class="milestone ed2page" data-n="8.789" data-unit="ed2page" id="ed2page.8.789"></span>Τὰ ἀνάπαλιν αἱμοῤῥαγέοντα κακὸν οἷον ἐπὶ σπληνὶ
<span class="lb" data-page="16.782" data-line="17" id="l16.782.17"></span>μεγάλῳ ἐκ δεξιοῦ ῥέειν καὶ τὰ καθ’ ὑποχόνδριον ὡσαύτως.
<span class="lb" data-page="16.782" data-line="18" id="l16.782.18"></span>ἐφ’ ἱδρῶτι δὲ κάκιον.
</blockquote>
<span class="lb rule" data-page="16.782" data-line="19" id="l16.782.19"></span>
            <span class="pb" data-page="16.783" id="p16.783"></span>
            <p>
<span class="lb" data-page="16.783" data-line="1" id="l16.783.1"></span><span class="milestone ed1page" data-n="5.211" data-unit="ed1page" id="ed1page.5.211"></span>Εἵ τι καὶ ἄλλο πολλάκις αὐτὸς ἀποβαῖνον εἶδον,
<span class="lb" data-page="16.783" data-line="2" id="l16.783.2"></span>οὕτω καὶ τοῦτο. φαίνεται δὲ καὶ Ἱπποκράτης ἐκ
<span class="lb" data-page="16.783" data-line="3" id="l16.783.3"></span>πολλῆς πείρας ἠθροικέναι τὰ καθόλου ἐκ τῆς ἐπὶ μέρους
<span class="lb" data-page="16.783" data-line="4" id="l16.783.4"></span>αὐτῷ γεγονυίας. καὶ γὰρ κατὰ τὰ τῶν ἐπιδημιῶν βιβλία
<span class="lb" data-page="16.783" data-line="5" id="l16.783.5"></span>πολλοὺς ἔγραψεν ἀῤῥώστους αἱμοῤῥαγήσαντας ἐπ’ ἀγαθῷ,
<span class="lb" data-page="16.783" data-line="6" id="l16.783.6"></span>τοὺς δ’ αὖ πάλιν ἐπὶ κακῷ. τὴν δ’ αἰτίαν τούτων ἀποφηνάμενοι
<span class="lb" data-page="16.783" data-line="7" id="l16.783.7"></span>ἑτέρωθι σκεπτόμεθα. νυνὶ δ’ ἀρκέσει τοῦτο γινώσκειν,
<span class="lb" data-page="16.783" data-line="8" id="l16.783.8"></span>ὡς οἱ φάσκοντες, ὥσπερ ἐξ ἥπατος ἡ κοίλη φλὲψ
<span class="lb" data-page="16.783" data-line="9" id="l16.783.9"></span>ἀναφέρεται διὰ τοῦ θώρακος, οὕτω καὶ ἐκ σπληνὸς ἑτέραν
<span class="lb" data-page="16.783" data-line="10" id="l16.783.10"></span>ἀρχομένην διανέμεσθαι τοῖς ἀριστεροῖς μέρεσιν, οὐκ ἀληθεύουσι.
<span class="lb" data-page="16.783" data-line="11" id="l16.783.11"></span>μία γάρ ἐστι μόνη φλὲψ ἐκ τῶν κάτω τοῦ διαφράγματος
<span class="lb" data-page="16.783" data-line="12" id="l16.783.12"></span>ἀνερχομένη. ζητεῖται δ’ οὐκ ἀλόγως ὑπὸ τῶν
<span class="lb" data-page="16.783" data-line="13" id="l16.783.13"></span>ἐξηγητῶν διὰ τί προσέθηκε τὸ ἐπὶ σπληνὶ τῷ μεγάλῳ καί
<span class="lb" data-page="16.783" data-line="14" id="l16.783.14"></span>φασιν οἱ τὰ πιθανώτατα δόξαντες λέγειν ἐπὶ σμικροῦ
<span class="lb" data-page="16.783" data-line="15" id="l16.783.15"></span>σπληνὸς οὐ πάνυ σαφῆ γίνεσθαι τὴν ἐφ’ ἑκάτερα ῥοπὴν
<span class="lb" data-page="16.783" data-line="16" id="l16.783.16"></span>ὠφελείας ἢ βλάβης. ἐμοὶ δὲ δοκεῖ προσθεῖναι τῷ λόγῳ τὸ
<span class="lb" data-page="16.783" data-line="17" id="l16.783.17"></span>μεγάλῳ, ὡς εἰ καὶ ἐξηρμένῳ ἢ ὀγκωμένῳ ἢ φλεγμαίνοντι
<span class="pb" data-page="16.784" id="p16.784"></span>
<span class="lb" data-page="16.784" data-line="1" id="l16.784.1"></span>προσέγραψεν. εἰ γὰρ ἁπλῶς ἐπὶ σπληνὶ ἐγεγράφει, ζήτησις
<span class="lb" data-page="16.784" data-line="2" id="l16.784.2"></span>πάλιν ἂν ἦν ἑτέρα τί πάσχοντος λέγει τοῦ σπληνός. εἰ οὖν
<span class="lb" data-page="16.784" data-line="3" id="l16.784.3"></span>τοῦτο μὴ ζητῶμεν, ἀλλ’ εἰδῶμεν ἐπὶ παντὸς ὄγκου τοῦ παρὰ
<span class="lb" data-page="16.784" data-line="4" id="l16.784.4"></span>φύσιν ἐν σπληνὶ τὴν ἀνάπαλιν αἱμοῤῥαγίαν βλαβερὰν οὖσαν,
<span class="lb" data-page="16.784" data-line="5" id="l16.784.5"></span>ἕνεκεν τοῦ διορισμοῦ προσέγραψε τὸ μεγάλῳ. παράδειγμα
<span class="lb" data-page="16.784" data-line="6" id="l16.784.6"></span>δέ ἐστι τοῦτο αὐτὸ δηλονότι τὸ ἐπὶ σπληνὸς ἁπάντων τῶν
<span class="lb" data-page="16.784" data-line="7" id="l16.784.7"></span>ἀνάπαλιν αἱμοῤῥαγούντων καὶ διὰ τοῦτο πρόσκειται τῷ λόγῳ,
<span class="lb" data-page="16.784" data-line="8" id="l16.784.8"></span>τὸ οἷον ὡς εἰ καὶ οὕτως εἰρήκει, οἷον ἐφ’ ἥπατι μεγάλῳ
<span class="lb" data-page="16.784" data-line="9" id="l16.784.9"></span>ἐξ ἀριστεροῦ μυκτῆρος αἱμοῤῥαγία γινομένη, ἀλλ’ οὕτως
<span class="lb" data-page="16.784" data-line="10" id="l16.784.10"></span>ἐπὶ σπληνὶ, ὡς παραδείγματι, ἐφ’ ἧπαρ μεταβῆναι προφανὲς
<span class="lb" data-page="16.784" data-line="11" id="l16.784.11"></span>εἶναι δοκήσας, οὐκέτ’ ἐμνημόνευσε τοῦ ἥπατος. ὅτι
<span class="lb" data-page="16.784" data-line="12" id="l16.784.12"></span>δ’ ἂν ἀπὸ σπλάγχνου πάλιν ἐπὶ σπλάγχνον ἡ μετάβασις
<span class="lb" data-page="16.784" data-line="13" id="l16.784.13"></span>ἐγίνετο, προσέθηκε τὸ ὑποχόνδριον εἰπὼν καὶ τὰ καθ’ ὑποχόνδριον
<span class="lb" data-page="16.784" data-line="14" id="l16.784.14"></span>ὡσαύτως, ἵνα μὴ μόνον ἐπὶ τοῖς σπλάγχνοις τὰς
<span class="lb" data-page="16.784" data-line="15" id="l16.784.15"></span>κατ’ ἴξιν αἱμοῤῥαγίας ἀγαθὰς εἶναι νομίζωμεν ἢ κακὰς τὰς
<span class="lb" data-page="16.784" data-line="16" id="l16.784.16"></span>ἀνάπαλιν, ἀλλὰ καὶ τοῖς ὑποχονδρίοις. οὔσης δὲ κακῆς τῆς
<span class="lb" data-page="16.784" data-line="17" id="l16.784.17"></span>ἀνάπαλιν αἱμοῤῥαγίας ἔτι μοχθηρότερον γίνεται τὸ σημεῖον
<span class="pb" data-page="16.785" id="p16.785"></span>
<span class="lb" data-page="16.785" data-line="1" id="l16.785.1"></span>ἐὰν μετ’ ἐφιδρώσεως συμβαίνει. ἐφίδρωσιν δὲ πολλάκις μὲν
<span class="lb" data-page="16.785" data-line="2" id="l16.785.2"></span>ἤδη κατὰ τὸ βιβλίον ἔγραψεν, οὐδαμόθι δὲ σαφῶς οὕτως
<span class="lb" data-page="16.785" data-line="3" id="l16.785.3"></span>ὡς γνῶναι πότερον τὴν περὶ θώρακα καὶ κεφαλὴν γινομένην
<span class="lb" data-page="16.785" data-line="4" id="l16.785.4"></span>ἱδρώτων ἐπιφάνειαν οὕτως ὠνόμασεν ἢ καὶ τὴν δι’ ὅλου
<span class="lb" data-page="16.785" data-line="5" id="l16.785.5"></span>τοῦ σώματος, ὅταν ὀλίγοι τε καὶ μηδὲν ὠφελοῦντες γίνωνται.
<span class="lb" data-page="16.785" data-line="6" id="l16.785.6"></span>μοχθηρὸν μὲν οὖν ἑκάτερον αὐτῶν ἐστι, μοχθηρότερον
<span class="lb" data-page="16.785" data-line="7" id="l16.785.7"></span>δὲ ἐν τοῖς ἄνω μέρεσι γίνεται. σημαινούσης γὰρ ἁπάσης
<span class="lb" data-page="16.785" data-line="8" id="l16.785.8"></span>ἐφιδρώσεως ἤτοι πλῆθος ἐν τοῖς ἐφιδροῦσι μορίοις ἢ
<span class="lb" data-page="16.785" data-line="9" id="l16.785.9"></span>τῆς καθεκτικῆς δυνάμεως ἀῤῥωστίαν, ὁπότερον ἂν ᾖ τούτων,
<span class="lb" data-page="16.785" data-line="10" id="l16.785.10"></span>ἐν τοῖς περὶ θώρακα καὶ κεφαλὴν τόποις μοχθηρότερόν
<span class="lb" data-page="16.785" data-line="11" id="l16.785.11"></span>ἐστι σημεῖον ἢ κατ’ ἄλλο τι μέρος γεγονότα.
</p>
<span class="lb rule" data-page="16.785" data-line="12" id="l16.785.12"></span>
          </article>

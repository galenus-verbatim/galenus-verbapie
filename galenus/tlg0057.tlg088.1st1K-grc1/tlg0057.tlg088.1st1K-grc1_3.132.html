<article xmlns="http://www.w3.org/1999/xhtml" id="urn:cts:greekLit:tlg0057.tlg088.1st1K-grc1:3.132">
<span class="pb page1" data-page="16.792" id="p16.792"></span>
<span class="milestone ed1page page1" data-n="5.212" data-unit="ed1page" id="ed1page.5.212"></span>
<span class="milestone ed2page page1" data-n="8.792" data-unit="ed2page" id="ed2page.8.792"></span>
<span class="lb head" data-page="16.792" data-line="15" id="l16.792.15"></span>
            <blockquote class="quote lemma">
<span class="lb" data-page="16.792" data-line="16" id="l16.792.16"></span>Ὀσφύϊ ἐπωδύνῳ καρδιαλγικὰ προσεόντα σημεῖα αἱμοῤῥαγώδεα,
<span class="lb" data-page="16.792" data-line="17" id="l16.792.17"></span>οἶμαι καὶ προγεγενημένον σημεῖον.
</blockquote>
<span class="lb rule" data-page="16.792" data-line="18" id="l16.792.18"></span>
            <span class="pb" data-page="16.793" id="p16.793"></span>
            <p>
<span class="lb" data-page="16.793" data-line="1" id="l16.793.1"></span>Οὐ καλῶς τὴν ῥῆσιν ταύτην ἐξηγήσαντο πολλοὶ τῶν
<span class="lb" data-page="16.793" data-line="2" id="l16.793.2"></span>γεγραφότων εἰς τὸ βιβλίον ὑπομνήματα, μετὰ τοῦ καὶ διενεχθῆναι
<span class="lb" data-page="16.793" data-line="3" id="l16.793.3"></span>πρὸς ἀλλήλους. ἐμοὶ δ’ ἄν τις αὐτὴν δοκεῖ χρησίμως
<span class="lb" data-page="16.793" data-line="4" id="l16.793.4"></span>τοῖς μανθάνουσιν ἐξηγήσασθαι, κατὰ τόνδε τὸν τρόπον
<span class="lb" data-page="16.793" data-line="5" id="l16.793.5"></span>οὐκ ἐμνημόνευσεν ἐν τῷ λόγῳ πυρετῶν ἢ ὀξέος νοσήματος,
<span class="lb" data-page="16.793" data-line="6" id="l16.793.6"></span>ὥσπερ εἴωθεν. εἰκὸς οὖν ἐστιν ἐπὶ τῶν ἀπυρέτων
<span class="lb" data-page="16.793" data-line="7" id="l16.793.7"></span>αὐτοῦ γίνεσθαι τὸν λόγον, ἐπ’ οὐδεμιᾷ προφάσει φανερᾷ,
<span class="lb" data-page="16.793" data-line="8" id="l16.793.8"></span>πλείοσιν ἡμέραις ἐφεξῆς ὀδυνωμένων ὀσφὺν καὶ καρδιαλγούντων.
<span class="lb" data-page="16.793" data-line="9" id="l16.793.9"></span>ἐπὶ τούτων οὖν προσδοκᾶν χρὴ δι’ αἱμοῤῥοΐδων
<span class="lb" data-page="16.793" data-line="10" id="l16.793.10"></span>κενώσεως. δύναιο δ’ ἂν οὐ μόνον ὅτι γενήσεται τοῦτο
<span class="lb" data-page="16.793" data-line="11" id="l16.793.11"></span>προλέγειν, ἀλλὰ καὶ δι’ ἐπίσχεσιν αἱμοῤῥοΐδων αὐτὰ γενέσθαι
<span class="lb" data-page="16.793" data-line="12" id="l16.793.12"></span>τεκμαίρεσθαι καὶ μᾶλλον εἰ βλέποις τὴν κρᾶσιν τοῦ
<span class="lb" data-page="16.793" data-line="13" id="l16.793.13"></span>ταῦτα πάσχοντος μελαγχολικὴν, ὥστε σοι τὴν ἐκ τῶν εἰρημένων
<span class="lb" data-page="16.793" data-line="14" id="l16.793.14"></span>πρόῤῥησιν οὐ μόνον μέλλοντος, ἀλλὰ καὶ προγεγονότος
<span class="lb" data-page="16.793" data-line="15" id="l16.793.15"></span>εἶναι, καὶ τρίτον γε τοῦ ἐνεστῶτος. ὅταν γὰρ ἀπὸ τῶν
<span class="lb" data-page="16.793" data-line="16" id="l16.793.16"></span>ἄλλων διορισθῇ τὸ τῆς ὀσφύος ἄλγημα καὶ ἡ καρδιαλγία,
<span class="lb" data-page="16.793" data-line="17" id="l16.793.17"></span>προγεγονότος μὲν ἔσται πρόγνωσις ἐκ τοῦ γνῶναι καὶ πρόσθεν
<span class="lb" data-page="16.793" data-line="18" id="l16.793.18"></span>αὐτῷ γεγονέναι δι’ αἱμοῤῥοΐδος κένωσιν, μέλλοντος
<span class="pb" data-page="16.794" id="p16.794"></span>
<span class="lb" data-page="16.794" data-line="1" id="l16.794.1"></span>δὲ, ὅτι καὶ νῦν ἔσται, ἐνεστώσης δὲ τῆς διαθέσεως αὐτῆς,
<span class="lb" data-page="16.794" data-line="2" id="l16.794.2"></span>σαφῆ τὰ συμπτώματα. πλήθους γὰρ ἠθροισμένου κατὰ τὰς
<span class="lb" data-page="16.794" data-line="3" id="l16.794.3"></span>φλέβας λεπτὸς μέν τις ὀῤῥὸς αὐτῷ συῤῥέων εἰς τὴν γαστέρα
<span class="lb" data-page="16.794" data-line="4" id="l16.794.4"></span>τὰς καρδιαλγίας ἐργάζεται, προσαναβαίνων ἐπὶ τὸ
<span class="lb" data-page="16.794" data-line="5" id="l16.794.5"></span>κατ’ αὐτὴν στόμα, πάντων σχεδὸν αἰσθητικώτατον ὑπάρχον
<span class="lb" data-page="16.794" data-line="6" id="l16.794.6"></span>τῶν μορίων. τὸ δὲ πλεῖστον τοῦ πλήθους εἰς τὸ κάτω χωρίον
<span class="lb" data-page="16.794" data-line="7" id="l16.794.7"></span>ῥέπον, ἐφ’ ὃ καὶ πρῶτον εἰώθασί γε φέρεσθαι, τὰ
<span class="lb" data-page="16.794" data-line="8" id="l16.794.8"></span>τῆς ὀσφύος ἀλγήματα γενήσεται.
</p>
<span class="lb rule" data-page="16.794" data-line="9" id="l16.794.9"></span>
          </article>

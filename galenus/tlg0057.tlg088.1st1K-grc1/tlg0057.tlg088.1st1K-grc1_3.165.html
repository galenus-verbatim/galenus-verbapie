<article xmlns="http://www.w3.org/1999/xhtml" id="urn:cts:greekLit:tlg0057.tlg088.1st1K-grc1:3.165">
<span class="pb page1" data-page="16.830" id="p16.830"></span>
<span class="milestone ed1page page1" data-n="5.218" data-unit="ed1page" id="ed1page.5.218"></span>
<span class="milestone ed2page page1" data-n="8.805" data-unit="ed2page" id="ed2page.8.805"></span>
<span class="lb head" data-page="16.830" data-line="10" id="l16.830.10"></span>
            <blockquote class="quote lemma">
<span class="lb" data-page="16.830" data-line="11" id="l16.830.11"></span>Ἆρά γέ εἰσι τὰ πρῶτα κεφαλαλγικοὶ; ἆρά γε καὶ ἐφιδρῶσι
<span class="lb" data-page="16.830" data-line="12" id="l16.830.12"></span>τὰ ἄνω καὶ ἐπιῤῥιγοῦσιν; εἶτα καὶ κοιλίη καταῤῥήγνυται
<span class="lb" data-page="16.830" data-line="13" id="l16.830.13"></span>καί τι κωματῶδες; ἆρά γε καὶ ὑδατώδεα οὖρα ἐναιωρεύμενα
<span class="lb" data-page="16.830" data-line="14" id="l16.830.14"></span>λευκοῖς καὶ ποικίλως ἔκλευκα δυσώδεά πως, εἶτα
<span class="lb" data-page="16.830" data-line="15" id="l16.830.15"></span>παρ’ οὖς; ἆρά γέ εἰσι τὰ αὐτὰ οὖρα στάξιες πυκναί;
<span class="lb" data-page="16.830" data-line="16" id="l16.830.16"></span>ἆρά γε καὶ γλῶσσα τούτοις λείη;
</blockquote>
<span class="lb rule" data-page="16.830" data-line="17" id="l16.830.17"></span>
            <span class="pb" data-page="16.831" id="p16.831"></span>
            <p>
<span class="lb" data-page="16.831" data-line="1" id="l16.831.1"></span>Ἂν, ὡς ἔφην, ἄρξηται τῆς προγνώσεως, ἀφ’ ὧν Ἱπποκράτης
<span class="lb" data-page="16.831" data-line="2" id="l16.831.2"></span>ἔγραψεν ἐν τῷ προγνωστικῷ καὶ ταῖς ἐπιδημίαις,
<span class="lb" data-page="16.831" data-line="3" id="l16.831.3"></span>ὑπὲρ πασῶν ἀποστάσεων καθόλου γενήσεται, κἀκ τῶν εἰρημένων
<span class="lb" data-page="16.831" data-line="4" id="l16.831.4"></span>αὐτῷ τις εἰς ἀσφαλεστέραν ἀπόφασιν ὠφέλεια. ἐὰν
<span class="lb" data-page="16.831" data-line="5" id="l16.831.5"></span>γὰρ ἐλπίσῃς ἀπόστασιν ἔσεσθαι, σκέπτου τὴν ῥοπὴν τῶν
<span class="lb" data-page="16.831" data-line="6" id="l16.831.6"></span>χυμῶν εἰς ὅ τι μόριον ποιοῦνται, καὶ οὕτως ἑκάστου τῶν
<span class="lb" data-page="16.831" data-line="7" id="l16.831.7"></span>περὶ τὴν κεφαλὴν συμπτωμάτων τὴν δύναμιν ἐκλογισάμενος
<span class="lb" data-page="16.831" data-line="8" id="l16.831.8"></span>ἧττόν τε καὶ μᾶλλον ἐλπίσεις ἔσεσθαι τὰς παρωτίδας. ἕνεκα
<span class="lb" data-page="16.831" data-line="9" id="l16.831.9"></span>τοίνυν παραδείγματος οὐ χεῖρον ἐπ’ αὐτῶν, ὧν νῦν προεχειρήσατο
<span class="lb" data-page="16.831" data-line="10" id="l16.831.10"></span>ποιῆσαι τὸν λόγον. κεφαλαλγία αὖ τῶν σημαινόντων
<span class="lb" data-page="16.831" data-line="11" id="l16.831.11"></span>ἐστὶν ἐπὶ τὴν κεφαλὴν γίνεσθαι τὴν ῥοπὴν τῶν χυμῶν.
<span class="lb" data-page="16.831" data-line="12" id="l16.831.12"></span>τοῦ δὲ ἐφιδροῦντος μικρὰν δύναμιν εἰς τὴν τοιαύτην
<span class="lb" data-page="16.831" data-line="13" id="l16.831.13"></span>πρόγνωσιν ἔχει, μείζονα δ’ αὐτοῦ τὸ ἐπιῤῥιγοῦν.
<span class="lb" data-page="16.831" data-line="14" id="l16.831.14"></span><span class="milestone ed2page" data-n="8.806" data-unit="ed2page" id="ed2page.8.806"></span>τὸ δὲ καταῤῥήγνυσθαι τὴν κοιλίαν οὐκ οἶδα ὅπως ἄν τις
<span class="lb" data-page="16.831" data-line="15" id="l16.831.15"></span>φαίη δηλωτικὸν εἶναι τῆς τῶν παρωτίδων γενέσεως, ἀλλὰ
<span class="lb" data-page="16.831" data-line="16" id="l16.831.16"></span>τοὐναντίον ἐπὶ τὰ κάτω τὴν ῥοπὴν ἐργάζεσθαι τοῖς λυποῦσι
<span class="lb" data-page="16.831" data-line="17" id="l16.831.17"></span>χυμοῖς. τὸ κωματῶδες ἀξιόλογόν ἐστι σημεῖον εἰς παρωτίδων
<span class="lb" data-page="16.831" data-line="18" id="l16.831.18"></span>γένεσιν. ἀλλὰ καὶ τὰ ὑδατώδη τῶν οὔρων, οἷς ἐναιωρεῖται
<span class="pb" data-page="16.832" id="p16.832"></span>
<span class="lb" data-page="16.832" data-line="1" id="l16.832.1"></span>λευκὰ συντελεῖ κατὰ συμβεβηκὸς εἰς τὴν πρόγνωσιν,
<span class="lb" data-page="16.832" data-line="2" id="l16.832.2"></span>ἐπειδὴ τὰ μὲν ὑδατώδη χωρὶς ἐναιωρημάτων λευκῶν, ἄπεπτον
<span class="lb" data-page="16.832" data-line="3" id="l16.832.3"></span>εἶναι τὸ νόσημα δηλοῖ. τὰ δὲ καὶ τὴν σύστασιν
<span class="lb" data-page="16.832" data-line="4" id="l16.832.4"></span>κατὰ φύσιν ἔχοντα καὶ πρὸς τοῦτο ἐναιωρήματα ἴσχοντα
<span class="lb" data-page="16.832" data-line="5" id="l16.832.5"></span>λευκὰ, πεπέφθαι δηλοῖ τὴν νόσον χωρὶς ὑποστάσεως. χρὴ
<span class="lb" data-page="16.832" data-line="6" id="l16.832.6"></span>τοίνυν αὐτὰ μὴ ἄπεπτα παντάπασιν εἶναι, μήτε πεπέφθαι
<span class="lb" data-page="16.832" data-line="7" id="l16.832.7"></span>τελέως, ἵνα ἡ φύσις ἀπόστασιν ἐργάσηται. τὰ δὲ ποικίλως
<span class="lb" data-page="16.832" data-line="8" id="l16.832.8"></span>ἔκλευκα καὶ δυσώδεα σπανίως μὲν ἀπόστασιν ἔχει γιγνομένην·
<span class="lb" data-page="16.832" data-line="9" id="l16.832.9"></span>εἰ δέ ποτε καὶ σχοίη, κακὴν ἕξει. καλῶς οὖν προσέθηκεν
<span class="lb" data-page="16.832" data-line="10" id="l16.832.10"></span>ἀπορῶν ἆρά γε οἷσι τὰ τοιαῦτα οὖρα στάξιες πυκναί;
<span class="lb" data-page="16.832" data-line="11" id="l16.832.11"></span>κακοήθειαι γὰρ ἐν τοῖς χυμοῖς οὖσιν ἀπέπτοις, κἂν ἐπὶ τὴν
<span class="lb" data-page="16.832" data-line="12" id="l16.832.12"></span>κεφαλὴν ἀνενεχθῶσιν, οὗτοι στάξεις μᾶλλον ἐκ ῥινῶν ποιοῦσι
<span class="lb" data-page="16.832" data-line="13" id="l16.832.13"></span>κακοήθεις, οὐ παρωτίδας. τὸ δὲ, ἆρά γε καὶ ἡ γλῶττα
<span class="lb" data-page="16.832" data-line="14" id="l16.832.14"></span>τούτοισι λείη; ἀπορητικόν ἐστιν. ἐπὶ γὰρ τοῖς προειρημένοις
<span class="lb" data-page="16.832" data-line="15" id="l16.832.15"></span>εὐλογώτερόν ἐστι καὶ πυρετοὺς κακοήθεις γίγνεσθαι καὶ
<span class="lb" data-page="16.832" data-line="16" id="l16.832.16"></span>γλῶτταν τραχύνεσθαι.
</p>
<span class="lb rule" data-page="16.832" data-line="17" id="l16.832.17"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg088.1st1K-grc1:3.95">
<span class="pb page1" data-page="16.705" id="p16.705"></span>
<span class="milestone ed1page page1" data-n="5.199" data-unit="ed1page" id="ed1page.5.199"></span>
<span class="milestone ed2page page1" data-n="8.763" data-unit="ed2page" id="ed2page.8.763"></span>
            <h2>ΓΑΛΗΝΟΥ ΕΙΣ ΤΟ ΙΠΠΟΚΡΑΤΟΥΣ
<br></br>ΠΡΟΡΡΗΤΙΚΩΝ ΒΙΒΛΙΟΝ ΠΡΩΤΟΝ
<br></br>ΥΠΟΜΝΗΜΑ ΤΡΙΤΟΝ.
</h2>
<span class="lb head" data-page="16.705" data-line="1" id="l16.705.1"></span>
            <blockquote class="quote lemma">
<span class="lb" data-page="16.705" data-line="2" id="l16.705.2"></span>Οἷς κῶμα γίνεται ἐπάφρων περιελθόντων, πυρετὸς παροξύνεται
<span class="lb" data-page="16.705" data-line="3" id="l16.705.3"></span>ὀξύς.
</blockquote>
<span class="lb rule" data-page="16.705" data-line="4" id="l16.705.4"></span>
            <p>
<span class="lb" data-page="16.705" data-line="5" id="l16.705.5"></span>Τὴν πρώτην ἁπασῶν ῥῆσιν ἐξηγησαμένῳ τοῦ προκειμένου
<span class="lb" data-page="16.705" data-line="6" id="l16.705.6"></span>βιβλίου γέγραπταί μοι βιβλίδιον ἐπιγεγραμμένον περὶ
<span class="lb" data-page="16.705" data-line="7" id="l16.705.7"></span>τοῦ παρ’ Ἱπποκράτην κώματος, ἐν ᾧ ἐπιδέδεικται τὸ σημαινόμενον
<span class="lb" data-page="16.705" data-line="8" id="l16.705.8"></span>ὑπὸ τῆς φωνῆς ταύτης, εἶναι τὴν εἰς ὕπνον καταφορὰν,
<span class="pb" data-page="16.706" id="p16.706"></span>
<span class="lb" data-page="16.706" data-line="1" id="l16.706.1"></span>ἐγρηγορέναι μὲν ἀναπεπταμένοις τοῖς ὀφθαλμοῖς
<span class="lb" data-page="16.706" data-line="2" id="l16.706.2"></span>οὐ δυναμένων τῶν κωματωδῶν, οὐκ ἐξ ἅπαντος δὲ κοιμωμένων,
<span class="lb" data-page="16.706" data-line="3" id="l16.706.3"></span>ἐπειδὰν μύσωσιν αὐτοὺς, ἀλλ’ ἔστιν ὅτε καὶ ἀγρυπνούντων.
<span class="lb" data-page="16.706" data-line="4" id="l16.706.4"></span>ἔδειξα δὲ σημαίνεσθαι τοῦτο δι’ ὧν εἶπεν ὁ
<span class="lb" data-page="16.706" data-line="5" id="l16.706.5"></span>Ἱπποκράτης ἐν ὁμολογουμένοις γνησίοις βιβλίοις, τῷ τε
<span class="lb" data-page="16.706" data-line="6" id="l16.706.6"></span>πρώτῳ καὶ τῷ τρίτῳ τῶν γνησίων <span class="milestone ed2page" data-n="8.764" data-unit="ed2page" id="ed2page.8.764"></span>ἐπιδημιῶν, ἐκ
<span class="lb" data-page="16.706" data-line="7" id="l16.706.7"></span>τῶν συμφραζομένων ἢ φαινομένων ἢ ὅπως ἄν τις ὀνομάζειν
<span class="lb" data-page="16.706" data-line="8" id="l16.706.8"></span>ἐθέλοι, τῷ τοῦ κώματος ὀνόματι. μόνως γὰρ οὕτως εὑρίσκεται
<span class="lb" data-page="16.706" data-line="9" id="l16.706.9"></span>τὸ σημαινόμενον ὑφ’ ἑκάστης φωνῆς, οὐ μὴν ἐν
<span class="lb" data-page="16.706" data-line="10" id="l16.706.10"></span>τούτῳ γε τῷ βιβλίῳ δυνατὸν ἐγένετό μοι μέχρι δεῦρο διὰ
<span class="lb" data-page="16.706" data-line="11" id="l16.706.11"></span>τῶν συμφραζόντων εὑρεῖν τὸ σημαινόμενον ἐκ τοῦ κώματος,
<span class="lb" data-page="16.706" data-line="12" id="l16.706.12"></span>ἁπασῶν δὲ τῶν ῥήσεων αἰνιγματωδῶς ἑρμηνευομένων. ἀλλ’
<span class="lb" data-page="16.706" data-line="13" id="l16.706.13"></span>οὐδ’ ἐν τοῖς ἐφεξῆς οἷόν τε διὰ τῶν συντεταγμένων ὀνομάτων
<span class="lb" data-page="16.706" data-line="14" id="l16.706.14"></span>αὐτῷ τὸ δηλούμενον εὑρεῖν, ὅθεν ὡς ἐν ἀσαφέσι
<span class="lb" data-page="16.706" data-line="15" id="l16.706.15"></span>πάσαις ταῖς ῥήσεσιν ἀσφαλέστερον ὑπέλαβον εἶναι τῆς φωνῆς
<span class="lb" data-page="16.706" data-line="16" id="l16.706.16"></span>ἀκούειν ταύτης, ὡς Ἱπποκράτης ἐχρήσατο. γίγνεσθαι
<span class="lb" data-page="16.706" data-line="17" id="l16.706.17"></span>δὲ καταφορὰν ἂν, ὡς ἐν ἄλλοις τέ τισιν ὑπομνήμασι κἀν
<span class="lb" data-page="16.706" data-line="18" id="l16.706.18"></span>τοῖς περὶ τῶν πεπονθότων τόπων ὑπέδειξα. τὸ μὲν ὑπὸ
<span class="pb" data-page="16.707" id="p16.707"></span>
<span class="lb" data-page="16.707" data-line="1" id="l16.707.1"></span>πλήθους χρηστοῦ βαρυνομένου τοῦ ἐγκεφάλου, καθάπερ ἐπὶ
<span class="lb" data-page="16.707" data-line="2" id="l16.707.2"></span>τῶν μεθυσθέντων, ἔστι δ’ ὅτε διὰ φλεγματικὸν χυμὸν ἢ
<span class="lb" data-page="16.707" data-line="3" id="l16.707.3"></span>καὶ χωρὶς τοῦ χυμοῦ δύσλυτον ψύξιν. ὅταν δ’ ἀγρυπνίᾳ
<span class="lb" data-page="16.707" data-line="4" id="l16.707.4"></span>ζευχθῇ τὸ κῶμα, δακνώδους μίξει χυμοῦ τὴν τοιαύτην
<span class="lb" data-page="16.707" data-line="5" id="l16.707.5"></span>διάθεσιν ἐδείκνυον γίνεσθαι. κατὰ μὲν οὖν τὰ τῶν ἐπιδημιῶν
<span class="lb" data-page="16.707" data-line="6" id="l16.707.6"></span>βιβλία, εἴτ’ ἐκ τῶν συντεταγμένων εἴτ’ ἐκ τῶν συμφραζομένων
<span class="lb" data-page="16.707" data-line="7" id="l16.707.7"></span>ἐθέλοι τις ὀνομάζειν, ἐδηλοῦτο τοῦ κώματος ἡ
<span class="lb" data-page="16.707" data-line="8" id="l16.707.8"></span>διαφορὰ μετὰ τοῦ καὶ αὐτὸν τὸν Ἱπποκράτην διορίζεσθαι,
<span class="lb" data-page="16.707" data-line="9" id="l16.707.9"></span>ποτὲ μὲν βαθὺ κῶμα λέγοντα, ποτὲ δὲ ὑπνῶδες, ποτὲ δὲ
<span class="lb" data-page="16.707" data-line="10" id="l16.707.10"></span>ἄγρυπνον ἥ τι τοιοῦτον. κατὰ δὲ τοῦτο τὸ βιβλίον, ὃ νῦν
<span class="lb" data-page="16.707" data-line="11" id="l16.707.11"></span>ἡμῖν πρόκειται, μηδ’ ἐκ τῶν τοιούτων διορισμῶν, μηδ’ ἐκ
<span class="lb" data-page="16.707" data-line="12" id="l16.707.12"></span>τῶν συμφραζομένων, ἡμῶν δυναμένων νοεῖν τὴν διαφορὰν
<span class="lb" data-page="16.707" data-line="13" id="l16.707.13"></span>τοῦ κώματος, οὐδὲ τὴν ἐξ αὐτῶν πρόγνωσιν οἶόν τε καταστήσασθαι
<span class="lb" data-page="16.707" data-line="14" id="l16.707.14"></span>βεβαίως. ἔνθα μὲν οὖν ἤτοι παραφροσύνην ἢ
<span class="lb" data-page="16.707" data-line="15" id="l16.707.15"></span>φρενῖτιν ἢ μώρωσιν ἢ κατοχὴν ἐξ ἧς ἔγραψε συνδρομῆς
<span class="lb" data-page="16.707" data-line="16" id="l16.707.16"></span>προλέγει, χρήσιμόν ἐστι τὴν διαφορὰν τοῦ κώματος ἐπίστασθαι·
<span class="lb" data-page="16.707" data-line="17" id="l16.707.17"></span>ἐν δὲ τῇ νῦν προκειμένῃ παντάπασιν ἄχρηστός
<span class="lb" data-page="16.707" data-line="18" id="l16.707.18"></span>ἐστιν ἡ τοιαύτη γνῶσις. ὥσπερ γὰρ ἐπ’ ἄλλων συνδρομῶν
<span class="pb" data-page="16.708" id="p16.708"></span>
<span class="lb" data-page="16.708" data-line="1" id="l16.708.1"></span>οὐκ ὀλίγα συμπτώματα προστίθησιν ὁ γράψας τὸ βιβλίον,
<span class="lb" data-page="16.708" data-line="2" id="l16.708.2"></span>οὐδὲν εἰς ἣν ἀποφαίνεται πρόῤῥησιν συντελοῦντα, κατὰ τὸν
<span class="lb" data-page="16.708" data-line="3" id="l16.708.3"></span>αὐτὸν τρόπον καὶ νῦν ἄχρηστός ἐστι πρὸς τὴν ἐνεστῶσαν
<span class="lb" data-page="16.708" data-line="4" id="l16.708.4"></span>κρίσιν τοῦ κώματος ἡ μνήμη. προπαροξυνόμενον γὰρ τὸν
<span class="lb" data-page="16.708" data-line="5" id="l16.708.5"></span>πυρετὸν ἐπὶ τοῖς ἀφρώδεσι διαχωρήμασιν ἐγὼ μὲν διηνεκῶς
<span class="lb" data-page="16.708" data-line="6" id="l16.708.6"></span>εἶδον, ἕκαστος δὲ τῶν ἄλλων ἀναμιμνησκέσθω τῆς ἰδίας
<span class="lb" data-page="16.708" data-line="7" id="l16.708.7"></span>αὐτοψίας, οὐ μὴν ἐπί γε τοῖς κώμασιν οἱ πυρετοὶ παροξύνονται
<span class="lb" data-page="16.708" data-line="8" id="l16.708.8"></span>πάντως. ἀλλ’ ἴσως ἐθεάσατό τινα κωματώδη ἅμα
<span class="lb" data-page="16.708" data-line="9" id="l16.708.9"></span>τε γενόμενον, ἀφρώδη τε διαχωρήσαντα, κἄπειτα παροξύνοντα,
<span class="lb" data-page="16.708" data-line="10" id="l16.708.10"></span>καὶ διὰ τοῦτ’ ᾠήθη συντελέσαι τι τῷ κώματι τῷ
<span class="lb" data-page="16.708" data-line="11" id="l16.708.11"></span>γινομένῳ τοῦ πυρετοῦ παροξυσμῷ. καθάπαξ οὖν ἐγὼ μὲν
<span class="lb" data-page="16.708" data-line="12" id="l16.708.12"></span>ἀφρῶδες ὠνόμασα τὸ διαχώρημα, καθάπερ Ἱπποκράτης ἐν
<span class="lb" data-page="16.708" data-line="13" id="l16.708.13"></span>τῷ προγνωστικῷ λέγων, ὑδαρὲς δὲ κάρτα ἢ λευκὸν ἢ χλωρὸν
<span class="lb" data-page="16.708" data-line="14" id="l16.708.14"></span>ἰσχυρῶς καὶ ἀφρῶδες διαχωρέειν, πονηρὰ ταῦτα πάντα
<span class="lb" data-page="16.708" data-line="15" id="l16.708.15"></span>καὶ κατὰ τῶν ἐπιδημιῶν οὐκ ὀλιγάκις. ἐξηγητὴς δέ τις
<span class="lb" data-page="16.708" data-line="16" id="l16.708.16"></span>τοῦ προκειμένου συγγράμματος ἔπαφρα καλεῖν ἔφη τὰ τὸν
<span class="lb" data-page="16.708" data-line="17" id="l16.708.17"></span>ἀφρὸν ἄνωθεν ἐποχούμενον ἔχοντα, ὥσπερ ῥυτῶν τινων ὄντων
<span class="lb" data-page="16.708" data-line="18" id="l16.708.18"></span>ἢ διαχωρημάτων ἢ οὔρων ἢ χυμῶν, ἐφ’ ὧν ἐν ἄλλῃ
<span class="pb" data-page="16.709" id="p16.709"></span>
<span class="lb" data-page="16.709" data-line="1" id="l16.709.1"></span>τάξει θέσθαι ὁ ἀφρὸς φαίνεται. διὰ τί δὲ τοῖς πυρικαέσι
<span class="lb" data-page="16.709" data-line="2" id="l16.709.2"></span>πυρετοῖς μόνοις ἀφρῶδες διαχωρεῖται, λέλεκταί μοι πολλάκις,
<span class="lb" data-page="16.709" data-line="3" id="l16.709.3"></span>ὥσπερ γε καὶ ὅτι τὰ συνήθη τῶν ὀνομάτων ἐξαλλάττειν
<span class="lb" data-page="16.709" data-line="4" id="l16.709.4"></span>ὁ τοῦ προκειμένου βιβλίου συγγραφεὺς ἔργον πεποίηται,
<span class="lb" data-page="16.709" data-line="5" id="l16.709.5"></span>κἂν μὴ δύνηται τοῦτο πρᾶξαι, τὰ σημαινόμενα γοῦν
<span class="lb" data-page="16.709" data-line="6" id="l16.709.6"></span>ὑπαλλάττειν μετὰ τοῦ καὶ τὴν σύνταξιν αὐτῶν ἐπιτηδεύειν
<span class="lb" data-page="16.709" data-line="7" id="l16.709.7"></span>ἐν σολοικώδεσι ποιεῖσθαι σχήμασιν. εἰ δὲ οὐ βούλει σύνταξιν
<span class="lb" data-page="16.709" data-line="8" id="l16.709.8"></span>ὀνομάζειν, ἔξεστί σοι σύνθεσιν αὐτὴν καλεῖν.
</p>
<span class="lb rule" data-page="16.709" data-line="9" id="l16.709.9"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg088.1st1K-grc1:3.99">
<span class="pb page1" data-page="16.716" id="p16.716"></span>
<span class="milestone ed1page page1" data-n="5.201" data-unit="ed1page" id="ed1page.5.201"></span>
<span class="milestone ed2page page1" data-n="8.767" data-unit="ed2page" id="ed2page.8.767"></span>
<span class="lb head" data-page="16.716" data-line="15" id="l16.716.15"></span>
            <blockquote class="quote lemma">
<span class="lb" data-page="16.716" data-line="16" id="l16.716.16"></span>Πλευροῦ ἄλγημα ἐπὶ πτύσεσι χολώδεσιν, ἀλόγως ἀφανισθὲν,
<span class="lb" data-page="16.716" data-line="17" id="l16.716.17"></span>ἐξίστανται.
</blockquote>
<span class="lb rule" data-page="16.716" data-line="18" id="l16.716.18"></span>
            <span class="pb" data-page="16.717" id="p16.717"></span>
            <p>
<span class="lb" data-page="16.717" data-line="1" id="l16.717.1"></span>Καὶ τούτου τοῦ λόγου τὸ καθόλου πολλάκις εἴρηται,
<span class="lb" data-page="16.717" data-line="2" id="l16.717.2"></span>πάντων τῶν ἀλόγων ἀφανισθέντων κακόν τι σημαινόντων,
<span class="lb" data-page="16.717" data-line="3" id="l16.717.3"></span>καὶ ἐνταῦθα δὲ πρόσκειται τῶν κατὰ μέρος τι κακὸν γιγνόμενον
<span class="lb" data-page="16.717" data-line="4" id="l16.717.4"></span>ἐπὶ χολώδεσι πτύσμασιν, ἐν πλευριτικοῖς πάθεσιν
<span class="lb" data-page="16.717" data-line="5" id="l16.717.5"></span>ἐξαίφνης ἀφανισθεῖσιν, οὐ μὴν διὰ παντὸς ἢ πλειστάκις,
<span class="lb" data-page="16.717" data-line="6" id="l16.717.6"></span>ἀλλ’ ὅταν ἡ μετάστασις τοῦ χολώδους ἐπὶ τὴν κεφαλὴν
<span class="lb" data-page="16.717" data-line="7" id="l16.717.7"></span>γένηται, τηνικαῦτα μόνον οἱ κάμνοντες ἐξίστανται. τῷ
<span class="lb" data-page="16.717" data-line="8" id="l16.717.8"></span>μέντοι συνήθει τῆς ἑρμηνείας ἤδη χρησάμενος ὁ γράψας τὸ
<span class="lb" data-page="16.717" data-line="9" id="l16.717.9"></span>βιβλίον ἀλλόκοτον ἐποίησε τὴν λέξιν, οὐκ ἐχόντων ἡμῶν
<span class="lb" data-page="16.717" data-line="10" id="l16.717.10"></span>τίνι τὸ ἐξίστανται συντάξομεν. ὅσον μὲν γὰρ ἐπὶ τῇ λέξει,
<span class="lb" data-page="16.717" data-line="11" id="l16.717.11"></span>τῷ τῆς πλευρᾶς ἀλγήματι, φάντος γε αὐτοῦ, πλευροῦ ἄλγημα
<span class="lb" data-page="16.717" data-line="12" id="l16.717.12"></span>ἀλόγως ἀφανισθὲν, ἐξίστανται. πάνυ δ’ ἀκύρως ἂν
<span class="lb" data-page="16.717" data-line="13" id="l16.717.13"></span>εἴη λεγόμενον τὸ τοῦ πλευροῦ ἄλγημα ἀλόγως ἀφανισθὲν
<span class="lb" data-page="16.717" data-line="14" id="l16.717.14"></span>ἐξίστανται. κἂν γὰρ ἀντὶ τοῦ ἐξίστανται ἐξίσταται γράφωμεν
<span class="lb" data-page="16.717" data-line="15" id="l16.717.15"></span>χωρὶς τοῦ ν τῆς πρὸ τέλους συλλαβῆς διὰ μόνου τοῦ
<span class="lb" data-page="16.717" data-line="16" id="l16.717.16"></span>τ καὶ α, καὶ οὕτως ἄτοπος ἡ ἑρμηνεία γίνεται καὶ πολὺ
<span class="pb" data-page="16.718" id="p16.718"></span>
<span class="lb" data-page="16.718" data-line="1" id="l16.718.1"></span>χείρων αὐτῆς. τὸ μὲν γὰρ ἀπὸ τῶν παθῶν ἐπὶ τὸν κάμνοντα
<span class="lb" data-page="16.718" data-line="2" id="l16.718.2"></span>σολοικώδης ἡ μετάβασις γίνεται, τὸ δ’ ἄνευ τοῦ
<span class="lb" data-page="16.718" data-line="3" id="l16.718.3"></span>ν λεγόμενον ἐξίσταται, τὴν ἀρχὴν οὐδ’ οὕτως, τί πρότερον
<span class="lb" data-page="16.718" data-line="4" id="l16.718.4"></span>σημαίνει δυνατὸν εὑρεῖν. κατὰ φύσιν γὰρ ἦν εἰρηκέναι
<span class="lb" data-page="16.718" data-line="5" id="l16.718.5"></span>πλευροῦ ἀλγήματος ἐπὶ πτύσμασι χολώδεσιν ἀλόγως
<span class="lb" data-page="16.718" data-line="6" id="l16.718.6"></span>ἀφανισθέντος οἱ κάμνοντες ἐξίστανται, σημαίνοντος δηλονότι
<span class="lb" data-page="16.718" data-line="7" id="l16.718.7"></span>τοῦ ἐξίστανται παρακοπὴν σφοδρὰν καὶ μανιώδη.
</p>
<span class="lb rule" data-page="16.718" data-line="8" id="l16.718.8"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg089.1st1K-grc1:1.36">
<span class="pb page1" data-page="17a.78" id="p17a.78"></span>
<span class="milestone ed1page page1" data-n="5.356" data-unit="ed1page" id="ed1page.5.356"></span>
<span class="milestone ed2page page1" data-n="9.30" data-unit="ed2page" id="ed2page.9.30"></span>
<span class="lb head" data-page="17a.78" data-line="6" id="l17a.78.6"></span>
            <blockquote class="quote lemma">
<span class="lb" data-page="17a.78" data-line="7" id="l17a.78.7"></span>Τὸ μὲν οὖν ὅλον ὑπενόσεον οἱ φθινώδεες τρόπον, πυρετοῖσι
<span class="lb" data-page="17a.78" data-line="8" id="l17a.78.8"></span>φρικώδεσι, σμικρὰ ἐφιδροῦντες, ἄλλοτε ἄλλοι ὡς παροξυνόμενοι
<span class="lb" data-page="17a.78" data-line="9" id="l17a.78.9"></span>πεπλανημένως, τὸ μὲν ὅλον οὐκ ἐκλείποντες, παροξυνόμενοι
<span class="lb" data-page="17a.78" data-line="10" id="l17a.78.10"></span>δὲ τριταιοφυέα τρόπον.
</blockquote>
<span class="lb rule" data-page="17a.78" data-line="11" id="l17a.78.11"></span>
            <p>
<span class="lb" data-page="17a.78" data-line="12" id="l17a.78.12"></span>Αὕτη πᾶσα ἡ ῥῆσις ἐπαγομένη τῇ προειρημένῃ τὴν
<span class="lb" data-page="17a.78" data-line="13" id="l17a.78.13"></span>φαντασίαν βεβαιοτέραν εἰργάσατο τοῖς πλείστοις τῶν ἐξηγητῶν,
<span class="lb" data-page="17a.78" data-line="14" id="l17a.78.14"></span>ὑπὲρ τοῦ καὶ τὴν ἔμπροσθεν ῥῆσιν ὑπὲρ τῶν φθινωδῶν
<span class="lb" data-page="17a.78" data-line="15" id="l17a.78.15"></span>αὐτῶν λελέχθαι. ἀλλ’ ὅτι μὲν ἐκείνην ἀδύνατόν ἐστιν
<span class="lb" data-page="17a.78" data-line="16" id="l17a.78.16"></span>ἐπ’ αὐτῶν εἰρῆσθαι, δέδεικταί μοι, δι’ ὧν ἀπεδείκνυον, ἀποσίτους
<span class="lb" data-page="17a.78" data-line="17" id="l17a.78.17"></span>μὲν ὠνομάσθαι πρὸς αὐτοῦ τοὺς φθινώδεις, οὐκ
<span class="pb" data-page="17a.79" id="p17a.79"></span>
<span class="lb" data-page="17a.79" data-line="1" id="l17a.79.1"></span>ἀποσίτους δὲ τούτους. ἡ δ’ ἐφεξῆς ῥῆσις ἡ νῦν προκειμένη
<span class="lb" data-page="17a.79" data-line="2" id="l17a.79.2"></span>κατὰ διττὸν ἂν τρόπον ἐξηγήσεως τύχῃ, καθ’ ἕνα μὲν ὧδέ
<span class="lb" data-page="17a.79" data-line="3" id="l17a.79.3"></span>πως ἡμῶν λεγόντων. ἀναλήψομαι δὲ τὴν προγεγραμμένην
<span class="lb" data-page="17a.79" data-line="4" id="l17a.79.4"></span>ῥῆσιν, εἶτα συνάψω τῇ νῦν, παρενθεὶς αὐτῇ μίαν συλλαβὴν
<span class="lb" data-page="17a.79" data-line="5" id="l17a.79.5"></span>ἕνεκα σαφηνείας, βηχώδεες οὐ λίην, οὐδὲ τὰ βησσόμενα
<span class="lb" data-page="17a.79" data-line="6" id="l17a.79.6"></span>δυσκόλως, οὐδ’ ἀπόσιτοι, ἀλλὰ καὶ διδόναι πάνυ ἐνεδέχετο.
<span class="lb" data-page="17a.79" data-line="7" id="l17a.79.7"></span>τὸ μὲν γὰρ ὅλον ὑπενόσεον οἱ φθίνοντες, οὐ τὸν φθινώδεα
<span class="lb" data-page="17a.79" data-line="8" id="l17a.79.8"></span>τρόπον. ἐνδέχεται δι’ αὐτὸν οὕτως εἰρηκέναι περὶ τῶν ἄλλως
<span class="lb" data-page="17a.79" data-line="9" id="l17a.79.9"></span>πυρεσσόντων, γράφοντα κοινὸν σύμπτωμα τῶν νόσων
<span class="lb" data-page="17a.79" data-line="10" id="l17a.79.10"></span>ἐχόντων τὰ βηχώδη συμπτώματα, μὴ μέντοι καὶ αὐτῶν
<span class="lb" data-page="17a.79" data-line="11" id="l17a.79.11"></span>φθινόντων. ἐπαναλαβεῖν γὰρ αὖθις εἰκός ἐστι τὸν περὶ τῶν
<span class="lb" data-page="17a.79" data-line="12" id="l17a.79.12"></span>φθινωδῶν λόγον, εἰς ἀνάμνησιν τοῦ διαφέρειν τοὺς ἀῤῥώστους
<span class="lb" data-page="17a.79" data-line="13" id="l17a.79.13"></span>τούσδε, περὶ ὦν νῦν διέρχεται τῶν ἔμπροσθεν τῶν
<span class="lb" data-page="17a.79" data-line="14" id="l17a.79.14"></span>φθινωδῶν. καὶ γάρ τοι καὶ τὰ συμπτώματα πάλιν εἶπε τὰ
<span class="lb" data-page="17a.79" data-line="15" id="l17a.79.15"></span>αὐτὰ τοῖς ἔμπροσθεν εἰρημένοις. μία μὲν αὕτη παραμυθία
<span class="lb" data-page="17a.79" data-line="16" id="l17a.79.16"></span>τῆς κατὰ τήνδε τὴν ῥῆσιν ἐπαναλήψεως τοῦ περὶ
<span class="lb" data-page="17a.79" data-line="17" id="l17a.79.17"></span>τῶν φθινωδῶν λόγου, ἑτέρα δ’ ἣν ἴσμεν πολλάκις γιγνομένην
<span class="pb" data-page="17a.80" id="p17a.80"></span>
<span class="lb" data-page="17a.80" data-line="1" id="l17a.80.1"></span>ἐπὶ πολλῶν συγγραμμάτων. ἐνίοτε γὰρ ὑπὲρ ἑνὸς πράγματος
<span class="lb" data-page="17a.80" data-line="2" id="l17a.80.2"></span>διττῶς ἡμῶν γραψάντων, εἶτα τῆς μὲν ἑτέρας γραφῆς
<span class="lb" data-page="17a.80" data-line="3" id="l17a.80.3"></span>κατὰ τὸ ὕφος οὔσης, τῆς δ’ ἑτέρας ἐπὶ θάτερα τῶν μετώπων,
<span class="lb" data-page="17a.80" data-line="4" id="l17a.80.4"></span>ὅπως κρίνωμεν αὐτῶν τὴν ἑτέραν, ἐπὶ σχολῆς δοκιμάσαντες,
<span class="lb" data-page="17a.80" data-line="5" id="l17a.80.5"></span>ὁ πρῶτος μεταγράφων τὸ βιβλίον ἀμφότερα
<span class="lb" data-page="17a.80" data-line="6" id="l17a.80.6"></span>ἔγραψεν, εἶτα μὴ παρασχόντων ἡμῶν τὸ γεγονὸς, μηδ’ ἐπανορθωσαμένων
<span class="lb" data-page="17a.80" data-line="7" id="l17a.80.7"></span>τὸ σφάλμα, διαδοθὲν εἰς πολλοὺς τὸ βιβλίον
<span class="lb" data-page="17a.80" data-line="8" id="l17a.80.8"></span>ἀνεπανόρθωτον ἔμεινεν.
</p>
<span class="lb rule" data-page="17a.80" data-line="9" id="l17a.80.9"></span>
          </article>

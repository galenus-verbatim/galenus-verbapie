<article xmlns="http://www.w3.org/1999/xhtml" id="urn:cts:greekLit:tlg0057.tlg089.1st1K-grc1:2.4">
<span class="pb page1" data-page="17a.87" id="p17a.87"></span>
<span class="milestone ed1page page1" data-n="5.357" data-unit="ed1page" id="ed1page.5.357"></span>
<span class="milestone ed2page page1" data-n="9.34" data-unit="ed2page" id="ed2page.9.34"></span>
<span class="lb head" data-page="17a.87" data-line="15" id="l17a.87.15"></span>
            <blockquote class="quote lemma">
<span class="lb" data-page="17a.87" data-line="16" id="l17a.87.16"></span>Ὕδατα πολλὰ, λαῦρα, μεγάλα, χιόνες, μιξαίθρια τὰ πλεῖστα.
<span class="lb" data-page="17a.87" data-line="17" id="l17a.87.17"></span>ταῦτα δ’ ἐγένετο μὲν πάντα, οὐ λίην δ’ ἀκαίρως τὰ τῶν
<span class="pb" data-page="17a.88" id="p17a.88"></span>
<span class="lb" data-page="17a.88" data-line="1" id="l17a.88.1"></span>ψύξεων. ἤδη δὲ μεθ’ ἡλίου τροπὰς χειμερινὰς καὶ ἡνίκα
<span class="lb" data-page="17a.88" data-line="2" id="l17a.88.2"></span>ζέφυρος πνέειν ἄρχεται, ὀπισθοχείμωνες μεγάλοι, βόρεια
<span class="lb" data-page="17a.88" data-line="3" id="l17a.88.3"></span>πολλὰ, χιὼν καὶ ὕδατα πολλὰ συνεχέως καὶ οὐρανὸς λαιλαπώδης
<span class="lb" data-page="17a.88" data-line="4" id="l17a.88.4"></span>καὶ ἐπινέφελος. ταῦτα δὲ ξυνέτεινε καὶ οὐκ ἀνίει
<span class="lb" data-page="17a.88" data-line="5" id="l17a.88.5"></span>μέχρις ἰσημερίας. ἔαρ δὲ ψυχρὸν, βόρειον, ὑδατῶδες, ἐπινέφελον.
<span class="lb" data-page="17a.88" data-line="6" id="l17a.88.6"></span>θέρος οὐ λίην καυματῶδες ἐγένετο. ἐτησίαι ξυνεχῶς
<span class="lb" data-page="17a.88" data-line="7" id="l17a.88.7"></span>ἐπέπνευσαν. ταχὺ δὲ περὶ ἀρκτοῦρον, ἐν βορέοισι
<span class="lb" data-page="17a.88" data-line="8" id="l17a.88.8"></span>πολλὰ πάνυ ὕδατα.
</blockquote>
<span class="lb rule" data-page="17a.88" data-line="9" id="l17a.88.9"></span>
            <p>
<span class="lb" data-page="17a.88" data-line="10" id="l17a.88.10"></span>Πολλὰ λέγομεν ὕδατα γίνεσθαι κατά τινα καιρὸν, διὰ
<span class="lb" data-page="17a.88" data-line="11" id="l17a.88.11"></span>τὸ τοῦ χρόνου μῆκος, εἰ καὶ μὴ λάβρον ἐν αὐτῷ καταῤῥήσσοιτο.
<span class="lb" data-page="17a.88" data-line="12" id="l17a.88.12"></span>λέγομεν δὲ πολλὰ, κἂν ἐν ὀλίγῳ χρόνῳ ὑπέλθοι λάβρα.
<span class="lb" data-page="17a.88" data-line="13" id="l17a.88.13"></span>δύναται δὲ ταῦτα καὶ μεγάλα καλεῖσθαι, ἀλλ’ ὅταν
<span class="lb" data-page="17a.88" data-line="14" id="l17a.88.14"></span>γ’ ἐφεξῆς ἀλλήλλων εἴποι τις ὕδατα λάβρα καὶ μεγάλα γεγονέναι,
<span class="lb" data-page="17a.88" data-line="15" id="l17a.88.15"></span>καθάπερ Ἱπποκράτης συνέγραψεν, ἀκουσώμεθα λάβρα
<span class="lb" data-page="17a.88" data-line="16" id="l17a.88.16"></span>μὲν τὰ ἐξαιφνίδια, σφοδρά τε καὶ ὀλιγοχρόνια, μεγάλα
<span class="lb" data-page="17a.88" data-line="17" id="l17a.88.17"></span>δὲ τὰ μήτ’ ἐξαιφνίδια μήτ’ ὀλιγοχρόνια παντάπασιν,
<span class="pb" data-page="17a.89" id="p17a.89"></span>
<span class="lb" data-page="17a.89" data-line="1" id="l17a.89.1"></span>ὥσπερ γε μηδὲ πολυχρόνια. σαφηνείας δ’ ἕνεκεν οὐδὲν
<span class="lb" data-page="17a.89" data-line="2" id="l17a.89.2"></span>κωλύσει καὶ μακροτέρα βραχεῖ χρήσασθαι διηγήσει. γιγνέσθω
<span class="lb" data-page="17a.89" data-line="3" id="l17a.89.3"></span>τοίνυν ἐξαίφνης ὑετὸς πάμπολυς ὥραις τρισὶν ἢ τέτρασιν,
<span class="lb" data-page="17a.89" data-line="4" id="l17a.89.4"></span>εἶτ’ εὐθέως παυέσθω, λάβρον τοῦτον ὀνομάσομεν. ἄλλος
<span class="lb" data-page="17a.89" data-line="5" id="l17a.89.5"></span>δέ τις κατὰ βραχὺ μὲν ἀρξάσθω, κατὰ βραχὺ δ’ αὐξηθήτω
<span class="lb" data-page="17a.89" data-line="6" id="l17a.89.6"></span>καὶ τοῦτο ταθήτω δι’ ὅλης ἡμέρας καὶ νυκτὸς, εἶτ’
<span class="lb" data-page="17a.89" data-line="7" id="l17a.89.7"></span>ἀκμάσας πάλιν ἀφαιρείτω τοῦ πλήθους κατὰ βραχὺ δι’ ὅλης
<span class="lb" data-page="17a.89" data-line="8" id="l17a.89.8"></span>τῆς ὑστέρας ἡμέρας, εἶτα παυσάσθω, τὸν τοιοῦτον ὑετὸν
<span class="lb" data-page="17a.89" data-line="9" id="l17a.89.9"></span>οὐκ ἐροῦμεν λάβρον, ἀλλὰ μέγαν. ὁ τοίνυν χειμὼν ὃν διηγεῖται
<span class="lb" data-page="17a.89" data-line="10" id="l17a.89.10"></span>ποτὲ μὲν λάβρους ἔσχεν ὑετοὺς, ποτὲ δὲ μεγάλους
<span class="lb" data-page="17a.89" data-line="11" id="l17a.89.11"></span>ἐκ διαλειμμάτων, καθαροῦ δηλονότι γινομένου πολλάκις ἐν
<span class="lb" data-page="17a.89" data-line="12" id="l17a.89.12"></span>τῷ μεταξὺ τοῦ περιέχοντος. τοῦτ’ οὖν ὁμολογεῖ καὶ τὸ γεγραμμένον
<span class="lb" data-page="17a.89" data-line="13" id="l17a.89.13"></span>ὑπ’ <span class="milestone ed2page" data-n="9.35" data-unit="ed2page" id="ed2page.9.35"></span>αὐτοῦ, μιξαίθρια τὰ πλεῖστα. καὶ
<span class="lb" data-page="17a.89" data-line="14" id="l17a.89.14"></span>χίονας δέ φησι γεγενῆσθαι ἐν τῷ χειμῶνι, μὴ προσθεὶς
<span class="lb" data-page="17a.89" data-line="15" id="l17a.89.15"></span>αὐτὰς πολλὰς<span class="milestone ed1page" data-n="5.358" data-unit="ed1page" id="ed1page.5.358"></span> ἢ ὀλίγας, ὡς ἂν οὐδέτερον ἱκανῶς
<span class="lb" data-page="17a.89" data-line="16" id="l17a.89.16"></span>ἐσχηκυίας, ἀλλὰ κατὰ τῆς πόλεως ἔθος μᾶλλον γενομένας.
<span class="lb" data-page="17a.89" data-line="17" id="l17a.89.17"></span>διὸ καὶ προσέθηκεν αὐτὸς, οὐ λίην δ’ ἀκαίρως τὰ τῶν
<span class="pb" data-page="17a.90" id="p17a.90"></span>
<span class="lb" data-page="17a.90" data-line="1" id="l17a.90.1"></span>ψύξεων. καὶ τἄλλα δὲ τούτων ἐφεξῆς πάντα τὸν χειμῶνα
<span class="lb" data-page="17a.90" data-line="2" id="l17a.90.2"></span>ψυχρὸν καὶ ὑγρὸν γεγονέναι δηλοῖ, κατὰ φύσιν μόνον
<span class="lb" data-page="17a.90" data-line="3" id="l17a.90.3"></span>αὐτὸν γινόμενον τοιοῦτον, μᾶλλον δὲ τοῦ προσήκοντος ὑγρὸν
<span class="lb" data-page="17a.90" data-line="4" id="l17a.90.4"></span>τηνικαῦτα συμβάντα. καὶ μέντοι καὶ τὸ ἔαρ ὑδατῶδες, ψυχρόν
<span class="lb" data-page="17a.90" data-line="5" id="l17a.90.5"></span>τε καὶ βόρειον ἔφη γεγονέναι, πρὸς δὲ τούτῳ καὶ ἐπινέφελον,
<span class="lb" data-page="17a.90" data-line="6" id="l17a.90.6"></span>εἶτα τὸ θέρος μέτριόν πως, ἐφ’ οἶς πᾶσιν ἐν βορείοις
<span class="lb" data-page="17a.90" data-line="7" id="l17a.90.7"></span>τισὶ, περὶ ἀρκτοῦρον ὕδατα γενέσθαι πολλά. καὶ
<span class="lb" data-page="17a.90" data-line="8" id="l17a.90.8"></span>μετὰ ταῦτα τὸ κεφάλαιον ὅλης τῆς καταστάσεως ἐρεῖ κατὰ
<span class="lb" data-page="17a.90" data-line="9" id="l17a.90.9"></span>τὴν λέξιν· γενομένου δὲ τοῦ ἔτεος ὅλου ὑγροῦ καὶ ψυχροῦ
<span class="lb" data-page="17a.90" data-line="10" id="l17a.90.10"></span>καὶ βορείου, οὐρανὸς λαιλαπώδης καὶ ἐπινέφελος. οὐρανὸν
<span class="lb" data-page="17a.90" data-line="11" id="l17a.90.11"></span>εἴρηκε κατὰ τὸ τῶν ἰδιωτῶν ἔθος τὸν ὑπὲρ ἡμᾶς ἀέρα
<span class="lb" data-page="17a.90" data-line="12" id="l17a.90.12"></span>μέχρι τῆς χώρας τῶν νεφελῶν. ὁ δ’ ὑπὸ τῶν ἀστρονόμων
<span class="lb" data-page="17a.90" data-line="13" id="l17a.90.13"></span>τε καὶ φιλοσόφων οὐρανὸς ὀνομαζόμενος ἀπὸ τῶν κατὰ
<span class="lb" data-page="17a.90" data-line="14" id="l17a.90.14"></span>τὴν σελήνην ἄρχεται τόπων. λαίλαπας δὲ τοὺς ἐξαιφνιδίους
<span class="lb" data-page="17a.90" data-line="15" id="l17a.90.15"></span>καὶ σφοδροὺς ἀνέμους οἱ Ἕλληνες ὀνομάζουσι, καὶ μάλισθ’
<span class="lb" data-page="17a.90" data-line="16" id="l17a.90.16"></span>ὅταν ὑετὸς ἅμα ἐν αὐτοῖς γίγνηται λάβρος.
</p>
<span class="lb rule" data-page="17a.90" data-line="17" id="l17a.90.17"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg089.1st1K-grc1:2.5">
<span class="pb page1" data-page="17a.91" id="p17a.91"></span>
<span class="milestone ed1page page1" data-n="5.358" data-unit="ed1page" id="ed1page.5.358"></span>
<span class="milestone ed2page page1" data-n="9.35" data-unit="ed2page" id="ed2page.9.35"></span>
<span class="lb head" data-page="17a.91" data-line="1" id="l17a.91.1"></span>
            <blockquote class="quote lemma">
<span class="lb" data-page="17a.91" data-line="2" id="l17a.91.2"></span>Γενομένου δὲ τοῦ ἔτεος ὅλου ὑγροῦ καὶ ψυχροῦ καὶ βορείου,
<span class="lb" data-page="17a.91" data-line="3" id="l17a.91.3"></span>κατὰ χειμῶνα μὲν ὑγιηρῶς εἶχον τὰ πλεῖστα, πρωῒ
<span class="lb" data-page="17a.91" data-line="4" id="l17a.91.4"></span>δὲ τοῦ ἦρος πολλοί τινες καὶ οἱ πλεῖστοι διῆγον
<span class="lb" data-page="17a.91" data-line="5" id="l17a.91.5"></span>ἐπιπόνως.
</blockquote>
<span class="lb rule" data-page="17a.91" data-line="6" id="l17a.91.6"></span>
            <p>
<span class="lb" data-page="17a.91" data-line="7" id="l17a.91.7"></span>Δέδεικται διὰ τῶν ἔμπροσθεν ἡμῖν ὅτι εἴωθεν ὁ Ἱπποκράτης
<span class="lb" data-page="17a.91" data-line="8" id="l17a.91.8"></span>τῆς διηγήσεως τῶν γενομένων περὶ τὸν ἀέρα καταστάσεων
<span class="lb" data-page="17a.91" data-line="9" id="l17a.91.9"></span>ἄρχεσθαι κατ’ ἐκεῖνον τὸν χρόνον, ὅταν πρῶτον
<span class="lb" data-page="17a.91" data-line="10" id="l17a.91.10"></span>ἐκτραπῇ τῆς κατὰ φύσιν κράσεως, καὶ οὐκ ἀπὸ τοῦ λόγου
<span class="lb" data-page="17a.91" data-line="11" id="l17a.91.11"></span>ἐστὶ τοῦτο πράττειν τῷ μέλλοντι συνάψειν τῇ τοῦ περιέχοντος
<span class="lb" data-page="17a.91" data-line="12" id="l17a.91.12"></span>ἀέρος δυσκρασίᾳ τὰς τῶν ἐπιδημησάντων νοσημάτων
<span class="lb" data-page="17a.91" data-line="13" id="l17a.91.13"></span>ἰδέας. ἐπεὶ τοίνυν ἀπὸ φθινοπώρου τὴν ἀρχὴν ἐποιήσατο,
<span class="lb" data-page="17a.91" data-line="14" id="l17a.91.14"></span>δῆλον ὅτι τὸ πρὸ αὐτοῦ θέρος ἐστὶ καὶ ἕπεται τῷ
<span class="lb" data-page="17a.91" data-line="15" id="l17a.91.15"></span>πρὸ αὐτοῦ. καὶ τοίνυν ὅσον ἐπὶ ταῖς ὥραις, κατὰ φύσιν
<span class="lb" data-page="17a.91" data-line="16" id="l17a.91.16"></span>ἔχοντα τὰ σώματα παραλαβὸν τὸ φθινόπωρον ὑγρὸν καὶ
<span class="lb" data-page="17a.91" data-line="17" id="l17a.91.17"></span>ψυχρὸν γενόμενον οὐδὲν εἰργάσατο φαῦλον, ἀλλ’ ἴσως ἕνια
<span class="pb" data-page="17a.92" id="p17a.92"></span>
<span class="lb" data-page="17a.92" data-line="1" id="l17a.92.1"></span>σώματα καὶ προσωφέλησεν, ὅσα θερμότερα καὶ ξηρότερα ταῖς
<span class="lb" data-page="17a.92" data-line="2" id="l17a.92.2"></span>κράσεσιν ὄντα κατὰ τὸ θέρος εἴωθεν εἰς ἀμετρίαν ἀφικνεῖσθαι.
<span class="lb" data-page="17a.92" data-line="3" id="l17a.92.3"></span>τούτων οὖν ὥσπερ ἴαμά τι τὸ φθινόπωρον ἐγένετο, ψυχρὰν καὶ
<span class="lb" data-page="17a.92" data-line="4" id="l17a.92.4"></span>ὑγρὰν ἔσχον τὴν κατάστασιν. οὐ μὴν οὐδὲ κατὰ τὸν χειμῶνα
<span class="lb" data-page="17a.92" data-line="5" id="l17a.92.5"></span>νόσος ἐπιδήμιος ἐγεννήθη διηγήσεως ἀξία. τοιοῦτον
<span class="lb" data-page="17a.92" data-line="6" id="l17a.92.6"></span>γὰρ ἐπισημαίνει λέγων, κατὰ χειμῶνα μὲν ὑγιηρῶς εἶχον
<span class="lb" data-page="17a.92" data-line="7" id="l17a.92.7"></span>τὰ πλεῖστα· καὶ γὰρ ὁ χειμὼν ὑγρότερος μὲν ἐγένετο, ψυχρότερος
<span class="lb" data-page="17a.92" data-line="8" id="l17a.92.8"></span>δ’ οὐκ ἐπὶ πλέον ἢ κατὰ φύσιν αὐτῷ συμβέβηκεν
<span class="lb" data-page="17a.92" data-line="9" id="l17a.92.9"></span>εἶναι ψυχρῷ. διὸ δὴ καὶ διηγούμενος ὑπὲρ τῆς ἐν αὐτῷ
<span class="lb" data-page="17a.92" data-line="10" id="l17a.92.10"></span>καταστάσεως εἶπεν, οὐ λίην δὲ ἀκαίρως τὰ τῶν ψύξεων.
<span class="lb" data-page="17a.92" data-line="11" id="l17a.92.11"></span>πρῶτον δὲ εὔλογον ἦν ἄρξασθαι νόσους ἐκ τῆς τοῦ περιέχοντος
<span class="lb" data-page="17a.92" data-line="12" id="l17a.92.12"></span>ἐπὶ πλέον ἐξαλλαγῆς,<span class="milestone ed2page" data-n="9.36" data-unit="ed2page" id="ed2page.9.36"></span> ἡνίκα φησὶν αὐτός·
<span class="lb" data-page="17a.92" data-line="13" id="l17a.92.13"></span>ἔαρ δὲ ψυχρὸν, βόρειον, ὑδατῶδες, ἐπινέφελον. ἔαρ γὰρ
<span class="lb" data-page="17a.92" data-line="14" id="l17a.92.14"></span>εὔκρατον εἶναι χρὴ, οὐ ψυχρὸν, ὥσπερ οὐδ’ ἐπινέφελον,
<span class="lb" data-page="17a.92" data-line="15" id="l17a.92.15"></span>οὐδ’ ὑδατῶδες. ὅτι δ’ ἀπὸ τῆς ἰσημερίας ἄρχεται τῆς μετὰ
<span class="lb" data-page="17a.92" data-line="16" id="l17a.92.16"></span>τὸν χειμῶνα τὸ ἔαρ ἐῤῥέθη ἡμῖν κατὰ τὸ πρόσθεν ὑπόμνημα,
<span class="lb" data-page="17a.92" data-line="17" id="l17a.92.17"></span>καὶ αὐτὸς δὲ σαφῶς ὁ Ἱπποκράτης ἐνεδείξατο κατὰ
<span class="lb" data-page="17a.92" data-line="18" id="l17a.92.18"></span>τὴν προκειμένην διήγησιν. εἰπὼν γὰρ ὅτι ὀπισθοχείμων,
<span class="pb" data-page="17a.93" id="p17a.93"></span>
<span class="lb" data-page="17a.93" data-line="1" id="l17a.93.1"></span>κἄπειτα προσθεὶς, ταῦτα δὲ συνέτεινε καὶ οὐκ ἀνίει μέχρι
<span class="lb" data-page="17a.93" data-line="2" id="l17a.93.2"></span>ἰσημερίας, ἐφεξῆς προσέγραψεν, ἔαρ δὲ ψυχρὸν, βόρειον,
<span class="lb" data-page="17a.93" data-line="3" id="l17a.93.3"></span>ὑδατῶδες, ἐπινέφελον. ἴδωμεν οὖν ὁποίᾳ τῇ καταστάσει τοῦ
<span class="lb" data-page="17a.93" data-line="4" id="l17a.93.4"></span>περιέχοντος ἠκολούθησε νοσήματα.
</p>
<span class="lb rule" data-page="17a.93" data-line="5" id="l17a.93.5"></span>
          </article>

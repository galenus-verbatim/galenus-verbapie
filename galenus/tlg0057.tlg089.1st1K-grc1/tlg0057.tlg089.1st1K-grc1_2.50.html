<article xmlns="http://www.w3.org/1999/xhtml" id="urn:cts:greekLit:tlg0057.tlg089.1st1K-grc1:2.50">
<span class="pb page1" data-page="17a.148" id="p17a.148"></span>
<span class="milestone ed1page page1" data-n="5.366" data-unit="ed1page" id="ed1page.5.366"></span>
<span class="milestone ed2page page1" data-n="9.58" data-unit="ed2page" id="ed2page.9.58"></span>
<span class="lb head" data-page="17a.148" data-line="4" id="l17a.148.4"></span>
            <blockquote class="quote lemma">
<span class="lb" data-page="17a.148" data-line="5" id="l17a.148.5"></span>Ἀσκεῖν περὶ τοῦ τὰ νουσήματα δύο ὠφελέειν ἢ μὴ βλάπτειν.
</blockquote>
<span class="lb rule" data-page="17a.148" data-line="6" id="l17a.148.6"></span>
            <p>
<span class="lb" data-page="17a.148" data-line="7" id="l17a.148.7"></span>Ἐγὼ τοῦτο μικρὸν ᾤμην τότε καὶ οὐκ ἄξιον Ἱπποκράτους.
<span class="lb" data-page="17a.148" data-line="8" id="l17a.148.8"></span>ἅπασι γὰρ ἀνθρώποις ὑπάρχειν πρόδηλον ἐνόμιζον,
<span class="lb" data-page="17a.148" data-line="9" id="l17a.148.9"></span>χρὴ τὸν ἰατρὸν στοχάζεσθαι μὲν μάλιστα τῆς ὠφελείας
<span class="lb" data-page="17a.148" data-line="10" id="l17a.148.10"></span>τῶν καμνόντων, εἰ δὲ μὴ, ἀλλὰ τοῦ μὴ βλάπτειν αὐτούς.
<span class="lb" data-page="17a.148" data-line="11" id="l17a.148.11"></span>ἐπεὶ δὲ πολλοὺς τῶν ἐνδόξων ἰατρῶν ἐθεασάμην ἐγκληθέντας
<span class="lb" data-page="17a.148" data-line="12" id="l17a.148.12"></span>δικαίως ἐφ’ οἷς ἔπραξαν ἢ φλεβοτομήσαντες ἢ λούσαντες
<span class="lb" data-page="17a.148" data-line="13" id="l17a.148.13"></span>ἢ φάρμακον διδόντες ἢ οἶνον ἢ ὕδωρ ψυχρὸν, ἐνενόησα
<span class="lb" data-page="17a.148" data-line="14" id="l17a.148.14"></span>τάχα μέν τι καὶ αὐτῷ τῷ Ἱπποκράτει συμβῆναι τὸ
<span class="lb" data-page="17a.148" data-line="15" id="l17a.148.15"></span>τοιοῦτον, ἐξ ἀνάγκης δ’ οὖν, πολλοῖς καὶ ἄλλοις τῶν κατ’
<span class="lb" data-page="17a.148" data-line="16" id="l17a.148.16"></span>αὐτὸν ἰατρῶν, ἐξ ἐκείνου τε, περὶ παντὸς ἐποιησάμην, εἴ
<span class="lb" data-page="17a.148" data-line="17" id="l17a.148.17"></span>ποτέ τι τῷ κάμνοντι μέγα προσφέροιμι βοήθημα, προδιασκέπτεσθαι
<span class="pb" data-page="17a.149" id="p17a.149"></span>
<span class="lb" data-page="17a.149" data-line="1" id="l17a.149.1"></span>παρ’ ἑαυτῷ, μὴ μόνον ὅσον ὠφελήσω τοῦ σκοποῦ
<span class="lb" data-page="17a.149" data-line="2" id="l17a.149.2"></span>τυχὼν, ἀλλὰ καὶ ὅσον βλάψω ἀποτυχών. οὐδὲν οὖν
<span class="lb" data-page="17a.149" data-line="3" id="l17a.149.3"></span>οὐδεπώποτ’ ἔπραξα μὴ πειράσας αὐτὸς πρότερον, ἐὰν ἀποτύχω
<span class="lb" data-page="17a.149" data-line="4" id="l17a.149.4"></span>τοῦ σκοποῦ, μηδὲν βλάψαι τὸν νοσοῦντα. τινὲς δὲ
<span class="lb" data-page="17a.149" data-line="5" id="l17a.149.5"></span>τῶν ἰατρῶν ὁμοίως τοῖς τοὺς κύβους ἀναῤῥίπτουσιν εἰώθασιν
<span class="lb" data-page="17a.149" data-line="6" id="l17a.149.6"></span>ἐπὶ τῶν καμνόντων βοηθήματα προσφέρειν, ὧν ἡ
<span class="lb" data-page="17a.149" data-line="7" id="l17a.149.7"></span>ἀποτυχία μεγίστην ἐπιφέρει βλάβην τοῖς νοσοῦσι. τοῖς μὲν
<span class="lb" data-page="17a.149" data-line="8" id="l17a.149.8"></span>οὖν μανθάνουσι τὴν τέχνην οἶδ’ ὅτι δόξει καθάπερ μοί
<span class="lb" data-page="17a.149" data-line="9" id="l17a.149.9"></span>ποτε τὸ ὠφελέειν ἢ μὴ βλάπτειν οὐκ ἄξιον πρὸς Ἱπποκράτους
<span class="lb" data-page="17a.149" data-line="10" id="l17a.149.10"></span>γεγράφθαι πρώτου, τοῖς δ’ ἰατρεύουσιν ἤδη σαφῶς
<span class="lb" data-page="17a.149" data-line="11" id="l17a.149.11"></span>οἶδα τὴν δύναμιν αὐτοῦ φανησομένην. ἐὰν δὲ καὶ διὰ προπετῆ
<span class="lb" data-page="17a.149" data-line="12" id="l17a.149.12"></span>χρῆσιν ἐνίοτε βοηθήματος ἰσχυροῦ συμβῇ τὸν κάμνοντα
<span class="lb" data-page="17a.149" data-line="13" id="l17a.149.13"></span>διαφθαρῆναι, μάλιστα νοήσουσιν οὗ νῦν ὁ Ἱπποκράτης
<span class="lb" data-page="17a.149" data-line="14" id="l17a.149.14"></span>παρῄνεσε τὴν δύναμιν.
</p>
<span class="lb rule" data-page="17a.149" data-line="15" id="l17a.149.15"></span>
          </article>

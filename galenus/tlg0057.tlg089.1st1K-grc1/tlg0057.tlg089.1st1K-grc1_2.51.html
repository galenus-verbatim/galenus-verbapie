<article xmlns="http://www.w3.org/1999/xhtml" id="urn:cts:greekLit:tlg0057.tlg089.1st1K-grc1:2.51">
<span class="pb page1" data-page="17a.149" id="p17a.149"></span>
<span class="milestone ed1page page1" data-n="5.366" data-unit="ed1page" id="ed1page.5.366"></span>
<span class="milestone ed2page page1" data-n="9.58" data-unit="ed2page" id="ed2page.9.58"></span>
<span class="lb head" data-page="17a.149" data-line="16" id="l17a.149.16"></span>
            <blockquote class="quote lemma">
<span class="lb" data-page="17a.149" data-line="17" id="l17a.149.17"></span><span class="milestone ed2page" data-n="9.59" data-unit="ed2page" id="ed2page.9.59"></span>
              <span class="milestone ed1page" data-n="5.367" data-unit="ed1page" id="ed1page.5.367"></span>Ἡ τέχνη διὰ τριῶν, τὸ νόσημα, ὁ νοσέων
<span class="pb" data-page="17a.150" id="p17a.150"></span>
<span class="lb" data-page="17a.150" data-line="1" id="l17a.150.1"></span>καὶ ὁ ἰητρὸς ὑπηρέτης τῆς τέχνης. ἐναντιοῦσθαι τῷ
<span class="lb" data-page="17a.150" data-line="2" id="l17a.150.2"></span>νοσήματι τὸν νοσέοντα μετὰ ἰατροῦ χρή.
</blockquote>
<span class="lb rule" data-page="17a.150" data-line="3" id="l17a.150.3"></span>
            <p>
<span class="lb" data-page="17a.150" data-line="4" id="l17a.150.4"></span>Τρία πάντ’ εἶναί φησι, περὶ ὧν καὶ δι’ ὧν θεραπεία
<span class="lb" data-page="17a.150" data-line="5" id="l17a.150.5"></span>περαίνεται, πρῶτον μὲν τὸ νόσημα, εἶθ’ ὁ ἰατρὸς, ἀνταγωνιζομένων
<span class="lb" data-page="17a.150" data-line="6" id="l17a.150.6"></span>ἀλλήλοις καὶ ὡς ἄν τις εἴποι, διαμαχομένων τε
<span class="lb" data-page="17a.150" data-line="7" id="l17a.150.7"></span>καὶ πολεμούντων, τοῦ τε ἰατροῦ καὶ τοῦ νοσήματος. ὁ μὲν
<span class="lb" data-page="17a.150" data-line="8" id="l17a.150.8"></span>γὰρ ἰατρὸς ἀνελεῖν ἐπιχειρεῖ τὸ νόσημα, τῷ δὲ μὴ νικηθῆναι
<span class="lb" data-page="17a.150" data-line="9" id="l17a.150.9"></span>πρόκειται. τρίτος δ’ ἐπ’ αὐτοῖς ὁ κάμνων ἐστὶν, ἐὰν
<span class="lb" data-page="17a.150" data-line="10" id="l17a.150.10"></span>μὲν πείθηται τῷ ἰατρῷ καὶ τὰ προσταττόμενα πράττῃ,
<span class="lb" data-page="17a.150" data-line="11" id="l17a.150.11"></span>συναγωνιστὴς γενόμενος αὐτῷ καὶ πολεμῶν τῷ νοσήματι,
<span class="lb" data-page="17a.150" data-line="12" id="l17a.150.12"></span>ἐὰν δ’ ἀποστὰς αὐτοῦ τὰ κελευόμενα πρὸς τοῦ νοσήματος
<span class="lb" data-page="17a.150" data-line="13" id="l17a.150.13"></span>ποιῇ, κατὰ διττὸν τρόπον ἀδικεῖ τὸν ἰατρὸν, ἕνα μὲν ὅτι
<span class="lb" data-page="17a.150" data-line="14" id="l17a.150.14"></span>τε μόνον εἴασεν, ἕτερον δὲ ὅτι δεύτερον ἐποίησεν, ὄντα πρότερον
<span class="lb" data-page="17a.150" data-line="15" id="l17a.150.15"></span>ἔνα. ἰσχυροτέρους δ’ ἀναγκαῖον εἶναι τοὺς δύο τοῦ ἑνός.
<span class="lb" data-page="17a.150" data-line="16" id="l17a.150.16"></span>δῆλον δὲ ὅτι τὰ κελευόμενα τῆς νόσου ὁ κάμνων πράττει,
<span class="lb" data-page="17a.150" data-line="17" id="l17a.150.17"></span>καταλιπὼν τὸν ἰατρὸν, ὅταν ὁ μὲν ἰατρὸς αὐτὸν κελεύῃ ἀπέχεσθαι
<span class="lb" data-page="17a.150" data-line="18" id="l17a.150.18"></span>ψυχροῦ πόσεως, ὁ δὲ ὑπὸ τοῦ πυρετοῦ διακαιόμενος
<span class="pb" data-page="17a.151" id="p17a.151"></span>
<span class="lb" data-page="17a.151" data-line="1" id="l17a.151.1"></span>ἀναπείθηται πρὸς αὐτοῦ πίνειν. οὕτως δ’ εἰ καὶ λούοιτο
<span class="lb" data-page="17a.151" data-line="2" id="l17a.151.2"></span>καὶ προσφέροιτο οἶνον καί τι τοιοῦτον ἕτερον, ὧν ὁ ἰατρὸς
<span class="lb" data-page="17a.151" data-line="3" id="l17a.151.3"></span>ἀπαγορεύῃ μὴ ποιεῖν, αὐξήσει δηλονότι τὸ νόσημα,
<span class="lb" data-page="17a.151" data-line="4" id="l17a.151.4"></span>πράττων ἃ φίλον ἐκείνῳ, προδώσει δὲ τὸν ἰατρὸν, ἃ μὴ
<span class="lb" data-page="17a.151" data-line="5" id="l17a.151.5"></span>βούλεται ποιῶν. ἐν πολλοῖς μὲν οὖν τῶν ἀντιγράφων γέγραπται
<span class="lb" data-page="17a.151" data-line="6" id="l17a.151.6"></span>ὁ ἰατρὸς ὑπηρέτης τῆς τέχνης, ἔν τισι δ’ οὐ τῆς
<span class="lb" data-page="17a.151" data-line="7" id="l17a.151.7"></span>τέχνης, ἀλλὰ τῆς φύσεως γέγραπται. διαφέρει δ’ οὐδὲν
<span class="lb" data-page="17a.151" data-line="8" id="l17a.151.8"></span>πρὸς τὴν ὅλην τοῦ λόγου διάνοιαν.
</p>
<span class="lb rule" data-page="17a.151" data-line="9" id="l17a.151.9"></span>
          </article>

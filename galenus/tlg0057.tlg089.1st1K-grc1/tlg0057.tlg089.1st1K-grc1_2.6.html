<article xmlns="http://www.w3.org/1999/xhtml" id="urn:cts:greekLit:tlg0057.tlg089.1st1K-grc1:2.6">
<span class="pb page1" data-page="17a.93" id="p17a.93"></span>
<span class="milestone ed1page page1" data-n="5.358" data-unit="ed1page" id="ed1page.5.358"></span>
<span class="milestone ed2page page1" data-n="9.36" data-unit="ed2page" id="ed2page.9.36"></span>
<span class="lb head" data-page="17a.93" data-line="6" id="l17a.93.6"></span>
            <blockquote class="quote lemma">
<span class="lb" data-page="17a.93" data-line="7" id="l17a.93.7"></span>Ἤρξαντο μὲν οὖν τὸ πρῶτον ὀφθαλμίαι ῥοώδεες, ὀδυνώδεες,
<span class="lb" data-page="17a.93" data-line="8" id="l17a.93.8"></span>ὑγραὶ, ἄπεπτοι, λημίαι σμικραὶ καὶ δυσκόλως πολλοῖσιν
<span class="lb" data-page="17a.93" data-line="9" id="l17a.93.9"></span>ἐκρηγνύμεναι, τοῖσι πλείστοισιν ὑπέστρεφον, ἀπέλιπον
<span class="lb" data-page="17a.93" data-line="10" id="l17a.93.10"></span>ὀψὲ πρὸς τὸ φθινόπωρον.
</blockquote>
<span class="lb rule" data-page="17a.93" data-line="11" id="l17a.93.11"></span>
            <p>
<span class="lb" data-page="17a.93" data-line="12" id="l17a.93.12"></span>Καὶ διὰ τί μὲν ἐν ἦρι τῶν ἐπιδημίων νοσημάτων ἡ
<span class="lb" data-page="17a.93" data-line="13" id="l17a.93.13"></span>γένεσις ἤρξατο προείρηται· διὰ τί δ’ ὀφθαλμίαι μᾶλλον
<span class="lb" data-page="17a.93" data-line="14" id="l17a.93.14"></span>τῶν ἄλλων παθῶν ἐγένοντο μάθοις ἂν εἰ τῆς ἐν αὐτῷ
<span class="lb" data-page="17a.93" data-line="15" id="l17a.93.15"></span>καταστάσεως ἀναμνησθείης. ψυχρότερον γὰρ ἔφη καὶ βόρειον
<span class="lb" data-page="17a.93" data-line="16" id="l17a.93.16"></span>καὶ ὑδατῶδες καὶ ἐπινέφελον γεγονέναι αὐτό. εἰ μὲν
<span class="lb" data-page="17a.93" data-line="17" id="l17a.93.17"></span>οὖν ὑπὸ τῶν ἀνέμων μόνον ἐπλήγησαν οἱ ὀφθαλμοὶ, χωρὶς
<span class="pb" data-page="17a.94" id="p17a.94"></span>
<span class="lb" data-page="17a.94" data-line="1" id="l17a.94.1"></span>ῥεύματος ἂν αἱ ὀφθαλμίαι συνέπεσον αὐτοῖς. ἐπεὶ δὲ μεθ’
<span class="lb" data-page="17a.94" data-line="2" id="l17a.94.2"></span>ὑγρότητος πολλῆς ἐγένετο τὰ βόρεια πνεύματα, εἰκότως
<span class="lb" data-page="17a.94" data-line="3" id="l17a.94.3"></span>ῥοώδεις ἔφη τὰς ὀφθαλμίας γεγονέναι, τουτέστιν ὑγρὰς, ὡς
<span class="lb" data-page="17a.94" data-line="4" id="l17a.94.4"></span>ἀπὸ καταστάσεως ὑγρᾶς γεννηθείσας. ὀδυνώδεις δ’ ἑκατέρως
<span class="lb" data-page="17a.94" data-line="5" id="l17a.94.5"></span>ἦσαν καὶ μετὰ ῥεύματος συνιστάμεναι καὶ χωρὶς τούτου,
<span class="lb" data-page="17a.94" data-line="6" id="l17a.94.6"></span>τῷ διαμένειν τὴν ψύξιν. ἱκανὴ γὰρ καὶ αὕτη τοὺς ὀφθαλμοὺς
<span class="lb" data-page="17a.94" data-line="7" id="l17a.94.7"></span>ὀδυνώδεις ἐργάσασθαι. νυνὶ δ’ εἰκὸς αὐξηθῆναι τὰς
<span class="lb" data-page="17a.94" data-line="8" id="l17a.94.8"></span>ὀδύνας, τῆς ψύξεως τῶν ὀφθαλμῶν ἅμα τῷ κατ’ αὐτοὺς ῥεύματι
<span class="lb" data-page="17a.94" data-line="9" id="l17a.94.9"></span>συνελθούσης. ἄπεπτοι δὲ γίνονται καὶ χρόνῳ πολλῷ
<span class="lb" data-page="17a.94" data-line="10" id="l17a.94.10"></span>παρέμενον διά τε τὴν ὑγρότητα καὶ τὴν ψύξιν. τὸ γάρ
<span class="lb" data-page="17a.94" data-line="11" id="l17a.94.11"></span>τοι πέττεσθαι τοῖς ῥεύμασι γίνεται κρατουμένοις ὑπὸ τῆς
<span class="lb" data-page="17a.94" data-line="12" id="l17a.94.12"></span>ἐμφύτου θερμασίας. κρατεῖται δὲ ῥᾷον, ὅταν ὀλίγον τε ᾖ τὸ
<span class="lb" data-page="17a.94" data-line="13" id="l17a.94.13"></span>ὑγρὸν καὶ μὴ πάνυ ψυχρὸν, ὅταν δὲ πολὺ καὶ ψυχρὸν,
<span class="lb" data-page="17a.94" data-line="14" id="l17a.94.14"></span>δυσκόλως πέττεται. καὶ μὲν δὴ καὶ ἡ κατὰ φύσιν ἐν τοῖς
<span class="lb" data-page="17a.94" data-line="15" id="l17a.94.15"></span>ζώοις θερμότης ἰσχυρὰ μὲν οὖσα θᾶττον ἐκπέττει τὰς ἐν
<span class="lb" data-page="17a.94" data-line="16" id="l17a.94.16"></span>αὐτοῖς ὑγρότητας· εἰ δ’ ἀσθενὴς, μόγις ἐν χρόνῳ πλείονι
<span class="lb" data-page="17a.94" data-line="17" id="l17a.94.17"></span>περιγίνεται καὶ κρατεῖν δύναται τῶν ὑγρῶν. διὸ καὶ εἴ
<span class="pb" data-page="17a.95" id="p17a.95"></span>
<span class="lb" data-page="17a.95" data-line="1" id="l17a.95.1"></span>τινες ἐθεραπεύθησαν, ὑπέστρεφον αὖθις. ἠσθενηκότας γὰρ
<span class="lb" data-page="17a.95" data-line="2" id="l17a.95.2"></span>ἐν ταῖς ὀφθαλμίαις τοὺς ὀφθαλμοὺς τὸ περιέχον ψυχρὸν
<span class="lb" data-page="17a.95" data-line="3" id="l17a.95.3"></span>καὶ βόρειον ὑδατῶδες καὶ ἐπινέφελον γενόμενον εἰκότως
<span class="lb" data-page="17a.95" data-line="4" id="l17a.95.4"></span>ἔβλαπτε. εἴωθε δὲ ταῖς τοιαύταις ὀφθαλμίαις λημία γίνεσθαι
<span class="lb" data-page="17a.95" data-line="5" id="l17a.95.5"></span>μικρὰ, μόγις ἐκπίπτουσα διὰ τὴν πύκνωσιν τῶν χιτώνων,
<span class="lb" data-page="17a.95" data-line="6" id="l17a.95.6"></span>ἣν ἐκ τῆς τοῦ περιέχοντος ψυχρότητος ἔσχον. ὅλῳ
<span class="lb" data-page="17a.95" data-line="7" id="l17a.95.7"></span>μὲν οὖν τῷ ἦρι <span class="milestone ed2page" data-n="9.37" data-unit="ed2page" id="ed2page.9.37"></span>χείρους ἀναγκαῖον ἦν ἐν αὐτῷ γίνεσθαι
<span class="lb" data-page="17a.95" data-line="8" id="l17a.95.8"></span>τοὺς ὀφθαλμοὺς, ἐν δὲ τῷ θέρει τὴν γενομένην ἐν
<span class="lb" data-page="17a.95" data-line="9" id="l17a.95.9"></span>αὐτοῖς σκιῤῥώδη διάθεσιν ἐς πέψιν ἀχθῆναι κατὰ βραχύ.
<span class="lb" data-page="17a.95" data-line="10" id="l17a.95.10"></span>τὰ γὰρ ἐν χρόνῳ κατασκευασθέντα νοσήματα, καὶ μάλιστα
<span class="lb" data-page="17a.95" data-line="11" id="l17a.95.11"></span>ὑπὸ ψυχρῶν τε καὶ ὑγρῶν, οὐκ ἐνδέχεται λυθῆναι ταχέως.
<span class="lb" data-page="17a.95" data-line="12" id="l17a.95.12"></span>εἰκότως οὖν ἔφη τελέως παύεσθαι τὰ κατὰ τοὺς ὀφθαλμοὺς
<span class="lb" data-page="17a.95" data-line="13" id="l17a.95.13"></span>πάθη κατὰ τὸ φθινόπωρον.
</p>
<span class="lb rule" data-page="17a.95" data-line="14" id="l17a.95.14"></span>
          </article>

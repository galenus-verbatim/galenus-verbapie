<article xmlns="http://www.w3.org/1999/xhtml" id="urn:cts:greekLit:tlg0057.tlg089.1st1K-grc1:3.case1">
<span class="pb page1" data-page="17a.253" id="p17a.253"></span>
<span class="milestone ed1page page1" data-n="5.383" data-unit="ed1page" id="ed1page.5.383"></span>
<span class="milestone ed2page page1" data-n="9.98" data-unit="ed2page" id="ed2page.9.98"></span>
<span class="lb head" data-page="17a.253" data-line="15" id="l17a.253.15"></span>
            <blockquote class="quote lemma">
<span class="lb" data-page="17a.253" data-line="16" id="l17a.253.16"></span><span class="milestone ed2page" data-n="9.99" data-unit="ed2page" id="ed2page.9.99"></span>Φιλίσκος ᾤκει παρὰ τὸ τεῖχος καὶ κατεκλίθη. ἐν
<span class="lb" data-page="17a.253" data-line="17" id="l17a.253.17"></span>τῇ πρώτῃ πυρετὸς ὀξὺς, ἵδρωσεν ἐς νύκτα ἐπιπόνως.
<span class="lb" data-page="17a.253" data-line="18" id="l17a.253.18"></span>δευτέρῃ πάντα παρωξύνθη. ὀψὲ δ’ ἀπὸ κλυσματίου καλῶς
<span class="lb" data-page="17a.253" data-line="19" id="l17a.253.19"></span>διῆλθε, νύκτα δι’ ἡσυχίης. τρίτῃ πρωῒ καὶ μέχρι
<span class="pb" data-page="17a.254" id="p17a.254"></span>
<span class="lb" data-page="17a.254" data-line="1" id="l17a.254.1"></span>μέσου ἡμέρης ἔδοξε γενέσθαι ἀπύρετος. πρὸς δείλην δὲ
<span class="lb" data-page="17a.254" data-line="2" id="l17a.254.2"></span>πυρετὸς ὀξὺς μεθ’ ἱδρῶτος, διψώδης, γλῶσσα δὴ ἐπεξηραίνετο,
<span class="lb" data-page="17a.254" data-line="3" id="l17a.254.3"></span>μέλαν οὔρησε, νύκτα δύσφορος, οὐκ ἐκοιμήθη,
<span class="lb" data-page="17a.254" data-line="4" id="l17a.254.4"></span>πάντα παρέκρουσε. τετάρτῃ πάντα παρωξύνθη, οὖρα μέλανα,
<span class="lb" data-page="17a.254" data-line="5" id="l17a.254.5"></span>νύκτα εὐφορωτέρην, οὖρα εὐχρούστερα. πέμπτῃ περὶ μέσον
<span class="lb" data-page="17a.254" data-line="6" id="l17a.254.6"></span>ἡμέρης, μικρὸν ἀπὸ ῥινῶν ἔσταξεν, ἄκρητον. οὖρα δὲ ποικίλα
<span class="lb" data-page="17a.254" data-line="7" id="l17a.254.7"></span>ἔχοντα ἐναιωρήματα στρογγύλα, γονοειδέα, διεσπαρμένα,
<span class="lb" data-page="17a.254" data-line="8" id="l17a.254.8"></span>οὐχ ἵδρυτο. προσθεμένῳ δὲ βάλανον, φυσώδεα σμικρὰ διῆλθε,
<span class="lb" data-page="17a.254" data-line="9" id="l17a.254.9"></span>νύκτα ἐπιπόνως, ὕπνοι σμικροὶ, λόγοι, λῆρος, ἄκρεα πάντοθεν
<span class="lb" data-page="17a.254" data-line="10" id="l17a.254.10"></span>ψυχρὰ καὶ οὐκέτ’ ἀναθερμαινόμενα, οὔρησε δὲ μέλανα,
<span class="lb" data-page="17a.254" data-line="11" id="l17a.254.11"></span>ἐκοιμήθη σμικρὰ, πρὸς ἡμέρην ἄφωνος, ἵδρωσε
<span class="lb" data-page="17a.254" data-line="12" id="l17a.254.12"></span>ψυχρὰ, ἄκρεα πελιδνὰ, περὶ δὲ μέσον ἡμέρης ἑκταῖος
<span class="lb" data-page="17a.254" data-line="13" id="l17a.254.13"></span>ἀπέθανεν. τουτέῳ τὸ πνεῦμα διὰ τέλεος ὥσπερ ἀνακαλουμένῳ
<span class="lb" data-page="17a.254" data-line="14" id="l17a.254.14"></span>ἀραιὸν καὶ μέγα. σπλὴν ἐπήρθη περιφερεῖ
<span class="lb" data-page="17a.254" data-line="15" id="l17a.254.15"></span>κυρτώματι, ἱδρῶτες ψυχροὶ διὰ τέλεος, οἱ παροξυσμοὶ ἐν
<span class="lb" data-page="17a.254" data-line="16" id="l17a.254.16"></span>ἀρτίῃσιν.
</blockquote>
<span class="lb rule" data-page="17a.254" data-line="17" id="l17a.254.17"></span>
            <span class="pb" data-page="17a.255" id="p17a.255"></span>
            <p>
<span class="lb" data-page="17a.255" data-line="1" id="l17a.255.1"></span>Ἐπὶ τούτου τοῦ ἀῤῥώστου κατὰ τὴν τρίτην ἡμέραν ὁ
<span class="lb" data-page="17a.255" data-line="2" id="l17a.255.2"></span>μέλλων ἔσεσθαι θάνατος ἦν φανερὸς ἤδη τῷ μεμνημένῳ
<span class="lb" data-page="17a.255" data-line="3" id="l17a.255.3"></span>τῶν καθόλου θεωρημάτων. ἐν γὰρ τῇ πρώτῃ τῶν ἡμερῶν
<span class="lb" data-page="17a.255" data-line="4" id="l17a.255.4"></span>ὀξέος πυρετοῦ γενομένου καὶ μετὰ τοῦτο ἱδρῶτος ἐπιφανέντος
<span class="lb" data-page="17a.255" data-line="5" id="l17a.255.5"></span>οὐκ ἔλυσε τὸν πυρετὸν, ἀλλὰ καὶ τὴν νύκτα χαλεπὴν
<span class="lb" data-page="17a.255" data-line="6" id="l17a.255.6"></span>ἤνεγκεν. ἡ δευτέρα πάλιν ἅπαντα παρώξυνεν, εἶθ’
<span class="lb" data-page="17a.255" data-line="7" id="l17a.255.7"></span><span class="milestone ed1page" data-n="5.384" data-unit="ed1page" id="ed1page.5.384"></span>ἡ τρίτη μελάνων οὔρων ἔσχεν ἔκκρισιν. ἦν μὲν οὖν καὶ τὸ
<span class="lb" data-page="17a.255" data-line="8" id="l17a.255.8"></span>κατὰ τὴν πρώτην ἡμέραν γενόμενον εὐθέως μοχθηρόν. τὰ
<span class="lb" data-page="17a.255" data-line="9" id="l17a.255.9"></span>γὰρ κρίσιμα μὴ κρίνοντα, τὰ μὲν θανατώδεα, τὰ δὲ δύσκριτα,
<span class="lb" data-page="17a.255" data-line="10" id="l17a.255.10"></span>θανατώδη μὲν, ἄν τι τῶν ἐπ’ αὐτοῖς θανατωδῶν γένηται
<span class="lb" data-page="17a.255" data-line="11" id="l17a.255.11"></span>συμπτωμάτων ἢ σημείων, δύσκριτα δὲ, ἐὰν ἄνευ τούτων
<span class="lb" data-page="17a.255" data-line="12" id="l17a.255.12"></span>διαμένῃ τὰ σημεῖα τῆς τῶν χυμῶν ἀπεψίας. ἀλλ’ ἐπί
<span class="lb" data-page="17a.255" data-line="13" id="l17a.255.13"></span>γε τοῦ Φιλίσκου θανατῶδες ἐγένετο σημεῖον, ἐπὶ, τῷ μὴ
<span class="lb" data-page="17a.255" data-line="14" id="l17a.255.14"></span>λύσαντι τὸν πυρετὸν ἱδρῶτι, κατὰ τὴν τρίτην ἡμέραν, τὰ
<span class="lb" data-page="17a.255" data-line="15" id="l17a.255.15"></span>μέλανα τῶν οὔρων, μετὰ τοῦ καὶ διψώδη γενέσθαι καὶ τὴν
<span class="lb" data-page="17a.255" data-line="16" id="l17a.255.16"></span>γλῶσσαν ἐπιξηρανθῆναι καὶ δυσφορῆσαι δι’ ὅλης νυκτὸς,
<span class="lb" data-page="17a.255" data-line="17" id="l17a.255.17"></span>ἀγρυπνῆσαί τε καὶ παρακροῦσαι. καὶ τούτων οὕτως
<span class="lb" data-page="17a.255" data-line="18" id="l17a.255.18"></span>γενομένων ἐν τῇ τετάρτῃ τῶν ἡμερῶν πάντα τε παροξυνθῆναί
<span class="pb" data-page="17a.256" id="p17a.256"></span>
<span class="lb" data-page="17a.256" data-line="1" id="l17a.256.1"></span>φησι καὶ οὖρα πάλιν γενέσθαι μέλανα. μέμνησο τοιγαροῦν
<span class="lb" data-page="17a.256" data-line="2" id="l17a.256.2"></span>ὅτι τῆς τετάρτης ὁμοίως τῇ τρίτῃ χαλεπὰ συμπτώματα
<span class="lb" data-page="17a.256" data-line="3" id="l17a.256.3"></span>καὶ σημεῖα ἐχούσης ἐν ὀξεῖ νοσήματι τὴν κρίσιν ἐχρῆν
<span class="lb" data-page="17a.256" data-line="4" id="l17a.256.4"></span>ἐσομένην προσδοκᾷν διὰ ταχέων, εἰ μὲν ἐν ἀρτίαις παρωξύνετο,
<span class="lb" data-page="17a.256" data-line="5" id="l17a.256.5"></span>μᾶλλον ἐν ταῖς ἀρτίαις, εἰ δ’ ἐν ταῖς περιτταῖς, ἐν
<span class="lb" data-page="17a.256" data-line="6" id="l17a.256.6"></span>ἐκείναις. ἔνθα δ’ ἡ κρίσις, ἐνταῦθα δηλονότι καὶ ὁ θάνατος,
<span class="lb" data-page="17a.256" data-line="7" id="l17a.256.7"></span>ἐπί γε τῶν ὀλεθρίων νοσημάτων. καὶ τοίνυν ἀπέθανεν
<span class="lb" data-page="17a.256" data-line="8" id="l17a.256.8"></span>ἑκταῖος ὁ Φιλίσκος, διότι καὶ οἱ παροξυσμοὶ κατὰ τὰς ἀρτίας
<span class="lb" data-page="17a.256" data-line="9" id="l17a.256.9"></span><span class="milestone ed2page" data-n="9.100" data-unit="ed2page" id="ed2page.9.100"></span>ἦσαν αὐτῷ. τοῦτο γὰρ αὐτὸς ὁ Ἱπποκράτης ἐνεδείξατο
<span class="lb" data-page="17a.256" data-line="10" id="l17a.256.10"></span>κατὰ τὸ τέλος τῆς ὅλης ἐξηγήσεως γράψας ὡδί· τούτῳ τὸ
<span class="lb" data-page="17a.256" data-line="11" id="l17a.256.11"></span>πνεῦμα διὰ τέλεος ὥσπερ ἀνακαλουμένῳ ἀραιὸν, μέγα, σπλὴν
<span class="lb" data-page="17a.256" data-line="12" id="l17a.256.12"></span>ἐπήρθη περιφερεῖ κυρτώματι, ἱδρῶτες ψυχροὶ διὰ τέλεος,
<span class="lb" data-page="17a.256" data-line="13" id="l17a.256.13"></span>οἱ παροξυσμοὶ ἐν ἀρτίῃσιν. ἄλλος δ’ ἄν τις ἄῤῥωστος ἴσος
<span class="lb" data-page="17a.256" data-line="14" id="l17a.256.14"></span>ἐπὶ τοῖς αὐτοῖς συμπτώμασί τε καὶ σημείοις οὐ κατὰ τὴν
<span class="lb" data-page="17a.256" data-line="15" id="l17a.256.15"></span>ἕκτην, ἀλλὰ κατὰ τὴν ὀγδόην ἡμέραν ἀπέθανε τῆς τε δυνάμεως
<span class="lb" data-page="17a.256" data-line="16" id="l17a.256.16"></span>ἰσχυροτέρας οὔσης ἢ ὡς ἔτυχεν ὁ Φιλίσκος ἔχειν, τῶν
<span class="lb" data-page="17a.256" data-line="17" id="l17a.256.17"></span>τε συμπτωμάτων καὶ τῶν σημείων ἧττον ὀλεθρίων. ἐπὶ γὰρ
<span class="pb" data-page="17a.257" id="p17a.257"></span>
<span class="lb" data-page="17a.257" data-line="1" id="l17a.257.1"></span>τούτῳ κατά τε τὴν τρίτην ἡμερῶν καὶ τὴν τετάρτην οὖρα
<span class="lb" data-page="17a.257" data-line="2" id="l17a.257.2"></span>μέλανα γενόμενα σαφῶς ἐδήλωσε τὸ μέγεθος τῆς κακοηθείας
<span class="lb" data-page="17a.257" data-line="3" id="l17a.257.3"></span>τοῦ νοσήματος, ἱδρῶτές τε ψυχροὶ γενόμενοι καὶ ἡ τοῦ
<span class="lb" data-page="17a.257" data-line="4" id="l17a.257.4"></span>αἵματος δὲ στάξις ἐν τῇ ε΄ τῶν ἡμερῶν ἐπεκύρωσε
<span class="lb" data-page="17a.257" data-line="5" id="l17a.257.5"></span>τὸν προσδοκώμενον ὄλεθρον σύντομον. ἔτι δὲ μᾶλλον ὅτι
<span class="lb" data-page="17a.257" data-line="6" id="l17a.257.6"></span>προσέγραψε τῇ στάξει τὸ ἄκρητον ὧδέ πως εἰπὼν, τῇ
<span class="lb" data-page="17a.257" data-line="7" id="l17a.257.7"></span>πέμπτῃ περὶ μέσον ἡμέρας μικρὸν ἐπέσταξεν ἀπὸ ῥινῶν
<span class="lb" data-page="17a.257" data-line="8" id="l17a.257.8"></span>ἄκρητον. ὅταν μὲν οὖν ἤτοι διαχώρησιν ἢ ἔμετον ἄκρητον
<span class="lb" data-page="17a.257" data-line="9" id="l17a.257.9"></span>εἴποι, τὸ ἄμικτον λέγει, διαχωρούσης ἢ ἐμουμένης ἤτοι
<span class="lb" data-page="17a.257" data-line="10" id="l17a.257.10"></span>τῆς ξανθῆς ἀμίκτου χολῆς ἢ τῆς μελαίνης ἢ τῆς ἰώδους·
<span class="lb" data-page="17a.257" data-line="11" id="l17a.257.11"></span>περὶ δὲ τῆς στάξεως ἐὰν ἀκούσωμεν ἄμικτον αἷμα τὸ ἐρυθρὸν,
<span class="lb" data-page="17a.257" data-line="12" id="l17a.257.12"></span>αὕτη γὰρ ἴδιος αὐτοῦ χροιὰ, ψεῦδός τι νοήσομεν.
<span class="lb" data-page="17a.257" data-line="13" id="l17a.257.13"></span>οὐδέποτε γὰρ ἐρυθροῦ στάξις ἀπὸ ῥινῶν ὀλεθρίῳ νοσήματι
<span class="lb" data-page="17a.257" data-line="14" id="l17a.257.14"></span>πέφηνεν, ἀλλ’ ἀεὶ μέλανος· εἰκὸς οὖν ἐστὶν αὐτὸ δὴ
<span class="lb" data-page="17a.257" data-line="15" id="l17a.257.15"></span>τοῦτο τὸ μέλαν ἄκρητον εἰπεῖν, βουληθέντος αὐτοῦ τὸ πάνυ
<span class="lb" data-page="17a.257" data-line="16" id="l17a.257.16"></span>τοιοῦτον. ἐν μὲν δὴ τῇ τρίτῃ τῶν ἡμερῶν ἐφαίνετο σαφῶς
<span class="lb" data-page="17a.257" data-line="17" id="l17a.257.17"></span>ἤδη τὸ τοῦ νοσήματος ὀλέθριον, οὐ μὴν ὁπότε τεθνήξεται
<span class="lb" data-page="17a.257" data-line="18" id="l17a.257.18"></span>δῆλον ἦν. ἐν δὲ τῇ τετάρτῃ τῶν ἡμερῶν τῶν μελάνων
<span class="lb" data-page="17a.257" data-line="19" id="l17a.257.19"></span>οὔρων διαμεινάντων καὶ τῶν παροξυσμῶν ἐν ταῖς ἀρτίαις
<span class="pb" data-page="17a.258" id="p17a.258"></span>
<span class="lb" data-page="17a.258" data-line="1" id="l17a.258.1"></span>γιγνομένων, εἰ μὲν τῇ ἡλικίᾳ καὶ τῇ ῥώμῃ τῶν δυνάμεων
<span class="lb" data-page="17a.258" data-line="2" id="l17a.258.2"></span>ἀντεῖχεν, εἰκὸς ἦν ἄχρι τῆς ὀγδόης ἐξαρκέσαι τὸν ἄῤῥωστον·
<span class="lb" data-page="17a.258" data-line="3" id="l17a.258.3"></span>εἰ δὲ μὴ, κατὰ τὴν πέμπτην τεθνήξεσθαι. τῆς πέμπτης
<span class="lb" data-page="17a.258" data-line="4" id="l17a.258.4"></span>δ’ ἐπὶ τοῖς εἰρημένοις αἵματός τε στάξιν ἀκράτου ἐχούσης
<span class="lb" data-page="17a.258" data-line="5" id="l17a.258.5"></span>καὶ δηλονότι τοὺς ψυχροὺς ἱδρῶτας, οὓς διὰ παντὸς
<span class="lb" data-page="17a.258" data-line="6" id="l17a.258.6"></span>τοῦ νοσήματος ἔφη γενέσθαι, προσεδόκησεν ἄν τις εὐλόγως
<span class="lb" data-page="17a.258" data-line="7" id="l17a.258.7"></span>μὴ δυνηθήσεσθαι τὸν κατὰ τὴν ἕκτην ἡμέραν ἐσόμενον παροξυσμὸν
<span class="lb" data-page="17a.258" data-line="8" id="l17a.258.8"></span>ὑπομεῖναι τὸν κάμνοντα. ταῦτά τε οὖν ἀκόλουθα
<span class="lb" data-page="17a.258" data-line="9" id="l17a.258.9"></span>φαίνεται τοῖς καθόλου περὶ κρισίμων ἡμερῶν καὶ οὔρων καὶ
<span class="lb" data-page="17a.258" data-line="10" id="l17a.258.10"></span>ἱδρώτων εἰρημένοις, ἐπί τε τῶν κρισίμων συγγραμμάτων
<span class="lb" data-page="17a.258" data-line="11" id="l17a.258.11"></span>καὶ πρὸς αὐτοῖς τῶν περὶ δυσπνοίας τε καὶ παραφροσύνης.
<span class="lb" data-page="17a.258" data-line="12" id="l17a.258.12"></span>εἰρηκὼς γὰρ ἐν προγνωστικῷ, πνεῦμα δὲ πυκνὸν μὲν ἐὸν
<span class="lb" data-page="17a.258" data-line="13" id="l17a.258.13"></span>πόνον σημαίνει ἢ φλεγμονὴν ἐν τοῖς ὑπὲρ τῶν φρενῶν χωρίοις,
<span class="lb" data-page="17a.258" data-line="14" id="l17a.258.14"></span>μέγα δὲ ἀναπνεόμενον καὶ διὰ πολλοῦ χρόνου παραφροσύνην
<span class="lb" data-page="17a.258" data-line="15" id="l17a.258.15"></span>δηλοῖ· εἶτα νῦν ὅτι μὲν παρεφρόνησεν ὁ Φιλίσκος
<span class="lb" data-page="17a.258" data-line="16" id="l17a.258.16"></span>εἰρηκὼς, οὐδὲν δ’ ἐν ὅλῃ τῇ διηγήσει περὶ δυσπνοίας
<span class="lb" data-page="17a.258" data-line="17" id="l17a.258.17"></span>γεγραφὼς, εἰκότως ἐπὶ τῇ τελευτῇ τοῦ λόγου προσέθηκεν,
<span class="lb" data-page="17a.258" data-line="18" id="l17a.258.18"></span>τούτῳ τὸ πνεῦμα διὰ τέλεος ὥσπερ ἀνακαλουμένου, ἀραιὸν,
<span class="pb" data-page="17a.259" id="p17a.259"></span>
<span class="lb" data-page="17a.259" data-line="1" id="l17a.259.1"></span>μέγα. πρόδηλον δ’ ὅτι ταὐτὸν ἐστιν ἀραιόν τε φάναι καὶ
<span class="lb" data-page="17a.259" data-line="2" id="l17a.259.2"></span>διὰ πολλοῦ χρόνου. τὸ δ’ ὥσπερ ἀνακαλουμένῳ οἷον ἀναμιμνησκομένῳ
<span class="lb" data-page="17a.259" data-line="3" id="l17a.259.3"></span>σημαίνει. δέδεικται γὰρ ἐν τοῖς περὶ δυσπνοίας
<span class="lb" data-page="17a.259" data-line="4" id="l17a.259.4"></span>ἀραιὸν καὶ μέγα γίνεσθαι τὸ πνεῦμα διὰ τὴν βλάβην
<span class="lb" data-page="17a.259" data-line="5" id="l17a.259.5"></span>τῆς διανοίας, ὥσπερ ἐπιλανθανομένου τῶν ἐνεργιῶν τοῦ
<span class="lb" data-page="17a.259" data-line="6" id="l17a.259.6"></span>κάμνοντος, ὡς μήθ’ ὅτε καταπαῦσαι προσῆκεν αὐταῖς ἐπίστασθαι
<span class="lb" data-page="17a.259" data-line="7" id="l17a.259.7"></span>μήθ’ ὅτε ἄρξασθαι.
</p>
<span class="lb rule" data-page="17a.259" data-line="8" id="l17a.259.8"></span>
          </article>

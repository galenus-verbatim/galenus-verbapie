<article xmlns="http://www.w3.org/1999/xhtml" id="urn:cts:greekLit:tlg0057.tlg089.1st1K-grc1:3.case3">
<span class="pb page1" data-page="17a.266" id="p17a.266"></span>
<span class="milestone ed1page page1" data-n="5.385" data-unit="ed1page" id="ed1page.5.385"></span>
<span class="milestone ed2page page1" data-n="9.103" data-unit="ed2page" id="ed2page.9.103"></span>
<span class="lb head" data-page="17a.266" data-line="8" id="l17a.266.8"></span>
            <blockquote class="quote lemma">
<span class="lb" data-page="17a.266" data-line="9" id="l17a.266.9"></span>Ἡροφῶντι πυρετὸς ὀξὺς, ἀπὸ κοιλίης ὀλίγα, τεινεσμώδεα κατ’
<span class="lb" data-page="17a.266" data-line="10" id="l17a.266.10"></span>ἀρχὰς, μετὰ δὲ ταῦτα λεπτὰ διῄει, χολώδεα, ὑπόσυχνα,
<span class="lb" data-page="17a.266" data-line="11" id="l17a.266.11"></span>ὕπνοι οὐκ ἐνῆσαν οὖρα μέλανα, λεπτά. πέμπτῃ πρωῒ,
<span class="lb" data-page="17a.266" data-line="12" id="l17a.266.12"></span>κώφωσις, παρωξύνθη πάντα, σπλὴν ἐπῄρθη, ὑποχονδρίου
<span class="lb" data-page="17a.266" data-line="13" id="l17a.266.13"></span>ξύντασις, ἀπὸ κοιλίης ὀλίγα μέλανα διῆλθεν, παρεφρόνησεν.
<span class="lb" data-page="17a.266" data-line="14" id="l17a.266.14"></span>ἕκτῃ ἐλήρει, ἐς νύκτα ἱδρὼς, ψύξις, παράληρος παρέμενεν.
<span class="lb" data-page="17a.266" data-line="15" id="l17a.266.15"></span>ἑβδόμῃ περιέψυκτο, διψώδης, παρέκρουσε, ἐς
<span class="lb" data-page="17a.266" data-line="16" id="l17a.266.16"></span>νύκτα κατενόει, κατεκοιμήθη. ὀγδόῃ ἐπύρεξε σπλὴν ἐμειοῦτο,
<span class="lb" data-page="17a.266" data-line="17" id="l17a.266.17"></span>κατενόει πάντα, ἤλγησε, κατὰ βουβῶνα ἔπαρμα, τὸ
<span class="pb" data-page="17a.267" id="p17a.267"></span>
<span class="lb" data-page="17a.267" data-line="1" id="l17a.267.1"></span>πρῶτον<span class="milestone ed1page" data-n="5.386" data-unit="ed1page" id="ed1page.5.386"></span> σπληνὸς κατ’ ἴξιν, ἔπειτα οἱ πόνοι
<span class="lb" data-page="17a.267" data-line="2" id="l17a.267.2"></span>ἐς ἀμφοτέρας κνήμας, ἐς νύκτα εὐφόρως, οὖρα εὐχροιότερα,
<span class="lb" data-page="17a.267" data-line="3" id="l17a.267.3"></span>ὑπόστασιν εἶχε μικρήν. ἐνάτῃ ἵδρωσε, ἐκρίθη,
<span class="lb" data-page="17a.267" data-line="4" id="l17a.267.4"></span>διέλιπε. πέμπτῃ ὑπέστρεψεν, αὐτίκα δὲ σπλὴν ἐπήρθη
<span class="lb" data-page="17a.267" data-line="5" id="l17a.267.5"></span>πυρετὸς ὀξὺς, κώφωσις πάλιν. μετὰ δὲ τὴν ὑποστροφὴν
<span class="lb" data-page="17a.267" data-line="6" id="l17a.267.6"></span>τρίτῃ σπλὴν ἐμειοῦτο, κώφωσις ἧσσον, σκέλεα ἐπώδυνα,
<span class="lb" data-page="17a.267" data-line="7" id="l17a.267.7"></span>νύκτα ἵδρωσεν, ἐκρίθη περὶ τὴν ἑπτακαιδεκάτην οὐδὲ παρέκρουσεν
<span class="lb" data-page="17a.267" data-line="8" id="l17a.267.8"></span>ἐν τῇ ὑποστροφῇ.
</blockquote>
<span class="lb rule" data-page="17a.267" data-line="9" id="l17a.267.9"></span>
            <p>
<span class="lb" data-page="17a.267" data-line="10" id="l17a.267.10"></span>Οὗτος ἐκ παραδόξου διεσώθη. κατὰ γὰρ τὰς πάντας
<span class="lb" data-page="17a.267" data-line="11" id="l17a.267.11"></span>ἡμέρας εἰκότως ἄν τις αὐτὸν ὑπενόησε τεθνήξεσθαι. καὶ γὰρ
<span class="lb" data-page="17a.267" data-line="12" id="l17a.267.12"></span>οὔρησε μέλανα καὶ διαχωρουμένων χολωδῶν συμπαυσαμένων
<span class="lb" data-page="17a.267" data-line="13" id="l17a.267.13"></span>ἠκολούθηκε κώφωσις, ὡς ἂν εἰς τὴν κεφαλὴν ἀνελθόντων
<span class="lb" data-page="17a.267" data-line="14" id="l17a.267.14"></span>αὐτῶν. ἀλλ’ ἐπὶ τούτοις μὲν εἰκότως <span class="milestone ed2page" data-n="9.104" data-unit="ed2page" id="ed2page.9.104"></span>παρεφρόνησεν,
<span class="lb" data-page="17a.267" data-line="15" id="l17a.267.15"></span>ἐπὶ δὲ τοῖς μέλασιν οὔροις, κακοῖς οὖσιν, οὐδὲν
<span class="lb" data-page="17a.267" data-line="16" id="l17a.267.16"></span>ἀντίῤῥοπον ἀγαθὸν ἐγένετο, πλὴν ὅτι σπλὴν ἐπήρθη πεμπταίῳ,
<span class="lb" data-page="17a.267" data-line="17" id="l17a.267.17"></span>δεξάμενός τι τῆς κακοχυμίας, εἶτα κατὰ τὴν ὀγδόην
<span class="pb" data-page="17a.268" id="p17a.268"></span>
<span class="lb" data-page="17a.268" data-line="1" id="l17a.268.1"></span>ἡμέραν ἐκ τοῦ σπληνὸς, εἰς τὰ σκέλη μεθισταμένων αὐτῶν,
<span class="lb" data-page="17a.268" data-line="2" id="l17a.268.2"></span>ὁ μὲν ἐμειοῦτο, κατὰ δὲ τὴν ἐπὶ σκέλη φορὰν τῶν μεθισταμένων,
<span class="lb" data-page="17a.268" data-line="3" id="l17a.268.3"></span>ἤλγησε μὲν τὰ πρῶτα κατὰ βουβῶνα τὸν ἀριστερὸν,
<span class="lb" data-page="17a.268" data-line="4" id="l17a.268.4"></span>οὗτος γάρ ἐστι κατ’ ἴξιν σπληνὸς, ἔπειτα εἰς τὰς κνήμας
<span class="lb" data-page="17a.268" data-line="5" id="l17a.268.5"></span>ἀμφοτέρας, ἐφ’ οἷς δὴ συμπτώμασι διὰ τῆς νυκτὸς εὐφόρως
<span class="lb" data-page="17a.268" data-line="6" id="l17a.268.6"></span>ἔσχε καὶ οὔρησεν εὐχροώτερα καὶ λευκὴν ὑπόστασιν
<span class="lb" data-page="17a.268" data-line="7" id="l17a.268.7"></span>ἔχοντα μικράν. εἶτα κατὰ τὴν ἐπιοῦσαν ἡμέραν, ἥτις ἦν
<span class="lb" data-page="17a.268" data-line="8" id="l17a.268.8"></span>ἐνάτη, μεθ’ ἱδρῶτος ἐκρίθη. τοσοῦτον ἄρα ἥ τε κάτω μετάστασις
<span class="lb" data-page="17a.268" data-line="9" id="l17a.268.9"></span>ἴσχυσε τῶν λυπούντων ἥ τε τῶν οὔρων πέψις.
<span class="lb" data-page="17a.268" data-line="10" id="l17a.268.10"></span>ἀλλὰ γὰρ οὐδ’ οὕτως ἦν ἱκανὰ ταῦτα τελέως ἀπαλλάξαι τῆς
<span class="lb" data-page="17a.268" data-line="11" id="l17a.268.11"></span>νόσου τὸν κάμνοντα ἱδρώσαντα κατὰ τὴν θ ἡμέραν. ὑπελείφθη
<span class="lb" data-page="17a.268" data-line="12" id="l17a.268.12"></span>τοιγαροῦν αὐτῷ μόριόν τι τῆς κακοχυμίας ὃ κατὰ
<span class="lb" data-page="17a.268" data-line="13" id="l17a.268.13"></span>τὴν ιδ΄ ἡμέραν ὑποστροφὴν ἤνεγκεν, ἐφ’ ᾖ τὸ σύμπαν
<span class="lb" data-page="17a.268" data-line="14" id="l17a.268.14"></span>ἑπτακαιδεκαταῖος ἐκρίθη, φυλαττομένης καὶ κατὰ τοῦτον τὸν
<span class="lb" data-page="17a.268" data-line="15" id="l17a.268.15"></span>ἄῤῥωστον τῆς ἐπὶ τῶν κρισίμων ἡμερῶν τηρήσεως.
</p>
<span class="lb rule" data-page="17a.268" data-line="16" id="l17a.268.16"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg090.1st1K-grc1:2.3">
<span class="pb page1" data-page="17a.590" id="p17a.590"></span>
<span class="milestone ed1page page1" data-n="5.409" data-unit="ed1page" id="ed1page.5.409"></span>
<span class="milestone ed2page page1" data-n="9.234" data-unit="ed2page" id="ed2page.9.234"></span>
<span class="lb head" data-page="17a.590" data-line="1" id="l17a.590.1"></span>
            <blockquote class="quote lemma">
<span class="lb" data-page="17a.590" data-line="2" id="l17a.590.2"></span>Τὴν Εὐρυάνακτος θυγατέρα παρθένον πῦρ ἔλαβεν, ἦν δ’
<span class="lb" data-page="17a.590" data-line="3" id="l17a.590.3"></span>ἄδιψος διὰ τέλεος, γεύματα οὐ προσεδέχετο. ἀπὸ δὲ
<span class="lb" data-page="17a.590" data-line="4" id="l17a.590.4"></span>κοιλίης σμικρὰ διῄει. οὖρα ὀλίγα λεπτὰ, οὐκ εὔχροα.
<span class="lb" data-page="17a.590" data-line="5" id="l17a.590.5"></span>ἀρχομένου δὲ τοῦ πυρετοῦ περὶ ἕδρην ἐπόνει. ἑκταίη δὲ
<span class="lb" data-page="17a.590" data-line="6" id="l17a.590.6"></span>ἐοῦσα ἄπυρος οὐκ ἵδρωσεν, ἐκρίθη. τὸ δὲ περὶ τὴν
<span class="lb" data-page="17a.590" data-line="7" id="l17a.590.7"></span>ἕδρην σμικρὰ ἐξεπύησεν, ἐῤῥάγη ἅμα κρίσει. μετὰ κρίσιν
<span class="lb" data-page="17a.590" data-line="8" id="l17a.590.8"></span>ἑβδομαίη ἐοῦσα ἐῤῥίγωσε σμικρὰ, ἐπεθερμάνθη, ἵδρωσε.
<span class="lb" data-page="17a.590" data-line="9" id="l17a.590.9"></span>μετὰ δὲ κρίσιν ὀγδαῖος ἐοῦσα ἐῤῥίγωσεν οὐ πολλὰ, ὕστερον
<span class="lb" data-page="17a.590" data-line="10" id="l17a.590.10"></span>δὲ ἄκρεα ψυχρὰ ἀεί. περὶ δὲ δεκάτην κατὰ τὸν
<span class="lb" data-page="17a.590" data-line="11" id="l17a.590.11"></span>ἱδρῶτα τὸν γενόμενον παρέκρουσε καὶ πάλιν ταχὺ κατενόει.
<span class="lb" data-page="17a.590" data-line="12" id="l17a.590.12"></span>ἔλεγον δὲ γευσαμένην βότρυος ταῦτα παθεῖν. διαλιποῦσα
<span class="lb" data-page="17a.590" data-line="13" id="l17a.590.13"></span>δὲ δωδεκάτην πάλιν πολλὰ παρελήρει, κοιλίη
<span class="lb" data-page="17a.590" data-line="14" id="l17a.590.14"></span>ἐπεταράχθη χολώδεσιν ὀλίγοισιν, ἀκρήτοισι, λεπτοῖσι, δακνώδεσι,
<span class="lb" data-page="17a.590" data-line="15" id="l17a.590.15"></span>πυκνὰ ἀνίστατο. ἀφ’ ἧς δὲ παρέκρουσε τοῦ
<span class="lb" data-page="17a.590" data-line="16" id="l17a.590.16"></span>ὕστερον, ἀπέθανεν ἑβδόμῃ. αὕτη ἀρχομένου τοῦ νοσήματος
<span class="lb" data-page="17a.590" data-line="17" id="l17a.590.17"></span>ἤλγει φάρυγγα καὶ διὰ τέλεος ἔρευθος εἶχε, καὶ γαργαρεὼν
<span class="lb" data-page="17a.590" data-line="18" id="l17a.590.18"></span>ἀνεσπασμένος, ῥεύματα πολλὰ σμικρὰ, λεπτὰ,
<span class="pb" data-page="17a.591" id="p17a.591"></span>
<span class="lb" data-page="17a.591" data-line="1" id="l17a.591.1"></span>δριμέα, ἔβησσε πέπονα, οὐδὲν ἀνῆγεν, ἀπόσιτος πάντων,
<span class="lb" data-page="17a.591" data-line="2" id="l17a.591.2"></span>παρὰ πάντα τὸν χρόνον οὐδ’ ἐπεθύμησεν οὐδενὸς, ἄδιψος,
<span class="lb" data-page="17a.591" data-line="3" id="l17a.591.3"></span>οὐδ’ ἔπινεν, οὐδὲν ἄξιον λόγου, σιγῶσα, οὐδὲν διελέγετο,
<span class="lb" data-page="17a.591" data-line="4" id="l17a.591.4"></span>δυσθυμίη ἀνελπίστως ἑωϋτῆς εἶχεν. ἦν δέ τι καὶ
<span class="lb" data-page="17a.591" data-line="5" id="l17a.591.5"></span>συγγενικὸν φθινῶδες.
</blockquote>
<span class="lb rule" data-page="17a.591" data-line="6" id="l17a.591.6"></span>
            <p>
<span class="lb" data-page="17a.591" data-line="7" id="l17a.591.7"></span><span class="milestone ed2page" data-n="9.235" data-unit="ed2page" id="ed2page.9.235"></span>Μετὰ τὸ διηγήσασθαι τὰ γενόμενα ταύτῃ νοσούσῃ
<span class="lb" data-page="17a.591" data-line="8" id="l17a.591.8"></span>μέχρι θανάτου, προσέθηκεν αὐτὸς ὅλης τῆς νόσου
<span class="lb" data-page="17a.591" data-line="9" id="l17a.591.9"></span>τὴν ὑπόθεσιν, ἐφ’ ᾗ προσηκόντως ἀπέθανεν. ἀπὸ κεφαλῆς
<span class="lb" data-page="17a.591" data-line="10" id="l17a.591.10"></span>γὰρ αὐτῇ φησὶν εἰς πνεύμονα γενέσθαι κακὰ ῥεύματα, φάρυγγι
<span class="lb" data-page="17a.591" data-line="11" id="l17a.591.11"></span>καὶ γαργαρεῶνι λυμαινόμενα. προσέθηκε δὲ τῷ λόγῳ
<span class="lb" data-page="17a.591" data-line="12" id="l17a.591.12"></span>καὶ τὸ, ἦν δέ τι καὶ συγγενικὸν φθινῶδες, οὗ μεμνῆσθαι
<span class="lb" data-page="17a.591" data-line="13" id="l17a.591.13"></span>χρὴ καὶ μὴ πείθεσθαι τοῖς λέγουσι σοφισταῖς οὐδὲν
<span class="lb" data-page="17a.591" data-line="14" id="l17a.591.14"></span>εἶναι πάθος συγγενικόν. ἀλλὰ τοῦτο μὲν αὐτὸ καθ’ ἑαυτὸ
<span class="lb" data-page="17a.591" data-line="15" id="l17a.591.15"></span>μόνον οὐκ ἂν οὕτω ταχέως ἀπέκτεινεν αὐτὴν, ἡ δ’ ἐπιπλακεῖσα
<span class="lb" data-page="17a.591" data-line="16" id="l17a.591.16"></span>τῷ παθήματι τούτῳ νέφρωσις τῆς φυσικῆς δυνάμεως
<span class="lb" data-page="17a.591" data-line="17" id="l17a.591.17"></span>αἰτία τοῦ θᾶττον ἀποθανεῖν ἐγένετο. δεδήλωται δ’
<span class="pb" data-page="17a.592" id="p17a.592"></span>
<span class="lb" data-page="17a.592" data-line="1" id="l17a.592.1"></span>αὕτη διὰ τῆσδε τῆς λέξεως, ἦν δ’ ἄδιψος διὰ τέλεος, γεύματα
<span class="lb" data-page="17a.592" data-line="2" id="l17a.592.2"></span>οὐ προσεδέχετο. προείρηται δέ μοι περὶ τῆς τούτων
<span class="lb" data-page="17a.592" data-line="3" id="l17a.592.3"></span>τῶν συμπτωμάτων κακοηθείας ἐν τῷ πρὸ τούτου γράμματι.
<span class="lb" data-page="17a.592" data-line="4" id="l17a.592.4"></span>καὶ αὐτὸς δ’ ὁ Ἱπποκράτης ἐπὶ τῇ τελευτῇ τῆς διηγήσεως
<span class="lb" data-page="17a.592" data-line="5" id="l17a.592.5"></span>πάλιν ἐπισημαινόμενος, ὥσπερ εἴωθε, τά τε τοῦ θανάτου
<span class="lb" data-page="17a.592" data-line="6" id="l17a.592.6"></span>καὶ τῆς σωτηρίας αἴτια τοῖς ἀῤῥώστοις γινόμενα προσέγραψε.
<span class="lb" data-page="17a.592" data-line="7" id="l17a.592.7"></span>ἀπόσιτος πάντων παρὰ πάντα τὸν χρόνον, οὐδ’
<span class="lb" data-page="17a.592" data-line="8" id="l17a.592.8"></span>ἐπεθύμησεν οὐδενὸς, ἄδιψος, ἔσχατόν τι μῖσος αὐτῇ γεγονέναι
<span class="lb" data-page="17a.592" data-line="9" id="l17a.592.9"></span>σιτίων ἐνδεικνύμενος, ὡς μηδ’ εἰς ἐπιθυμίαν ἀφικνεῖσθαί
<span class="lb" data-page="17a.592" data-line="10" id="l17a.592.10"></span>τινος, οἵαν ἴσχουσιν ἔνιοι τῶν ἀνορεκτούντων ἐξ
<span class="lb" data-page="17a.592" data-line="11" id="l17a.592.11"></span>ἀναμνήσεως, ἐφ’ οἷς ἔμπροσθέν ποτε διετέθησαν ἡδέως.
<span class="lb" data-page="17a.592" data-line="12" id="l17a.592.12"></span>ὁρῶμεν γὰρ ὁσημέραι τῶν ἀνορεκτούντων ἐν νόσοις τινὰς
<span class="lb" data-page="17a.592" data-line="13" id="l17a.592.13"></span>ἅμα τὸ γεύσασθαί τινων ἀποστρεφομένους αὐτῶν, τινὰς δ’
<span class="lb" data-page="17a.592" data-line="14" id="l17a.592.14"></span>οὐδὲ γεύσασθαι τολμῶντας. ἀλλ’ ὅμως καὶ τούτων οἱ πλεῖστοι
<span class="lb" data-page="17a.592" data-line="15" id="l17a.592.15"></span>τοῖς πυνθανομένοις αὐτῶν, εἴ τινος ἐπιθυμοῖεν, ἀποκρίνονταί
<span class="lb" data-page="17a.592" data-line="16" id="l17a.592.16"></span>τινα βρώματα, κατὰ μνήμην τῶν ἔμπροσθεν ἡσάντων
<span class="lb" data-page="17a.592" data-line="17" id="l17a.592.17"></span>αὐτοὺς τοῦτο ποιοῦντες. καὶ μέγιστόν γέ τοι σημεῖον
<span class="lb" data-page="17a.592" data-line="18" id="l17a.592.18"></span>ἔστω τῆς ὀρεκτῆς τῶν σιτίων δυνάμεως ἐν νεκρώσει παντελεῖ
<span class="pb" data-page="17a.593" id="p17a.593"></span>
<span class="lb" data-page="17a.593" data-line="1" id="l17a.593.1"></span>γινομένης, ἐὰν παρασκευασθέντων ὧν ἐπιθυμεῖν φασὶν
<span class="lb" data-page="17a.593" data-line="2" id="l17a.593.2"></span>ἅμα τὸ γεύσασθαι μέμψωνταί τε καὶ μηκέτι προσενέγκωνται.
<span class="lb" data-page="17a.593" data-line="3" id="l17a.593.3"></span>κάκιστα δ’ ἐχόντων καὶ τούτων, ἔτι μοχθηρότερον αὐτῶν
<span class="lb" data-page="17a.593" data-line="4" id="l17a.593.4"></span>οἱ μηδ’ ἐπιθυμήσαντές τινων διάκεινται, νέκρωσιν
<span class="lb" data-page="17a.593" data-line="5" id="l17a.593.5"></span>ἐσχάτην ἐνδεικνύμενοι τῆς φυσικῆς δυνάμεως, ᾗ σιτίων τε
<span class="lb" data-page="17a.593" data-line="6" id="l17a.593.6"></span>καὶ πομάτων ὀρεγόμεθα. διὰ ταῦτα τοίνυν ἀποθανούσης
<span class="lb" data-page="17a.593" data-line="7" id="l17a.593.7"></span>τῆς γυναικὸς οὐδὲν ἔτι δεόμεθα τὴν διαφορὰν τῶν ἀντιγράφων
<span class="lb" data-page="17a.593" data-line="8" id="l17a.593.8"></span>ἐπισκοπεῖσθαι καὶ ἀνακρίνειν ἐν τῇ τῶν ἡμερῶν
<span class="lb" data-page="17a.593" data-line="9" id="l17a.593.9"></span>ἐξετάσει. μηδεμίαν γὰρ αὐτῶν ἐχουσῶν τάξιν, ἐπειδὴ τὸ
<span class="lb" data-page="17a.593" data-line="10" id="l17a.593.10"></span>ἀπὸ τῆς κεφαλῆς ῥεῦμα καὶ τὸ συγγενικὸν φθινῶδες αἴτιον
<span class="lb" data-page="17a.593" data-line="11" id="l17a.593.11"></span>ἐγένετο τοῦ θανάτου, διὰ τοῦτο καὶ τὴν τῶν ἀντιγράφων
<span class="lb" data-page="17a.593" data-line="12" id="l17a.593.12"></span>διαφωνίαν δύσκριτόν τε ἅμα καὶ περιττὴν ἡγησάμενος
<span class="lb" data-page="17a.593" data-line="13" id="l17a.593.13"></span>ἀπέλιπον.
</p>
<span class="lb rule" data-page="17a.593" data-line="14" id="l17a.593.14"></span>
          </article>

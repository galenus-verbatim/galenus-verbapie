<article xmlns="http://www.w3.org/1999/xhtml" id="urn:cts:greekLit:tlg0057.tlg090.1st1K-grc1:2.6">
<span class="pb page1" data-page="17a.625" id="p17a.625"></span>
<span class="milestone ed1page page1" data-n="5.414" data-unit="ed1page" id="ed1page.5.414"></span>
<span class="milestone ed2page page1" data-n="9.246" data-unit="ed2page" id="ed2page.9.246"></span>
<span class="lb head" data-page="17a.625" data-line="14" id="l17a.625.14"></span>
            <blockquote class="quote lemma">
<span class="lb" data-page="17a.625" data-line="15" id="l17a.625.15"></span><span class="milestone ed2page" data-n="9.247" data-unit="ed2page" id="ed2page.9.247"></span>Παρὰ Τισαμένῳ γυνὴ κατέκειτο, ᾗ τὰ εἰλεώδεα
<span class="lb" data-page="17a.625" data-line="16" id="l17a.625.16"></span>δυσφόρως ὥρμησαν, ἔμετοι πολλοὶ, ποτὸν κατέχειν οὐκ
<span class="lb" data-page="17a.625" data-line="17" id="l17a.625.17"></span>ἠδύνατο, πόνοι περὶ τὰ ὑποχόνδρια καὶ ἐν τοῖσι κάτω
<span class="pb" data-page="17a.626" id="p17a.626"></span>
<span class="lb" data-page="17a.626" data-line="1" id="l17a.626.1"></span>κατὰ κοιλίην, πόνοι, στρόφοι συνεχέες, ἐπεθερμαίνετο·
<span class="lb" data-page="17a.626" data-line="2" id="l17a.626.2"></span>ἄκρεα ψυχρὰ διὰ τέλεος, ἀσώδης, ἄγρυπνος· οὖρα ὀλίγα,
<span class="lb" data-page="17a.626" data-line="3" id="l17a.626.3"></span>λεπτὰ, διαχωρήματα ὠμὰ, λεπτὰ, ὀλίγα, ὠφελέειν
<span class="lb" data-page="17a.626" data-line="4" id="l17a.626.4"></span>οὐκέτι δύνατο, ἀπέθανε.
</blockquote>
<span class="lb rule" data-page="17a.626" data-line="5" id="l17a.626.5"></span>
            <p>
<span class="lb" data-page="17a.626" data-line="6" id="l17a.626.6"></span>Κακῶς ἔνιοι γράφουσιν ἐπὶ τῆς γυναικὸς ταύτης ὑλεώδεα
<span class="lb" data-page="17a.626" data-line="7" id="l17a.626.7"></span>διὰ τοῦ υ, δέον ἰλεώδεα διὰ τοῦ ι γράφειν. ἰλεὸς γὰρ
<span class="lb" data-page="17a.626" data-line="8" id="l17a.626.8"></span>ὀνομάζεται τὸ πάθος, οὗ τὰ συμπτώματα γενέσθαι γράφει
<span class="lb" data-page="17a.626" data-line="9" id="l17a.626.9"></span>τῇ γυναικὶ, πολλοὺς μὲν ἐμέτους καὶ ποτὸν κατέχειν μὴ
<span class="lb" data-page="17a.626" data-line="10" id="l17a.626.10"></span>δύνασθαι. πόνους δ’ εἶναι περὶ τὰ ὑποχόνδρια καὶ στρόφους
<span class="lb" data-page="17a.626" data-line="11" id="l17a.626.11"></span>μετὰ πόνων ἐν τοῖς κατὰ τὴν κοιλίαν, ἅπερ ἅπαντα
<span class="lb" data-page="17a.626" data-line="12" id="l17a.626.12"></span>συνεδρεύει τοῖς εἰλεώδεσιν. ὃ δ’ ἐφεξῆς ἔγραψεν, οὐ τῶν
<span class="lb" data-page="17a.626" data-line="13" id="l17a.626.13"></span>συνεδρευόντων ἐστὶν αὐτοῖς, ἀλλὰ τῶν ἐπιγινομένων κακοηθευομένῳ
<span class="lb" data-page="17a.626" data-line="14" id="l17a.626.14"></span>τῷ πάθει, μάλιστα τὸ διὰ τέλους εἶναι ψυχρὰ
<span class="lb" data-page="17a.626" data-line="15" id="l17a.626.15"></span>τὰ ἄκρα. μοχθηρὸν δὲ καὶ τὸ ἀσῶδες. ἀλλὰ καὶ τὰ οὖρα
<span class="lb" data-page="17a.626" data-line="16" id="l17a.626.16"></span>προσέγραψε, καίτοι γ’ οὐκ οὔσης ἐν ταῖς φλεψὶ καὶ τοῖς
<span class="lb" data-page="17a.626" data-line="17" id="l17a.626.17"></span>χυμοῖς τῆς διαθέσεως, ἀλλ’ ἐν τοῖς ἐντέροις. ὅταν γὰρ ἐν
<span class="pb" data-page="17a.627" id="p17a.627"></span>
<span class="lb" data-page="17a.627" data-line="1" id="l17a.627.1"></span>τούτοις ἄρξηται μεγάλη<span class="milestone ed1page" data-n="5.415" data-unit="ed1page" id="ed1page.5.415"></span> φλεγμονὴ, τὰ προειρημένα
<span class="lb" data-page="17a.627" data-line="2" id="l17a.627.2"></span>συμπτώματα φιλεῖ γίνεσθαι, καλεῖται δὲ τὸ πάθος εἰλεός.
<span class="lb" data-page="17a.627" data-line="3" id="l17a.627.3"></span>μικρὰ μὲν οὖν ἐκ τῶν οὔρων, ὅταν ᾖ χρηστὰ, πρὸς
<span class="lb" data-page="17a.627" data-line="4" id="l17a.627.4"></span>τὸ σωθῆναι τοὺς οὕτως ἔχοντας ἐλπὶς, οὐ μικρὰ δ’ εἰς
<span class="lb" data-page="17a.627" data-line="5" id="l17a.627.5"></span>ὄλεθρον ῥοπὴ μοχθηρῶν γενομένων. κινδυνευόντων γὰρ τῶν
<span class="lb" data-page="17a.627" data-line="6" id="l17a.627.6"></span>οὕτως νοσούντων διὰ φλεγμονὴν τῶν ἐντέρων, εἰ καὶ ἄλλη
<span class="lb" data-page="17a.627" data-line="7" id="l17a.627.7"></span>τις ἐν τῷ σώματι φαίνεται διάθεσις εἶναι μοχθηρὰ, συνεπαύξεται
<span class="lb" data-page="17a.627" data-line="8" id="l17a.627.8"></span>τῷ κάμνοντι τὸ κακόν. οὕτως οὖν εἴωθεν ὁ Ἱπποκράτης,
<span class="lb" data-page="17a.627" data-line="9" id="l17a.627.9"></span>ὅταν περί τι τῶν ἀναπνευστικῶν ὀργάνων ᾖ
<span class="lb" data-page="17a.627" data-line="10" id="l17a.627.10"></span>διάθεσις, ἐπιβλέπειν τὰ οὖρα. κατὰ φύσιν μὲν γὰρ ἐχόντων
<span class="lb" data-page="17a.627" data-line="11" id="l17a.627.11"></span>αὐτῶν, ἐκ μόνων τῶν ἀναπνευστικῶν ὁ κίνδυνος· εἰ δὲ καὶ
<span class="lb" data-page="17a.627" data-line="12" id="l17a.627.12"></span>ταῦτα μοχθηρὰ φανείη, κακῶς ἔχειν ἐνδείκνυται καὶ τότε
<span class="lb" data-page="17a.627" data-line="13" id="l17a.627.13"></span>τὸ τῆς τροφῆς ὄργανον καθάπερ καὶ νῦν. καίτοι τῶν κατὰ
<span class="lb" data-page="17a.627" data-line="14" id="l17a.627.14"></span>γαστέρα πεπονθότων καὶ τῆς διαθέσεως αὐτῶν ἐκ τῶν
<span class="lb" data-page="17a.627" data-line="15" id="l17a.627.15"></span>διαχωρημάτων γνωριζομένης, ὅμως καὶ τῶν οὔρων ἐμνημόνευσεν,
<span class="lb" data-page="17a.627" data-line="16" id="l17a.627.16"></span>ὡς λεπτῶν ὄντων, ἅπερ ἀπεψίαν σημαίνει τῶν ἐν
<span class="lb" data-page="17a.627" data-line="17" id="l17a.627.17"></span>ταῖς φλεψὶ χυμῶν. ἀλλὰ περὶ μὲν τῶν οὔρων ἀεὶ μέμνησο,
<span class="lb" data-page="17a.627" data-line="18" id="l17a.627.18"></span>συνεπισκοπούμενος αὐτὰ κᾀν τοῖς κατὰ γαστέρα καὶ θώρακα
<span class="pb" data-page="17a.628" id="p17a.628"></span>
<span class="lb" data-page="17a.628" data-line="1" id="l17a.628.1"></span>καὶ πνεύμονα καὶ νεῦρα πάθεσιν, οἷς μὲν ἀγαθὰ φανείη,
<span class="lb" data-page="17a.628" data-line="2" id="l17a.628.2"></span>μεγάλην παρεχόντων τὴν ῥοπὴν εἰς σωτηρίαν, εἰ δὲ μοχθηρὰ,
<span class="lb" data-page="17a.628" data-line="3" id="l17a.628.3"></span>συνεπισχυουσῶν καὶ αὐτῶν τι πρὸς τοῦ κάμνοντος κίνδυνον.
<span class="lb" data-page="17a.628" data-line="4" id="l17a.628.4"></span>ὄντος δὲ παντὸς ἰλεοῦ κινδυνώδους οἱ κατὰ τὰ
<span class="lb" data-page="17a.628" data-line="5" id="l17a.628.5"></span>μετέωρα τῶν ἐντέρων συνιστάμενοι τῶν ἐν τοῖς παχέσι
<span class="lb" data-page="17a.628" data-line="6" id="l17a.628.6"></span>χείρους εἰσὶν, εἰς συμπάθειαν ἄγοντες ἧπάρ τε καὶ σπλῆνα.
<span class="lb" data-page="17a.628" data-line="7" id="l17a.628.7"></span>διαγνώσῃ δ’ αὐτοὺς ἔκ τε τῆς τῶν ἐμέτων συνεχείας τε καὶ
<span class="lb" data-page="17a.628" data-line="8" id="l17a.628.8"></span>σφοδρότητος καὶ τοῦ μηδὲ <span class="milestone ed2page" data-n="9.248" data-unit="ed2page" id="ed2page.9.248"></span>τὸ ποτὸν δύνασθαι κατέχειν,
<span class="lb" data-page="17a.628" data-line="9" id="l17a.628.9"></span>ἔτι δὲ μᾶλλον ἐκ τοῦ μὴ διαχωρεῖν τι κάτω. καὶ οἱ
<span class="lb" data-page="17a.628" data-line="10" id="l17a.628.10"></span>στρόφοι δὲ καὶ αἱ ὀδύναι συνενδείκνυνται, ὅταν ἐν τοῖς
<span class="lb" data-page="17a.628" data-line="11" id="l17a.628.11"></span>ὑψηλοῖς μέρεσι γίνωνται. εἰ δὲ καὶ κόπρον ἐμέουσιν, ὁρᾶται
<span class="lb" data-page="17a.628" data-line="12" id="l17a.628.12"></span>γὰρ τοῦτο γινόμενον, ἐναργέστατον ἔστω σοι γνώρισμα
<span class="lb" data-page="17a.628" data-line="13" id="l17a.628.13"></span>τοῦ πεπονθέναι τὰ λεπτὰ τῶν ἐντέρων. ἔστι δ’ ὀξύτατον
<span class="lb" data-page="17a.628" data-line="14" id="l17a.628.14"></span>τὸ πάθος καὶ διὰ τοῦτο νῦν ἔγραψεν ὁ Ἱπποκράτης αὐτὸ
<span class="lb" data-page="17a.628" data-line="15" id="l17a.628.15"></span>μετὰ τοῦ προσγράψαι, ὠφελεῖν οὐδὲν ἠδύνατο. μέμνησο
<span class="lb" data-page="17a.628" data-line="16" id="l17a.628.16"></span>δή μοι καὶ τούτου πρὸς τὸν περὶ τῆς φλεβοτομίας λόγον.
<span class="lb" data-page="17a.628" data-line="17" id="l17a.628.17"></span>οὐ γὰρ ἄλλο τι τῶν βοηθημάτων ἔγραψεν ἐπὶ τῶν ἐν τούτοις
<span class="lb" data-page="17a.628" data-line="18" id="l17a.628.18"></span>τοῖς βιβλίοις ἀῤῥώστων, οὔτ’ ἐκείνην, οὐ δήπου τῶν
<span class="pb" data-page="17a.629" id="p17a.629"></span>
<span class="lb" data-page="17a.629" data-line="1" id="l17a.629.1"></span>καμνόντων ἀβοηθήτων ἐῤῥιμμένων, ἀλλ’ ὡς οὐ χρῄζων γράφειν
<span class="lb" data-page="17a.629" data-line="2" id="l17a.629.2"></span>τὰ βοηθήματα καθ’ ἕκαστον, εἰ μή τί που τῶν
<span class="lb" data-page="17a.629" data-line="3" id="l17a.629.3"></span>σπανίως εἴη γεγονότων, ὡς ἐπὶ τοῦ φλεβοτομηθέντος ὀγδοαίου.
<span class="lb" data-page="17a.629" data-line="4" id="l17a.629.4"></span>τήν γε μὴν ἡμέραν καθ’ ἣν ἀπέθανεν ἡ ἄῤῥωστος
<span class="lb" data-page="17a.629" data-line="5" id="l17a.629.5"></span>αὕτη παρέλιπεν εἰπεῖν, ὡς ἂν αὐτῆς τεθνεώσης εὐθέως κατὰ
<span class="lb" data-page="17a.629" data-line="6" id="l17a.629.6"></span>τὴν δευτέραν ἡμέραν ἢ τὸ πλεῖστον τὴν τρίτην διὰ τὴν
<span class="lb" data-page="17a.629" data-line="7" id="l17a.629.7"></span>ὀξύτητα τοῦ πάθους, ἣν ἐδήλωσεν αὐτὸς ἐν τῇ διηγήσει.
</p>
<span class="lb rule" data-page="17a.629" data-line="8" id="l17a.629.8"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg090.1st1K-grc1:2.8">
<span class="pb page1" data-page="17a.634" id="p17a.634"></span>
<span class="milestone ed1page page1" data-n="5.416" data-unit="ed1page" id="ed1page.5.416"></span>
<span class="milestone ed2page page1" data-n="9.250" data-unit="ed2page" id="ed2page.9.250"></span>
<span class="lb head" data-page="17a.634" data-line="10" id="l17a.634.10"></span>
            <blockquote class="quote lemma">
<span class="lb" data-page="17a.634" data-line="11" id="l17a.634.11"></span>Ἑτέρην ἐξ ἀποφθορῆς περὶ πεντάμηνον Οἰκέτεω γυναῖκα
<span class="lb" data-page="17a.634" data-line="12" id="l17a.634.12"></span>πῦρ ἔλαβεν. ἀρχομένη δὲ κωματώδης καὶ πάλιν ἄγρυπνος,
<span class="lb" data-page="17a.634" data-line="13" id="l17a.634.13"></span>ὀσφύος ὀδύνη, κεφαλῆς βάρος. δευτέρῃ κοιλίῃ ἐπεταράχθη,
<span class="lb" data-page="17a.634" data-line="14" id="l17a.634.14"></span>ὀλίγοισι, λεπτοῖσι ἀκρήτοισι τὸ πρῶτον· τρίτῃ
<span class="lb" data-page="17a.634" data-line="15" id="l17a.634.15"></span>πλείω καὶ χείρω, νυκτὸς οὐδὲ ἐκοιμήθη. τετάρτῃ παρέκρουσε,
<span class="lb" data-page="17a.634" data-line="16" id="l17a.634.16"></span>φόβοι, δυσθυμίαι δεξιῷ ἴλλαινεν, ἵδρου περὶ κεφαλὴν
<span class="lb" data-page="17a.634" data-line="17" id="l17a.634.17"></span>ὀλίγῳ ψυχρῷ, ἄκρεα ψυχρά. πέμπτῃ πάντα παρωξύνθη,
<span class="pb" data-page="17a.635" id="p17a.635"></span>
<span class="lb" data-page="17a.635" data-line="1" id="l17a.635.1"></span>πολλὰ παρέλεγε, καὶ πάλιν, ταχὺ κατενόει, δίψος,
<span class="lb" data-page="17a.635" data-line="2" id="l17a.635.2"></span>ἄγρυπνος, κοιλίη πολλοῖσιν ἀκαίροισι διὰ τέλεος, οὖρα
<span class="lb" data-page="17a.635" data-line="3" id="l17a.635.3"></span>ὀλίγα, λεπτὰ, ὑπομέλανα, ἄκρεα ψυχρὰ, ὑποπέλια. ἕκτῃ
<span class="lb" data-page="17a.635" data-line="4" id="l17a.635.4"></span>διὰ τῶν αὐτῶν. ἑβδόμῃ ἀπέθανε φρενιτιαία.
</blockquote>
<span class="lb rule" data-page="17a.635" data-line="5" id="l17a.635.5"></span>
            <p>
<span class="lb" data-page="17a.635" data-line="6" id="l17a.635.6"></span>Ἡ μὲν πρὸ ταύτης γεγραμμένη νήπιον ἔτι τὸ ἔμβρυον
<span class="lb" data-page="17a.635" data-line="7" id="l17a.635.7"></span>ἀπέφθειρε καὶ χρὴ νήπιον τὸ ἔμβρυον, ὡς ἔφην, ἀκούειν ἢ
<span class="lb" data-page="17a.635" data-line="8" id="l17a.635.8"></span>ἑνὸς ἢ δυοῖν μηνῶν ἢ τὸ μακρότατον τριῶν. ἡ δὲ νῦν οὐδὲ
<span class="lb" data-page="17a.635" data-line="9" id="l17a.635.9"></span>κατὰ τὸν ἐνεστῶτα λόγον, πεντάμηνον ἔμβρυον ἐξέτρωσεν,
<span class="lb" data-page="17a.635" data-line="10" id="l17a.635.10"></span>οὐδ’ αὐτὴ διά τι τῶν ἔξωθεν αἰτίων, ἀλλ’ ἐκ τῆς κατὰ τὸ
<span class="lb" data-page="17a.635" data-line="11" id="l17a.635.11"></span>στῶμα διαθέσεως. ἐνίοτε μὲν γὰρ πηδήσασαι σφοδρότερον
<span class="lb" data-page="17a.635" data-line="12" id="l17a.635.12"></span>ἢ δείσασαί τι τῶν ὀφθέντων αὐταῖς φοβερῶν, αἰφνίδιον ἐκτιτρώσκουσιν
<span class="lb" data-page="17a.635" data-line="13" id="l17a.635.13"></span>αἱ γυναῖκες, ἐνίοτε δὲ καὶ δι’ ὀδύνην ἢ ἀπεψίαν
<span class="lb" data-page="17a.635" data-line="14" id="l17a.635.14"></span>σφοδρὰν ἢ φαρμακώδους τινὸς ἐδωδὴν ἢ ἄντικρυς
<span class="lb" data-page="17a.635" data-line="15" id="l17a.635.15"></span>φαρμάκου πόσιν ἢ διὰ τὸ προσέσθαι τι τῶν ἀμβλωθριδίων,
<span class="lb" data-page="17a.635" data-line="16" id="l17a.635.16"></span>ἀλλὰ καὶ διὰ φλεβοτομίαν καὶ δι’ αἱμοῤῥαγίαν ἐκ τραύματος
<span class="pb" data-page="17a.636" id="p17a.636"></span>
<span class="lb" data-page="17a.636" data-line="1" id="l17a.636.1"></span>ἢ ἐξ αἱμοῤῥοΐδος ἀμέτρου ἐξέτρωσαν ἔνιαι. οἶδα δέ
<span class="lb" data-page="17a.636" data-line="2" id="l17a.636.2"></span>τινας κᾀξ αὐτοῦ τραχήλου τῆς μήτρας αἱμοῤῥαγησάσας
<span class="lb" data-page="17a.636" data-line="3" id="l17a.636.3"></span>ἐγκύμονας ἐπὶ πλέον, εἶθ’ ἑξῆς ἐκβαλούσας τὸ ἔμβρυον,
<span class="lb" data-page="17a.636" data-line="4" id="l17a.636.4"></span>ὧν ὅτι μηδὲν ἐγένετο ταῖς κατὰ τόνδε τὸν λόγον ἐφ’ Ἱπποκράτους
<span class="lb" data-page="17a.636" data-line="5" id="l17a.636.5"></span>γεγραμμέναις γυναιξὶ, δῆλον ἐξ αὐτοῦ τοῦ μὴ
<span class="lb" data-page="17a.636" data-line="6" id="l17a.636.6"></span>προσγεγράφθαι κατὰ τὴν διήγησιν αὐτῶν, καίτοι γ’ εἰωθότος
<span class="lb" data-page="17a.636" data-line="7" id="l17a.636.7"></span>αὐτοῦ μὴ παραλείπειν τὰ τοιαῦτα. πυρέξαι τοίνυν
<span class="lb" data-page="17a.636" data-line="8" id="l17a.636.8"></span>αὐταῖς οὐ διὰ τὴν τῶν ἐμβρύων ἐγένετο φθορὰν, ἀλλ’ ἔμπαλιν
<span class="lb" data-page="17a.636" data-line="9" id="l17a.636.9"></span>ἀπεφθείρετο κύημα διὰ τὸν πυρετόν. ἔοικε δὲ κατ’
<span class="lb" data-page="17a.636" data-line="10" id="l17a.636.10"></span>αὐτῆς γυναικὸς ὁρμηθεὶς ὁ γράψας τὸ προῤῥητικὸν οὕτως
<span class="lb" data-page="17a.636" data-line="11" id="l17a.636.11"></span>εἰπεῖν. οἱ κωματώδεις ἐν ἀρχῇσι μετὰ κεφαλῆς, ὀσφύος,
<span class="lb" data-page="17a.636" data-line="12" id="l17a.636.12"></span>ὑποχονδρίου, τραχήλου ὀδύνης, ἀγρυπνέοντες, ἆρά γε φρενιτικοί;
<span class="lb" data-page="17a.636" data-line="13" id="l17a.636.13"></span>δύναται δὲ καὶ αὐτὸς ἑτέραν ἢ ἕτερον οὕτως ἔχοντα
<span class="lb" data-page="17a.636" data-line="14" id="l17a.636.14"></span>θεάσασθαι. τὴν δ’ οὖν προκειμένην ἐν τῷ λόγῳ γυναῖκα
<span class="lb" data-page="17a.636" data-line="15" id="l17a.636.15"></span>κωματώδη τε καὶ πάλιν ἄγρυπνον ἔφη <span class="milestone ed2page" data-n="9.251" data-unit="ed2page" id="ed2page.9.251"></span>γενέσθαι, κεφαλῆς
<span class="lb" data-page="17a.636" data-line="16" id="l17a.636.16"></span>τε βάρος ἔχειν καὶ τῆς ὀσφύος ὀδύνην, οὐ μὴν περὶ
<span class="lb" data-page="17a.636" data-line="17" id="l17a.636.17"></span>τραχήλου προσέθετό τι. φησὶ δὲ καὶ τὴν κοιλίαν ἐπιταραχθῆναι
<span class="lb" data-page="17a.636" data-line="18" id="l17a.636.18"></span>λεπτοῖς καὶ ἀκράτοις, οὐδὲν ἐνταῦθα προσθεὶς
<span class="pb" data-page="17a.637" id="p17a.637"></span>
<span class="lb" data-page="17a.637" data-line="1" id="l17a.637.1"></span>ἔτι περὶ τῆς χρόας αὐτῶν. ἐγχωρεῖ γὰρ ἄκρατα, ὠχρὰ
<span class="lb" data-page="17a.637" data-line="2" id="l17a.637.2"></span>καὶ ξανθὰ καὶ πυῤῥὰ καὶ ἐρυθρὰ καὶ ἰώδη καὶ μέλανα διαχωρεῖσθαι,
<span class="lb" data-page="17a.637" data-line="3" id="l17a.637.3"></span>γινωσκόντων ἄκρατα καλεῖν αὐτὸν ὅσα τὴν οἰκείαν
<span class="lb" data-page="17a.637" data-line="4" id="l17a.637.4"></span>χρόαν ἄμικτον ἔχει πρὸς ἕτερον χυμὸν, ὡς δ’ ἄν τις
<span class="lb" data-page="17a.637" data-line="5" id="l17a.637.5"></span>εἰκάσειε, χολώδη διεχώρησεν ἄκρατα, τουτέστιν ἤτοι ξανθὰ
<span class="lb" data-page="17a.637" data-line="6" id="l17a.637.6"></span>κατὰ τὴν χρόαν ἢ πυῤῥά. τὰ γὰρ ἰώδη καὶ μέλανα μετὰ
<span class="lb" data-page="17a.637" data-line="7" id="l17a.637.7"></span>τοῦ προσθεῖναι τὴν χρόαν ἔθος ἐστὶ καὶ τούτῳ καὶ τοῖς
<span class="lb" data-page="17a.637" data-line="8" id="l17a.637.8"></span>ἄλλοις ἰατροῖς. καὶ ἡμεῖς εἰώθαμεν ἄνευ προσθήκης χολώδη
<span class="lb" data-page="17a.637" data-line="9" id="l17a.637.9"></span>διαχωρῆσαί τινα λέγειν ἐπὶ τῇ χολῇ ξανθῇ τοιαύτῃ
<span class="lb" data-page="17a.637" data-line="10" id="l17a.637.10"></span>λέξει χρώμενοι. τὰ δὲ τῆς ἰώδους ἢ μελαίνης ἤ τινος
<span class="lb" data-page="17a.637" data-line="11" id="l17a.637.11"></span>ἑτέρας χολῆς οὐ λέγομεν ἁπλῶς χολώδη, τίθεμεν δ’ αὐτοὶ
<span class="lb" data-page="17a.637" data-line="12" id="l17a.637.12"></span>τὴν ἀπὸ τῆς χρόας διάκρισιν αὐτοῖς. καὶ τοῦτό γ’ ἐν ἅπασι
<span class="lb" data-page="17a.637" data-line="13" id="l17a.637.13"></span>τὸ ἔθος ὑπῆρξε, διὰ τὸ συνεχῶς μὲν ἐμεῖσθαί τε καὶ διαχωρεῖσθαι
<span class="lb" data-page="17a.637" data-line="14" id="l17a.637.14"></span>τὴν ὠχράν τε καὶ ξανθὴν χολὴν, οὐ μόνοις τοῖς
<span class="lb" data-page="17a.637" data-line="15" id="l17a.637.15"></span>νοσοῦσιν, ἀλλὰ καὶ τοῖς ὑγιαίνουσι, σπανίως δὲ τὰς ἄλλας
<span class="lb" data-page="17a.637" data-line="16" id="l17a.637.16"></span>καὶ μόνον ἐπὶ τῶν νοσώδη διάθεσιν ἐχόντων. κατὰ γοῦν
<span class="lb" data-page="17a.637" data-line="17" id="l17a.637.17"></span>τὴν τῆς τρίτης ἡμέρας διήγησιν εἰπὼν, νυκτὸς οὐδὲν ἐκοιμήθη,
<span class="lb" data-page="17a.637" data-line="18" id="l17a.637.18"></span>τοῦ κώματος δ’ οὐκ ἔτι μνημονεύσας, ἔνδειξιν παρέσχεν
<span class="pb" data-page="17a.638" id="p17a.638"></span>
<span class="lb" data-page="17a.638" data-line="1" id="l17a.638.1"></span>ἡμῖν τοῦ μέλλειν ὅσον οὔπω παραφρονήσειν. εἰκότως
<span class="lb" data-page="17a.638" data-line="2" id="l17a.638.2"></span>γοῦν ἐφεξῆς ἐρεῖ, τετάρτῃ παρέκρουσε, φόβος, δυσθυμία,
<span class="lb" data-page="17a.638" data-line="3" id="l17a.638.3"></span>πρὸς δὲ καὶ τῷ δεξιῷ ἴλλαινεν. ἔτι τε τὸ ἵδρου περὶ κεφαλὴν
<span class="lb" data-page="17a.638" data-line="4" id="l17a.638.4"></span>ὀλίγῳ ψυχρῷ φρενιτικήν τε ἤδη τὴν ἄνθρωπον
<span class="lb" data-page="17a.638" data-line="5" id="l17a.638.5"></span>ἐδήλωσεν εἶναι καὶ πρὸς τούτῳ μοχθηρῶς ἔχειν πάνυ.
<span class="lb" data-page="17a.638" data-line="6" id="l17a.638.6"></span>προστιθέντων δὲ τοῖς εἰρημένοις σημείοις τε καὶ συμπτώμασι,
<span class="lb" data-page="17a.638" data-line="7" id="l17a.638.7"></span>τῶν ψυχρῶν ἀκρέων ἔτι μᾶλλον ἄν τις αὐτὴν προσεδόκησε
<span class="lb" data-page="17a.638" data-line="8" id="l17a.638.8"></span>τεθνήξεσθαι. καὶ τοίνυν ἀπέθανε ἀκόλουθον τοῖς
<span class="lb" data-page="17a.638" data-line="9" id="l17a.638.9"></span>εἰρημένοις συμπτώμασιν ἔχουσα τὰ κατὰ τὴν πέμπτην καὶ
<span class="lb" data-page="17a.638" data-line="10" id="l17a.638.10"></span>τὴν ἕκτην. τὰ δ’ ὡς μαρτυροῦντα τούτοις ἐν προῤῥητικῷ
<span class="lb" data-page="17a.638" data-line="11" id="l17a.638.11"></span>γεγραμμένα φθάνω δείξας ἐν τοῖς εἰς ἐκεῖνο τὸ βιβλίον,
<span class="lb" data-page="17a.638" data-line="12" id="l17a.638.12"></span>ὅπως ἐστὶ μοχθηρά. μνημονεύσωμεν τοίνυν καὶ αὐτῶν
<span class="lb" data-page="17a.638" data-line="13" id="l17a.638.13"></span>ἀναμνήσεως ἕνεκα, καίτοι παρῃτημένοι τὰ τοιαῦτα γράφειν.
<span class="lb" data-page="17a.638" data-line="14" id="l17a.638.14"></span>εἰρημένου τοίνυν ἐν προῤῥητικῷ, ἐξ ὀσφύος ἀναδρομῆς
<span class="lb" data-page="17a.638" data-line="15" id="l17a.638.15"></span>ὀφθαλμῶν ἴλλωσις, διὰ τοῦτο τῆς γυναικὸς ταύτης ἀναμιμνήσκουσιν,
<span class="lb" data-page="17a.638" data-line="16" id="l17a.638.16"></span>ἔν τε τῷ περὶ ταύτης λόγῳ τῆς ἐν τῷ προῤῥητικῷ
<span class="lb" data-page="17a.638" data-line="17" id="l17a.638.17"></span>λέξεως. ἔστι δ’, ὡς ἐδείχθη, τὰ τοιαῦτα πάντα μοχθηρὰ,
<span class="lb" data-page="17a.638" data-line="18" id="l17a.638.18"></span>γινωσκόντων ἡμῶν ἐν τῷ καθόλου τὴν διαστροφὴν τῶν
<span class="pb" data-page="17a.639" id="p17a.639"></span>
<span class="lb" data-page="17a.639" data-line="1" id="l17a.639.1"></span>ὀφθαλμῶν οὐκ ἀγαθὸν εἶναι σημεῖον, ἐάν τ’ ἐξ ὀσφύος ἀναδρομῆς
<span class="lb" data-page="17a.639" data-line="2" id="l17a.639.2"></span>ἐάν θ’ ὁπωσοῦν γένηται, μετὰ τοῦ κακόζηλον εἶναι
<span class="lb" data-page="17a.639" data-line="3" id="l17a.639.3"></span>τὴν ἑρμηνείαν καὶ πόῤῥω τῆς Ἱπποκράτους λέξεως. οὐ γὰρ
<span class="lb" data-page="17a.639" data-line="4" id="l17a.639.4"></span>ἂν εἶπεν ἐξ ὀσφύος ἀναδρομῆς, ἀλλ’ ὡς ἐν τῷ προγνωστικῷ
<span class="lb" data-page="17a.639" data-line="5" id="l17a.639.5"></span>κατὰ τήνδε τὴν λέξιν. αἱ δὲ σὺν πυρετῷ ὀδύναι γινόμεναι
<span class="lb" data-page="17a.639" data-line="6" id="l17a.639.6"></span>περὶ τὴν ὀσφὺν καὶ τὰ κάτω χωρία, ἢν τῶν φρενῶν ἅπτωνται,
<span class="lb" data-page="17a.639" data-line="7" id="l17a.639.7"></span>τὰ κάτω ἐκλείπουσαι ὀλέθριον κάρτα. οὐ μὴν οὐδ’
<span class="lb" data-page="17a.639" data-line="8" id="l17a.639.8"></span>ἔχει τις ἐπὶ τῆς προκειμένης ἀῤῥώστου δεῖξαι γεγονυίαν εἰς
<span class="lb" data-page="17a.639" data-line="9" id="l17a.639.9"></span>τὴν κεφαλὴν ἄναδον τῶν κατὰ τὴν ὀσφὺν <span class="milestone ed1page" data-n="5.417" data-unit="ed1page" id="ed1page.5.417"></span>πλεοναζόντων
<span class="lb" data-page="17a.639" data-line="10" id="l17a.639.10"></span>χυμῶν· ὥσπερ καὶ ταῦτα μάτην εἶπόν τινες τῶν
<span class="lb" data-page="17a.639" data-line="11" id="l17a.639.11"></span>ἐξηγητῶν, οὕτω καὶ τήνδε τὴν ῥῆσιν κακῶς ἐκ τοῦ προῤῥητικοῦ
<span class="lb" data-page="17a.639" data-line="12" id="l17a.639.12"></span>ἐπιφέρουσι τοῖς νῦν εἰρημένοις εἰς ἐξήγησιν τῆς προκειμένης
<span class="lb" data-page="17a.639" data-line="13" id="l17a.639.13"></span>ἀῤῥώστου, καθ’ ἥν φησι, κοιλίης περίπλυσις ἐξέρυθρος,
<span class="lb" data-page="17a.639" data-line="14" id="l17a.639.14"></span>κακὸν μὲν ἐν πᾶσιν, οὐχ ἥκιστα δὲ τοῖς προκειμένοις,
<span class="lb" data-page="17a.639" data-line="15" id="l17a.639.15"></span>οὐκ εἰρηκότος Ἱπποκράτους ἐξέρυθρον τῇ γυναικὶ
<span class="lb" data-page="17a.639" data-line="16" id="l17a.639.16"></span>ταύτῃ γεγονέναι περίπλυσιν κοιλίης. ἔτι δὲ μᾶλλον ἀτόπως
<span class="lb" data-page="17a.639" data-line="17" id="l17a.639.17"></span>μνημονεύουσι καὶ τῆσδε τῆς ῥήσεως, ἐν πυρετοῖς καυσώδεσιν,
<span class="lb" data-page="17a.639" data-line="18" id="l17a.639.18"></span>ὑποπεριψύχουσι<span class="milestone ed2page" data-n="9.252" data-unit="ed2page" id="ed2page.9.252"></span> καὶ διαχωρήμασιν ὑδατοχόλοισι
<span class="pb" data-page="17a.640" id="p17a.640"></span>
<span class="lb" data-page="17a.640" data-line="1" id="l17a.640.1"></span>συχνοῖς, ὀφθαλμοῖσι λῆμαι σημεῖον κακὸν, ἄλλως τε
<span class="lb" data-page="17a.640" data-line="2" id="l17a.640.2"></span>καὶ ἢν κάτοχοι γένωνται. διαφέρειν δ’ οὐδέν φασιν ἢ κάτοχον
<span class="lb" data-page="17a.640" data-line="3" id="l17a.640.3"></span>εἰπεῖν ἢ κῶμα, μὴ γινώσκοντας ὡς αὐτὸς ὁ Ἱπποκράτης
<span class="lb" data-page="17a.640" data-line="4" id="l17a.640.4"></span>διορίζει τὸ βαθὺ κῶμα τοῦ μετ’ ἀγρυπνίας. τὸ
<span class="lb" data-page="17a.640" data-line="5" id="l17a.640.5"></span>μὲν οὖν βαθὺ κῶμα κοινωνίαν ἔχει τινὰ πρὸς τὴν καλουμένην
<span class="lb" data-page="17a.640" data-line="6" id="l17a.640.6"></span>κατοχὴν ὑπὸ τῶν περὶ τὸν Ἀρχιγένην τε καὶ Φίλιππον.
<span class="lb" data-page="17a.640" data-line="7" id="l17a.640.7"></span>οὐ μὴν ὅτι τὸ ἄγρυπνον, ὅ ταύτῃ τῇ γυναικὶ γενέσθαι
<span class="lb" data-page="17a.640" data-line="8" id="l17a.640.8"></span>φασὶν ἐν ἀρχῇ τοῦ νοσήματος, οὐ καθ’ ὃν χρόνον ὁ
<span class="lb" data-page="17a.640" data-line="9" id="l17a.640.9"></span>ὀφθαλμὸς παρεσπάσθη. θαυμάσαι δ’ ἐστὶ καὶ τοῦτο τῶν
<span class="lb" data-page="17a.640" data-line="10" id="l17a.640.10"></span>ἀμφοτέρας τὰς ῥήσεις γραψάντων ἐν ἐξηγήσει τῆς προκειμένης
<span class="lb" data-page="17a.640" data-line="11" id="l17a.640.11"></span>ἀῤῥώστου καθ’ ἥν φησι, κοιλίης περίπλυσις ἐξέρυθρος
<span class="lb" data-page="17a.640" data-line="12" id="l17a.640.12"></span>καὶ τὸ διαχωρήμασιν ὑδατοχόλοισιν. οὐδετέραν μὲν γὰρ αὐτῶν
<span class="lb" data-page="17a.640" data-line="13" id="l17a.640.13"></span>ἔγραψεν ἐπὶ τῆς γυναικὸς ταύτης ὁ Ἱπποκράτης, οὐδὲ
<span class="lb" data-page="17a.640" data-line="14" id="l17a.640.14"></span>ὡς ἀμφοτέρας γράψαντος ἐξηγοῦνται, πρὸς τῷ μηδὲ δύνασθαι
<span class="lb" data-page="17a.640" data-line="15" id="l17a.640.15"></span>τὴν αὐτὴν διαχώρησιν ἐξέρυθρόν τε καὶ ὑδατόχολον
<span class="lb" data-page="17a.640" data-line="16" id="l17a.640.16"></span>εἶναι. παρατίθενται δὲ καὶ ἄλλας πολλὰς ῥήσεις, δι’ ἀλλήλων
<span class="lb" data-page="17a.640" data-line="17" id="l17a.640.17"></span>ἐξηγούμενοί τε τὸ προῤῥητικὸν καὶ τοὺς ἐν ταῖς ἐπιδημίαις
<span class="lb" data-page="17a.640" data-line="18" id="l17a.640.18"></span>ἀῤῥώστους. ἀλλὰ πάντ’ ἐξελέγχειν ὅσα κακῶς ἔγραψαν
<span class="pb" data-page="17a.641" id="p17a.641"></span>
<span class="lb" data-page="17a.641" data-line="1" id="l17a.641.1"></span>οὐ καιρὸς, εἰρημένης γε σαφῶς τε ἅμα καὶ τελέως
<span class="lb" data-page="17a.641" data-line="2" id="l17a.641.2"></span>ἡμῖν ἐν τοῖς εἰς τὸ προῤῥητικὸν ὑπομνήμασι τῆς μοχθηρίας
<span class="lb" data-page="17a.641" data-line="3" id="l17a.641.3"></span>τῶν τοιούτων ἐξηγήσεων. φρενῖτις, καὶ τοῦτο τῶν
<span class="lb" data-page="17a.641" data-line="4" id="l17a.641.4"></span>προσγεγραμμένων ἐστὶν, ὥσπερ ὁ καῦσος ἔμπροσθεν, οὐκ ἐν
<span class="lb" data-page="17a.641" data-line="5" id="l17a.641.5"></span>ἅπασιν ὢν τοῖς ἀντιγράφοις. οὔτε γὰρ ἐπ’ ἄλλου τινὸς ἀῤῥώστου
<span class="lb" data-page="17a.641" data-line="6" id="l17a.641.6"></span>τοιοῦτόν τι προσέγραψεν, οὔτε προύκειτο νῦν αὐτῷ
<span class="lb" data-page="17a.641" data-line="7" id="l17a.641.7"></span>διαγνώσεις γράφειν νοσημάτων, ὡς ἐν τοῖς περὶ νούσων
<span class="lb" data-page="17a.641" data-line="8" id="l17a.641.8"></span>ἐπιγεγραμμένοις ἐστὶν εὑρεῖν.
</p>
<span class="lb rule" data-page="17a.641" data-line="9" id="l17a.641.9"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg090.1st1K-grc1:2.9">
<span class="pb page1" data-page="17a.641" id="p17a.641"></span>
<span class="milestone ed1page page1" data-n="5.417" data-unit="ed1page" id="ed1page.5.417"></span>
<span class="milestone ed2page page1" data-n="9.252" data-unit="ed2page" id="ed2page.9.252"></span>
<span class="lb head" data-page="17a.641" data-line="10" id="l17a.641.10"></span>
            <blockquote class="quote lemma">
<span class="lb" data-page="17a.641" data-line="11" id="l17a.641.11"></span>Γυναῖκα ἣ κατέκειτο ἐπὶ ψευδέων ἀγορῇ, τεκοῦσάν γε τὸ
<span class="lb" data-page="17a.641" data-line="12" id="l17a.641.12"></span>πρῶτον ἐπιπόνως ἄῤῥεν, πῦρ ἔλαβεν, αὐτίκα ἀρχομένη
<span class="lb" data-page="17a.641" data-line="13" id="l17a.641.13"></span>διψώδης, ἀσώδης, καρδίαν ὑπήλγεε, γλῶσσα ἐπίξηρος,
<span class="lb" data-page="17a.641" data-line="14" id="l17a.641.14"></span>κοιλίη ἐπεταράχθη, λεπτοῖσιν, ὀλίγοισιν, οὐχ ὕπνωσεν.
<span class="lb" data-page="17a.641" data-line="15" id="l17a.641.15"></span>δευτέρῃ μικρὰ ἐπεῤῥίγωσε, πυρετὸς ὀξὺς, μικρὰ περὶ κεφαλὴν
<span class="lb" data-page="17a.641" data-line="16" id="l17a.641.16"></span>ἵδρωσε ψυχρῷ. τρίτῃ ἐπιπόνως ἀπὸ κοιλίης ὠμὰ,
<span class="pb" data-page="17a.642" id="p17a.642"></span>
<span class="lb" data-page="17a.642" data-line="1" id="l17a.642.1"></span>πολλὰ, λεπτὰ διῄει. τετάρτῃ ἐπεῤῥίγωσε, πάντα παρωξύνθη,
<span class="lb" data-page="17a.642" data-line="2" id="l17a.642.2"></span>ἄϋπνος. πέμπτῃ ἐπιπόνως. ἕκτῃ διὰ τῶν αὐτῶν,
<span class="lb" data-page="17a.642" data-line="3" id="l17a.642.3"></span>ἀπὸ κοιλίης ἦλθεν ὑγρὰ πολλά. ἑβδόμῃ ἐπεῤῥίγωσε, πυρετὸς
<span class="lb" data-page="17a.642" data-line="4" id="l17a.642.4"></span>ὀξὺς, δίψα πολλὴ, βληστρισμὸς περὶ δείλην ἵδρωσε
<span class="lb" data-page="17a.642" data-line="5" id="l17a.642.5"></span>δι’ ὅλου ψυχρῷ, ψύξις ἀκρέων καὶ οὐκέτ’ ἀνεθερμαίνετο
<span class="lb" data-page="17a.642" data-line="6" id="l17a.642.6"></span>καὶ πάλιν εἰς νύκτα ἐπεῤῥίγωσε, ἄκρεα οὐκ ἀνεθερμαίνετο,
<span class="lb" data-page="17a.642" data-line="7" id="l17a.642.7"></span>οὐχ ὕπνωσε, μικρὰ παρέκρουσε καὶ πάλιν ταχὺ κατενόει.
<span class="lb" data-page="17a.642" data-line="8" id="l17a.642.8"></span>ὀγδόῃ περὶ μέσον ἡμέρης ἀνεθερμάνθη, διψώδης,
<span class="lb" data-page="17a.642" data-line="9" id="l17a.642.9"></span>κωματώδης, ἀσώδης, ἤμεσε χολώδεα, μικρὰ, ξανθὰ,
<span class="lb" data-page="17a.642" data-line="10" id="l17a.642.10"></span>νύκτα δυσφόρως, οὐκ ἐκοιμήθη, οὔρησε πολὺ, ἀθρόον,
<span class="lb" data-page="17a.642" data-line="11" id="l17a.642.11"></span>οὐκ εἰδυῖα. ἐνάτῃ ξυνέδωκε πάντα, κωματώδης πρὸς
<span class="lb" data-page="17a.642" data-line="12" id="l17a.642.12"></span>δείλην, μικρὰ, ἐπεῤῥίγωσε, ἤμεσε πικρὰ, χολώδεα. δεκάτῃ
<span class="lb" data-page="17a.642" data-line="13" id="l17a.642.13"></span>ῥῖγος, πυρετὸς παρωξύνθη, οὐχ ὕπνωσεν οὐδὲν, πρωΐ
<span class="lb" data-page="17a.642" data-line="14" id="l17a.642.14"></span>οὔρησε πολὺ, ὑπόστασιν οὐκ ἔχον ἄκρεα ἀνεθερμάνθη.
<span class="lb" data-page="17a.642" data-line="15" id="l17a.642.15"></span>ἑνδεκάτῃ ἤμεσεν ἰώδεα, χολώδεα, ἐῤῥίγωσεν οὐ μετὰ πολὺ,
<span class="lb" data-page="17a.642" data-line="16" id="l17a.642.16"></span>καὶ πάλιν ἄκρεα ψυχρά. εἰς δείλην ῥῖγος, ἱδρὼς, ἤμεσε
<span class="lb" data-page="17a.642" data-line="17" id="l17a.642.17"></span><span class="milestone ed2page" data-n="9.253" data-unit="ed2page" id="ed2page.9.253"></span>πολλὰ, νύκτα ἐπιπόνως. δωδεκάτῃ ἤμεσε πολλὰ
<span class="pb" data-page="17a.643" id="p17a.643"></span>
<span class="lb" data-page="17a.643" data-line="1" id="l17a.643.1"></span>μέλανα, δυσώδεα, λυγμὸς πολὺς, δίψος ἐπιπόνως. τρισκαιδεκάτῃ
<span class="lb" data-page="17a.643" data-line="2" id="l17a.643.2"></span>μέλανα, δυσώδεα, πολλὰ ἤμεσεν, ῥῖγος, περὶ
<span class="lb" data-page="17a.643" data-line="3" id="l17a.643.3"></span>δὲ μέσον ἡμέρης ἄφωνος. τεσσαρεσκαιδεκάτῃ αἷμα διὰ
<span class="lb" data-page="17a.643" data-line="4" id="l17a.643.4"></span>ῥινῶν, ἀπέθανε· ταύτῃ διὰ τέλεος κοιλίη ὑγρὴ, φρικώδης,
<span class="lb" data-page="17a.643" data-line="5" id="l17a.643.5"></span>ἡλικίῃ περὶ ἔτεα ιζ΄.
</blockquote>
<span class="lb rule" data-page="17a.643" data-line="6" id="l17a.643.6"></span>
            <p>
<span class="lb" data-page="17a.643" data-line="7" id="l17a.643.7"></span>Εἴτ’ Ἀθήνῃσιν ἐν τῇ τῶν Κερκώπων ἀγορᾷ κατέκειτο
<span class="lb" data-page="17a.643" data-line="8" id="l17a.643.8"></span>τοῦτο τὸ γύναιον εἴτ’ ἄλλῃ πόλει ζητεῖν ἑτέροις παρέντες
<span class="lb" data-page="17a.643" data-line="9" id="l17a.643.9"></span>σκεψώμεθα τὰ συμβάντα δι’ ὅλου τοῦ νοσήματος, ἐφ’ οἷς
<span class="lb" data-page="17a.643" data-line="10" id="l17a.643.10"></span>ἀδύνατον ἦν αὐτῇ ζῆσαι. πάντα γὰρ ἀπ’ ἀρχῆς ἦν θανάσιμα.
<span class="lb" data-page="17a.643" data-line="11" id="l17a.643.11"></span>καὶ μᾶλλον ἄν τις θαυμάσειε πῶς ἐξήρκεσεν ἄχρι
<span class="lb" data-page="17a.643" data-line="12" id="l17a.643.12"></span>τῆς τεσσαρεσκαιδεκάτης ἡμέρας. ἀλλά μοι δοκεῖ διὰ τοῦτο
<span class="lb" data-page="17a.643" data-line="13" id="l17a.643.13"></span>ἐπὶ τῷ τέλει τῶν κατ’ αὐτὴν προσθεῖναι τὸ ἡλικίῃ περὶ
<span class="lb" data-page="17a.643" data-line="14" id="l17a.643.14"></span>ἔτεα ιζ΄. δῆλον δ’ ἐστὶ πρὸς τῷ τῆς ἡλικίας ἰσχυρῷ καὶ
<span class="lb" data-page="17a.643" data-line="15" id="l17a.643.15"></span>αὐτὴν καθ’ ἑαυτὴν οὐκ ἀσθενῆ τὴν φύσιν εἶναι, ἢ οὐκ ἂν
<span class="lb" data-page="17a.643" data-line="16" id="l17a.643.16"></span>ἐξήρκεσεν. ὅπου γὰρ οὔτ’ ἄλλο τι τῶν γενομένων αὐτῇ χρηστὸν
<span class="pb" data-page="17a.644" id="p17a.644"></span>
<span class="lb" data-page="17a.644" data-line="1" id="l17a.644.1"></span>ἦν, εὐθέως τὰ κατὰ τὴν δευτέραν ἐπιῤῥιγώσασα μικρὰ
<span class="lb" data-page="17a.644" data-line="2" id="l17a.644.2"></span>καὶ ὀξέως πυρέξασα περὶ τὴν κεφαλὴν ἵδρωσεν ὀλίγον
<span class="lb" data-page="17a.644" data-line="3" id="l17a.644.3"></span>ψυχρὸν, εἶτα πάλιν ἐν τῇ τετάρτῃ πάντα παρωξύνθη καὶ
<span class="lb" data-page="17a.644" data-line="4" id="l17a.644.4"></span>κατὰ τὴν ζ΄ αὖθις ἐπεῤῥίγωσε, γλῶσσά τε ξηρὰ καὶ ὀξέως
<span class="lb" data-page="17a.644" data-line="5" id="l17a.644.5"></span>πυρέξασα, πρὸς τῷ ἴσχειν ἄκρεα ψυχρὰ καὶ τὸ μηκέτ’ ἀναθερμαίνεσθαι
<span class="lb" data-page="17a.644" data-line="6" id="l17a.644.6"></span>ταῦτα προσέλαβεν. πῶς οὐκ ἐχρῆν αὐτὴν
<span class="lb" data-page="17a.644" data-line="7" id="l17a.644.7"></span>ἀποθανεῖν μὲν πάντως ἤτοι κατὰ τὴν ἐνάτην ἢ κατὰ τὴν
<span class="lb" data-page="17a.644" data-line="8" id="l17a.644.8"></span>ἑνδεκάτην ἡμέραν; ἐπεμέτρησεν οὖν ἄχρι τῆς τεσσαρεσκαιδεκάτης
<span class="lb" data-page="17a.644" data-line="9" id="l17a.644.9"></span>ἡμέρας, διά τε τὴν ἡλικίαν καὶ τὴν ἰσχὺν τῆς φύσεως,
<span class="lb" data-page="17a.644" data-line="10" id="l17a.644.10"></span>ἥτις τὴν αὐτὴν ῥωμὴν ἐνεδείξατο κᾀν τῷ τῇ τεσσαρεσκαιδεκάτῃ
<span class="lb" data-page="17a.644" data-line="11" id="l17a.644.11"></span>ἡμέρᾳ ποιῆσαι τὴν αἱμοῤῥαγίαν. ἀλλὰ γὰρ
<span class="lb" data-page="17a.644" data-line="12" id="l17a.644.12"></span>οὐκ ἔμελλεν ἰάσασθαι τὴν νόσον οὖσαν μεγίστην ἡ κένωσις
<span class="lb" data-page="17a.644" data-line="13" id="l17a.644.13"></span>τοῦ αἵματος. ἐνεδείξατο δὲ τὸ μέγεθος αὐτῆς πρὸς
<span class="lb" data-page="17a.644" data-line="14" id="l17a.644.14"></span>τοῖς ἄλλοις συμπτώμασι καὶ ἡ δυσωδία τῶν ἐμεθέντων
<span class="lb" data-page="17a.644" data-line="15" id="l17a.644.15"></span>μελάνων, ἀεὶ γὰρ ὀλέθρια τὰ δυσώδη, καθότι καὶ αὐτὸς
<span class="lb" data-page="17a.644" data-line="16" id="l17a.644.16"></span>ἐν προγνωστικῷ φησι. πᾶσαί τε αἱ ὑπόσαπροι καὶ δυσώδεες
<span class="lb" data-page="17a.644" data-line="17" id="l17a.644.17"></span>ὀδμαὶ κακαὶ ἐπὶ πᾶσι τοῖς ἐμουμένοισι. τὸ δ’ ἐπὶ
<span class="pb" data-page="17a.645" id="p17a.645"></span>
<span class="lb" data-page="17a.645" data-line="1" id="l17a.645.1"></span>τῷ τέλει προσγεγραμμένον, καῦσος, ὁμοίαν ἀτοπίαν ἔχει
<span class="lb" data-page="17a.645" data-line="2" id="l17a.645.2"></span>τῷ κατὰ τὴν πρὸ ταύτης ἄῤῥωστον ἐπὶ τέλει γεγραμμένῳ,
<span class="lb" data-page="17a.645" data-line="3" id="l17a.645.3"></span>φρενῖτις.
</p>
<span class="lb rule" data-page="17a.645" data-line="4" id="l17a.645.4"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg090.1st1K-grc1:3.25">
<span class="pb page1" data-page="17a.671" id="p17a.671"></span>
<span class="milestone ed1page page1" data-n="5.421" data-unit="ed1page" id="ed1page.5.421"></span>
<span class="milestone ed2page page1" data-n="9.265" data-unit="ed2page" id="ed2page.9.265"></span>
<span class="lb head" data-page="17a.671" data-line="8" id="l17a.671.8"></span>
            <blockquote class="quote lemma">
<span class="lb" data-page="17a.671" data-line="9" id="l17a.671.9"></span>Οἷσι μὲν οὖν περὶ τὴν κεφαλὴν τούτων τι ξυμπίπτει γίνεσθαι,
<span class="lb" data-page="17a.671" data-line="10" id="l17a.671.10"></span>μάδισίς τε ὅλης τῆς κεφαλῆς ἐγίνετο καὶ τοῦ γενείου
<span class="lb" data-page="17a.671" data-line="11" id="l17a.671.11"></span>καὶ ὀστέων ψιλώματα καὶ κοπώματα καὶ πολλὰ ῥεύματα.
<span class="lb" data-page="17a.671" data-line="12" id="l17a.671.12"></span>ἐν πυρετοῖσι δὲ ταῦτα καὶ ἄνευ πυρετῶν· ἦν δὲ
<span class="lb" data-page="17a.671" data-line="13" id="l17a.671.13"></span>ταῦτα φοβερώτερα ἢ κακίω. οἷσι γὰρ εἰς ἐμπύημα ὁ
<span class="lb" data-page="17a.671" data-line="14" id="l17a.671.14"></span>τῶν τοιούτων ἀφίκοιτο πεπασμὸς, οἱ πλεῖστοι τούτων
<span class="lb" data-page="17a.671" data-line="15" id="l17a.671.15"></span>ἐσώζοντο. οἷσι δ’ ἡ μὲν φλεγμονὴ καὶ τὸ ἐρυσίπελας
<span class="lb" data-page="17a.671" data-line="16" id="l17a.671.16"></span>ἀπέλθοι, τοιαύτην δ’ ἀπόστασιν μηδεμίαν ποιήσαιτο,
<span class="lb" data-page="17a.671" data-line="17" id="l17a.671.17"></span>τούτων ἀπώλλυντο πουλοί. ὁμοίως δὲ καὶ ἄλλῃ τοῦ σώματος
<span class="lb" data-page="17a.671" data-line="18" id="l17a.671.18"></span>πλανηθῆ, ξυνέπιπτε ταῦτα. πολλοῖσι μὲν γὰρ
<span class="pb" data-page="17a.672" id="p17a.672"></span>
<span class="lb" data-page="17a.672" data-line="1" id="l17a.672.1"></span>βραχίων καὶ πῆχυς ὅλος περιεῤῥύη, οἷσι δὲ τὰ πλευρὰ
<span class="lb" data-page="17a.672" data-line="2" id="l17a.672.2"></span>ταῦτ’ ἐκακοῦτο ἢ τῶν ἔμπροσθέν τι ἢ τῶν ὄπισθεν, οἷσι
<span class="lb" data-page="17a.672" data-line="3" id="l17a.672.3"></span>δ’ ὅλος μηρὸς ἢ τὰ περὶ κνήμην ἀπεψιλοῦτο καὶ ποὺς
<span class="lb" data-page="17a.672" data-line="4" id="l17a.672.4"></span>ὅλος.
</blockquote>
<span class="lb rule" data-page="17a.672" data-line="5" id="l17a.672.5"></span>
            <p>
<span class="lb" data-page="17a.672" data-line="6" id="l17a.672.6"></span>Ἡ σηπεδὼν τῶν ὑγρῶν ἔργον ἔχουσα κοινὸν ἐκεῖνα
<span class="lb" data-page="17a.672" data-line="7" id="l17a.672.7"></span>τῶν σωμάτων φθείρειν, εἰς ἅπερ ἂν κατασκήψῃ, φοβερωτέραν
<span class="lb" data-page="17a.672" data-line="8" id="l17a.672.8"></span>εἶχε φαντασίαν ἐν τοῖς περὶ κεφαλὴν μορίοις,
<span class="lb" data-page="17a.672" data-line="9" id="l17a.672.9"></span><span class="milestone ed2page" data-n="9.266" data-unit="ed2page" id="ed2page.9.266"></span>διὰ τὸ κᾂν βραχὺ τὴν παρὰ φύσιν ἐνταῦθα παραλλαχθείη,
<span class="lb" data-page="17a.672" data-line="10" id="l17a.672.10"></span>πλέον γίνεσθαι τὸ αἶσχος ἢ κατὰ τὰ ἄλλα μόρια μεγάλην
<span class="lb" data-page="17a.672" data-line="11" id="l17a.672.11"></span>ἐκτροπὴν εἰς τὸ παρὰ φύσιν ἔχοντα. μηροῦ μὲν γὰρ ἢ
<span class="lb" data-page="17a.672" data-line="12" id="l17a.672.12"></span>βραχίονος ἢ κνήμης ἢ πήχεως ἀποῤῥυὲν δέρμα μικροτέραν
<span class="lb" data-page="17a.672" data-line="13" id="l17a.672.13"></span>ἔχει φαντασίαν, εἰ δὲ τῆς κεφαλῆς συναποπέσοιεν αἱ τρίχες
<span class="lb" data-page="17a.672" data-line="14" id="l17a.672.14"></span>τῷ δέρματι καὶ πολὺ μᾶλλον ἡ τοῦ γενείου σὺν αὐταῖς,
<span class="lb" data-page="17a.672" data-line="15" id="l17a.672.15"></span>ἡ μὲν φαντασία τοῦ πάθους γίνεται μεγάλη, ὁ κίνδυνος δ’
<span class="lb" data-page="17a.672" data-line="16" id="l17a.672.16"></span>ἦττον ἢ εἰ περὶ αἰδοῖα συμβαίη τὸ τοιοῦτον πάθος ἢ λάρυγγα
<span class="lb" data-page="17a.672" data-line="17" id="l17a.672.17"></span>καὶ θώρακα καί τι τῶν κυρίων. <span class="milestone ed1page" data-n="5.422" data-unit="ed1page" id="ed1page.5.422"></span>οὐ μόνον
<span class="lb" data-page="17a.672" data-line="18" id="l17a.672.18"></span>δὲ τὰ περὶ τὴν κεφαλὴν οὕτως γινόμενα φοβερὰ μᾶλλον ἦν
<span class="pb" data-page="17a.673" id="p17a.673"></span>
<span class="lb" data-page="17a.673" data-line="1" id="l17a.673.1"></span>ἢ κακίω, ἀλλὰ καὶ καθ’ ὁτιοῦν ἄλλο μέρος οὕτως ἐκπίπτοντα.
<span class="lb" data-page="17a.673" data-line="2" id="l17a.673.2"></span>κακίω γὰρ ἦν ἐφ’ ὧν ἀπέστησεν εἰς τὸ βάθος ὁ τὸ ἐρυσίπελας
<span class="lb" data-page="17a.673" data-line="3" id="l17a.673.3"></span>ἐργαζόμενος χυμὸς, ἐπειδὴ πρὸς τὰ σπλάγχνα καὶ
<span class="lb" data-page="17a.673" data-line="4" id="l17a.673.4"></span>πρὸς τὰ κύρια μέρη χωρῶν ἅμα τοῖς ἄλλοις συμπτώμασι
<span class="lb" data-page="17a.673" data-line="5" id="l17a.673.5"></span>καὶ πυρετοὺς ὀξεῖς ἐγέννα. τινὲς μέντοι τῶν ἐπιπολῆς
<span class="lb" data-page="17a.673" data-line="6" id="l17a.673.6"></span>ἐχόντων τὴν τοιαύτην σηπεδόνα καὶ χωρὶς πυρετῶν διεφθάρησαν
<span class="lb" data-page="17a.673" data-line="7" id="l17a.673.7"></span>τὰ μόρια καί τινες αὐτῶν διὰ τοῦτ’ ἐσώθησαν,
<span class="lb" data-page="17a.673" data-line="8" id="l17a.673.8"></span>ἐκκριθείσης τῆς κακοχυμίας διὰ τῶν μορίων ὧν αὕτη διέσηψεν.
<span class="lb" data-page="17a.673" data-line="9" id="l17a.673.9"></span>ἐπλανᾶτο γὰρ, ὡς αὐτὸς ὠνόμασε, δι’ ὅλου τοῦ
<span class="lb" data-page="17a.673" data-line="10" id="l17a.673.10"></span>σώματος τὸ ῥεῦμα, τουτέστιν ἀλόγως καὶ ἀτάκτως καὶ ὡς
<span class="lb" data-page="17a.673" data-line="11" id="l17a.673.11"></span>ἔτυχεν ἐφέρετο, μηδὲ προγνῶναί τινος ἰατροῦ δυναμένου
<span class="lb" data-page="17a.673" data-line="12" id="l17a.673.12"></span>τεχνικῶς ἐς ὅ τι κατασκήψειεν.
</p>
<span class="lb rule" data-page="17a.673" data-line="13" id="l17a.673.13"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg090.1st1K-grc1:3.74">
<span class="pb page1" data-page="17a.752" id="p17a.752"></span>
<span class="milestone ed1page page1" data-n="5.434" data-unit="ed1page" id="ed1page.5.434"></span>
<span class="milestone ed2page page1" data-n="9.296" data-unit="ed2page" id="ed2page.9.296"></span>
<span class="lb head" data-page="17a.752" data-line="4" id="l17a.752.4"></span>
            <blockquote class="quote lemma">
<span class="lb" data-page="17a.752" data-line="5" id="l17a.752.5"></span>Ἐν Θάσῳ Πυθίωνα, ὃς κατέκειτο τοῦ Ἡρακλείου, ἐκ πότων
<span class="lb" data-page="17a.752" data-line="6" id="l17a.752.6"></span>καὶ κόπων καὶ διαίτης γενομένης ἀμελέος, ῥῖγος μέγα
<span class="lb" data-page="17a.752" data-line="7" id="l17a.752.7"></span>καὶ πυρετὸς ὀξὺς ἔλαβε. γλῶσσα ἐπίξηρος, διψώδης,
<span class="lb" data-page="17a.752" data-line="8" id="l17a.752.8"></span>χολώδης, οὐχ ὕπνωσεν, οὖρα ὑπομέλανα, ἐναιώρημα μετέωρον,
<span class="lb" data-page="17a.752" data-line="9" id="l17a.752.9"></span>οὐχ ἵδρυτο. δευτέρῃ περὶ μέσον ἡμέρης ψύξις
<span class="lb" data-page="17a.752" data-line="10" id="l17a.752.10"></span>ἀκρέων. τὰ περὶ χεῖρας καὶ κεφαλὴν μᾶλλον. ἄναυδος,
<span class="lb" data-page="17a.752" data-line="11" id="l17a.752.11"></span>ἄφωνος, βραχύπνοος ἐπὶ χρόνον πολὺν, ἀνεθερμάνθη,
<span class="lb" data-page="17a.752" data-line="12" id="l17a.752.12"></span>δίψαι, νύκτα δι’ ἡσυχίης, ἵδρωσε τὴν κεφαλὴν σμικρά.
<span class="lb" data-page="17a.752" data-line="13" id="l17a.752.13"></span>τρίτῃ ἡμέρῃ δι’ ἡσυχίας. ὀψὲ δὲ περὶ ἡλίου δυσμὰς,
<span class="lb" data-page="17a.752" data-line="14" id="l17a.752.14"></span>ὑπεψύχθη σμικρὰ, ταραχὴ νυκτὸς ἐπιπόνως, οὐδὲν ὕπνωσεν.
<span class="lb" data-page="17a.752" data-line="15" id="l17a.752.15"></span>ἀπὸ δὲ κοιλίης ψυχρὰ, ξυνεστηκότα κόπρανα
<span class="lb" data-page="17a.752" data-line="16" id="l17a.752.16"></span>διῆλθε. τετάρτῃ πρωῒ δι’ ἡσυχίης. περὶ δὲ μέσον ἡμέρης
<span class="lb" data-page="17a.752" data-line="17" id="l17a.752.17"></span>πάντα παρωξύνθη, ψύξις, ἄναυδος, ἄφωνος, ἐπὶ
<span class="pb" data-page="17a.753" id="p17a.753"></span>
<span class="lb" data-page="17a.753" data-line="1" id="l17a.753.1"></span>τὸ χεῖρον ἀνεθερμάνθη. μετὰ χρόνον οὔρησε μέλανα,
<span class="lb" data-page="17a.753" data-line="2" id="l17a.753.2"></span>ἐναιώρημα ἔχοντα, νύκτα δι’ ἡσυχίης ἐκοιμήθη. πέμπτῃ
<span class="lb" data-page="17a.753" data-line="3" id="l17a.753.3"></span>ἔδοξε κουφισθῆναι, κατὰ δὲ κοιλίην βάρος μετὰ πόνου,
<span class="lb" data-page="17a.753" data-line="4" id="l17a.753.4"></span>διψώδης, νύκτα ἐπιπόνως. ἕκτῃ πρωῒ μὲν δι’ ἡσυχίης,
<span class="lb" data-page="17a.753" data-line="5" id="l17a.753.5"></span>δείλης δὲ οἱ πόνοι μείζους παρωξύνθη. ἀπὸ δὲ κοιλίης
<span class="lb" data-page="17a.753" data-line="6" id="l17a.753.6"></span>ὀψὲ κλυσματίῳ καλῶς διῆλθε, νυκτὸς ἐκοιμήθη. ἑβδόμῃ
<span class="lb" data-page="17a.753" data-line="7" id="l17a.753.7"></span>ἡμέρῃ ἀσώδης, ὑπεδυσφόρει, οὔρησεν ἐλαιῶδες, νυκτὸς
<span class="lb" data-page="17a.753" data-line="8" id="l17a.753.8"></span>ταραχὴ πολλὴ, παρέλεγεν, οὐδὲν ἐκοιμᾶτο. ὀγδόῃ πρωῒ
<span class="lb" data-page="17a.753" data-line="9" id="l17a.753.9"></span>μὲν ἐκοιμήθη σμικρὰ, ταχὺ δὲ ψύξις καὶ ἀφωνίη, λεπτὸν
<span class="lb" data-page="17a.753" data-line="10" id="l17a.753.10"></span>πνεῦμα καὶ μινυθῶδες ὀψὲ δὲ πάλιν ἀνεθερμάνθη,
<span class="lb" data-page="17a.753" data-line="11" id="l17a.753.11"></span>παρέκρουσεν. ἤδη δὲ πρὸς ἡμέρην σμικρὰ ἐκουφίσθη,
<span class="lb" data-page="17a.753" data-line="12" id="l17a.753.12"></span>διαχωρήματα ἄκρητα σμικρὰ, χολώδεα, ἐνάτῃ κωματώδης,
<span class="lb" data-page="17a.753" data-line="13" id="l17a.753.13"></span>ὅτε διεγείροιτο, οὐ λίην διψώδης. περὶ δὲ ἡλίου
<span class="lb" data-page="17a.753" data-line="14" id="l17a.753.14"></span>δυσμὰς ἐδυσφόρει, παρέλεγε, νύκτα κακήν. δεκάτῃ πρωῒ
<span class="lb" data-page="17a.753" data-line="15" id="l17a.753.15"></span>ἄφωνος, πολλὴ ψύξις, πυρετὸς ὀξὺς, πολὺς ἱδρὼς, ἔθανεν.
<span class="lb" data-page="17a.753" data-line="16" id="l17a.753.16"></span>ἐν ἀρτίῃσιν οἱ πόνοι τούτῳ.
</blockquote>
<span class="lb rule" data-page="17a.753" data-line="17" id="l17a.753.17"></span>
            <span class="pb" data-page="17a.754" id="p17a.754"></span>
            <p>
<span class="lb" data-page="17a.754" data-line="1" id="l17a.754.1"></span>Καὶ τούτου πάνθ’ εὑρήσεις ἀπ’ ἀρχῆς τά τε συμπτώματα
<span class="lb" data-page="17a.754" data-line="2" id="l17a.754.2"></span>καὶ τὰ σημεῖα θανατώδη γινόμενα καὶ τοὺς παροξυσμοὺς
<span class="lb" data-page="17a.754" data-line="3" id="l17a.754.3"></span>ἐν ἀρτίαις, ὡς αὐτὸς ὁ Ἱπποκράτης ἐπεσημήνατο,
<span class="lb" data-page="17a.754" data-line="4" id="l17a.754.4"></span>προσθεὶς τῇ τῆς ιβ΄ ἡμέρας διηγήσει, καθ’ ἣν ἀποθανεῖν
<span class="lb" data-page="17a.754" data-line="5" id="l17a.754.5"></span>αὐτὸν <span class="milestone ed1page" data-n="5.435" data-unit="ed1page" id="ed1page.5.435"></span>ἔφη, ἐν ἀρτίῃσιν οἱ πόνοι τούτῳ. καὶ
<span class="lb" data-page="17a.754" data-line="6" id="l17a.754.6"></span>γὰρ ὁ θάνατος ὑποπέπτωκε τῷ γενικῷ σημαινομένῳ τῆς
<span class="lb" data-page="17a.754" data-line="7" id="l17a.754.7"></span>κρίσεως, ὡς ἐδείχθη. πεφύλακται δὲ κᾀπὶ τούτου τοῦ ἀῤῥώστου
<span class="lb" data-page="17a.754" data-line="8" id="l17a.754.8"></span>τὸ τὰς κρίσεις γενέσθαι τοὐπίπαν, ἐν αἷς οἱ πόνοι
<span class="lb" data-page="17a.754" data-line="9" id="l17a.754.9"></span>μείζους. ἐν ἀρτίαις γὰρ αὐτῶν γενομένων ἠκολούθησε καὶ
<span class="lb" data-page="17a.754" data-line="10" id="l17a.754.10"></span>ὁ θάνατος ἐν ἀρτίᾳ. γέγραπται δ’ ἐν τῇ διηγήσει τῶν
<span class="lb" data-page="17a.754" data-line="11" id="l17a.754.11"></span>συμβαινόντων αὐτῷ δύο ταῦτα, δεόμενα ἐξηγήσεως. ἔστι δ’
<span class="lb" data-page="17a.754" data-line="12" id="l17a.754.12"></span>αὐτῶν τὸ μὲν ἕτερον ἐπὶ τῆς ἀναπνοῆς, βραχύπνους μὲν
<span class="lb" data-page="17a.754" data-line="13" id="l17a.754.13"></span>ἐν τῇ <span class="milestone ed2page" data-n="9.297" data-unit="ed2page" id="ed2page.9.297"></span>τῆς β΄ ἡμέρας διηγήσει γέγραπται. λεπτὸν
<span class="lb" data-page="17a.754" data-line="14" id="l17a.754.14"></span>δὲ πνεῦμα καὶ μινυθῶδες ἔσχεν ἐν τῇ η΄, ἔμαθες δ’ ἔν τε
<span class="lb" data-page="17a.754" data-line="15" id="l17a.754.15"></span>τῷ α΄ περὶ δυσπνοίας κᾀν τῷ β΄ τῶν εἰς τὸ προγνωστικὸν
<span class="lb" data-page="17a.754" data-line="16" id="l17a.754.16"></span>ὑπομνημάτων, ἔνθα τὴν ῥῆσιν ἐξηγούμην τήνδε· πνεῦμα
<span class="lb" data-page="17a.754" data-line="17" id="l17a.754.17"></span>δὲ πυκνὸν μὲν ἐὸν πόνον σημαίνει ἢ φλεγμονὴν ἐν τοῖσιν
<span class="lb" data-page="17a.754" data-line="18" id="l17a.754.18"></span>ὑπὲρ τῶν φρενῶν χωρίοισιν, ὡς ἐστί τι σμικρὸν ἅμα καὶ
<span class="pb" data-page="17a.755" id="p17a.755"></span>
<span class="lb" data-page="17a.755" data-line="1" id="l17a.755.1"></span>ἀραιὸν πνεῦμα ψυχομένης καὶ νεκρουμένης ἤδη τῆς ζωτικῆς
<span class="lb" data-page="17a.755" data-line="2" id="l17a.755.2"></span>δυνάμεως γιγνόμενον, ὃ διά τινος τῶν χωριστῶν συμπτωμάτων
<span class="lb" data-page="17a.755" data-line="3" id="l17a.755.3"></span>ἐδήλωσεν εἰπὼν, ψυχρὸν δ’ ἐκπνεόμενον ἐκ τῶν ῥινῶν
<span class="lb" data-page="17a.755" data-line="4" id="l17a.755.4"></span>καὶ τοῦ στόματος ὀλέθριον κάρτα ἤδη γίγνεται τοῦτο
<span class="lb" data-page="17a.755" data-line="5" id="l17a.755.5"></span>γοῦν ἡγητέον αὐτὸν καὶ νῦν εἰρηκέναι, κατὰ μὲν τὴν β΄
<span class="lb" data-page="17a.755" data-line="6" id="l17a.755.6"></span>ἡμέραν βραχὺ, κατὰ δὲ τὴν η΄ λεπτὸν καὶ μινυθῶδες. ἔστι
<span class="lb" data-page="17a.755" data-line="7" id="l17a.755.7"></span>μὲν γάρ τι καὶ ἄλλο πνεῦμα βραχύ τε ἅμα καὶ πυκνὸν,
<span class="lb" data-page="17a.755" data-line="8" id="l17a.755.8"></span>ὀδύνην σημαῖνον, ὡς ἐδείκνυμεν, ἤτοι γε ἐν τοῖς ἀναπνευστικοῖς
<span class="lb" data-page="17a.755" data-line="9" id="l17a.755.9"></span>μορίοις ἢ τοῖς παρεγκειμένοις αὐτοῖς. ἀλλ’ ἐὰν
<span class="lb" data-page="17a.755" data-line="10" id="l17a.755.10"></span>ἀμφότερα παραβάλλῃς ἀλλήλοις, βραχύτερον πολὺ τὸν ἔξωθεν
<span class="lb" data-page="17a.755" data-line="11" id="l17a.755.11"></span>εἴσω ἑλκόμενον ἀέρα κατὰ τὸ ἕτερον εὑρήσεις, ὃν σμικρὸν
<span class="lb" data-page="17a.755" data-line="12" id="l17a.755.12"></span>ἅμα καὶ ἀραιὸν ἔφη γίγνεσθαι. τὸ γὰρ πρὸς τὸ βραχὺ
<span class="lb" data-page="17a.755" data-line="13" id="l17a.755.13"></span>πυκνὸν ἀναπληροῖ τῇ συνεχείᾳ τὸ καθ’ ἑκάστην εἰσπνοὴν
<span class="lb" data-page="17a.755" data-line="14" id="l17a.755.14"></span>ἐνδεὲς, ὡς οἱ συνεχῶς πίνοντες βραχύ. καὶ γὰρ τούτων
<span class="lb" data-page="17a.755" data-line="15" id="l17a.755.15"></span>βραχυπότους ἐρεῖς ὅσοι καὶ βραχὺ καὶ διὰ πολλοῦ πίνουσιν.
<span class="lb" data-page="17a.755" data-line="16" id="l17a.755.16"></span>εἰ δέ τις βραχὺ μὲν, ἀλλὰ συνεχῶς πίνει, τοῦτον
<span class="lb" data-page="17a.755" data-line="17" id="l17a.755.17"></span>ἁπλῶς οὐκ ἂν εἴποις βραχύποτον, ἀλλὰ μετὰ βραχὺ πίνοντα.
<span class="lb" data-page="17a.755" data-line="18" id="l17a.755.18"></span>κατὰ τὸν αὐτὸν οὖν τρόπον ὁ κυρίως ὀνομαζόμενος βραχύπνους,
<span class="pb" data-page="17a.756" id="p17a.756"></span>
<span class="lb" data-page="17a.756" data-line="1" id="l17a.756.1"></span>καθ’ ἑκάστην εἰσπνοὴν οὐ βραχὺ μόνον, ἀλλὰ καὶ
<span class="lb" data-page="17a.756" data-line="2" id="l17a.756.2"></span>διὰ πολλοῦ χρόνου τὸν ἔξωθεν ἀέρα διὰ τοῦ λάρυγγος ἐπισπᾶται.
<span class="lb" data-page="17a.756" data-line="3" id="l17a.756.3"></span>τάχ’ οὖν ζητήσεις κατὰ τί προειρηκὼς ὁ Ἱπποκράτης
<span class="lb" data-page="17a.756" data-line="4" id="l17a.756.4"></span>ἐν τῇ α΄ τῶν ἡμερῶν πυρετὸν ὀξὺν γεγονέναι, τῇ β΄
<span class="lb" data-page="17a.756" data-line="5" id="l17a.756.5"></span>βραχύπνουν ἔφη τὸν ἄνθρωπον εἶναι. δέδεικται γὰρ ἡμῖν
<span class="lb" data-page="17a.756" data-line="6" id="l17a.756.6"></span>ἐν τοῖς σφοδροῖς πυρετοῖς πνεῦμα μέγα καὶ πυκνὸν γενόμενον.
<span class="lb" data-page="17a.756" data-line="7" id="l17a.756.7"></span>φήσομεν ὅτι ἐν μὲν τῇ α΄ τῶν ἡμερῶν τὸ διὰ τοὺς
<span class="lb" data-page="17a.756" data-line="8" id="l17a.756.8"></span>σηπομένους χυμοὺς ἀναφθὲν πυρετῶδες θερμὸν αὐτὸ μὲν
<span class="lb" data-page="17a.756" data-line="9" id="l17a.756.9"></span>διεφορήθη, κατελείφθη δὲ τὸ ἔμφυτον μόνον ἀσθενὲς ὑπάρχον,
<span class="lb" data-page="17a.756" data-line="10" id="l17a.756.10"></span>ὡς ἤδη σβέννυσθαι, πρὶν αὖθις ἀναφθῆναι τὸ πυρετῶδες
<span class="lb" data-page="17a.756" data-line="11" id="l17a.756.11"></span>θερμὸν, οἷον ζεσάντων τῶν σηπομένων χυμῶν. ἡ β΄
<span class="lb" data-page="17a.756" data-line="12" id="l17a.756.12"></span>τῶν ἡμερῶν ἤνεγκε τὸ τῆς ψύξεως σημεῖον. ἀπόδειξις δὲ
<span class="lb" data-page="17a.756" data-line="13" id="l17a.756.13"></span>τούτου μεγίστη. τηνικαῦτα γὰρ βραχύπνουν αὐτὸν γεγονέναι
<span class="lb" data-page="17a.756" data-line="14" id="l17a.756.14"></span>φησὶ καὶ κατεψύχθαι. γράφει γοῦν ἐπὶ τῆς δευτέρας
<span class="lb" data-page="17a.756" data-line="15" id="l17a.756.15"></span>ἡμέρας ὧδε. δευτέρῃ περὶ μέσον ἡμέρης ψύξις ἀκρέων τὰ περὶ
<span class="lb" data-page="17a.756" data-line="16" id="l17a.756.16"></span>χεῖρας καὶ κεφαλὴν μᾶλλον, ἄναυδος, ἄφωνος, βραχύπνοος
<span class="lb" data-page="17a.756" data-line="17" id="l17a.756.17"></span>ἐπὶ χρόνον πολύν. ἐπὶ δὲ τῆς η΄ πάλιν τάδε γράφει, η΄
<span class="pb" data-page="17a.757" id="p17a.757"></span>
<span class="lb" data-page="17a.757" data-line="1" id="l17a.757.1"></span>
<span class="lb" data-page="17a.757" data-line="2" id="l17a.757.2"></span>πρωῒ μὲν ἐκοιμήθη μικρὰ, ταχὺ δὲ ψύξις, ἀφωνίη, λεπτὸν
<span class="lb" data-page="17a.757" data-line="3" id="l17a.757.3"></span>πνεῦμα καὶ μινυθῶδες. ἔνθα μοι καὶ τούτῳ πρόσχες τὸν
<span class="lb" data-page="17a.757" data-line="4" id="l17a.757.4"></span>νοῦν, ὁπηνίκα κατεψύχθη μετὰ τῆς κακοπνοίας καὶ τὴν
<span class="lb" data-page="17a.757" data-line="5" id="l17a.757.5"></span>ἀφωνίαν αὐτῷ γεγονέναι φησὶ καὶ αὐτὴν εἰωθυῖαν πολλάκις
<span class="lb" data-page="17a.757" data-line="6" id="l17a.757.6"></span>ἐπὶ νεκρώσει τῆς φύσεως γίγνεσθαι. κατὰ τὴν δ΄ ἡμέραν
<span class="lb" data-page="17a.757" data-line="7" id="l17a.757.7"></span>ἡνίκα γράφει, ψύξις, ἄναυδος, ἄφωνος ἐπὶ τὸ χεῖρον, ἐμφαίνει
<span class="lb" data-page="17a.757" data-line="8" id="l17a.757.8"></span>διὰ τῆς ἐπὶ τὸ χεῖρον προσθήκης καὶ τὸ βραχύπνουν
<span class="lb" data-page="17a.757" data-line="9" id="l17a.757.9"></span>αὐτὸν γεγονέναι. καταλείπεται τοίνυν ἐπὶ τούτου
<span class="lb" data-page="17a.757" data-line="10" id="l17a.757.10"></span>ἡμῖν ἐξηγήσασθαι διὰ τί προειπὼν ἄναυδος ἐπήνεγκεν
<span class="lb" data-page="17a.757" data-line="11" id="l17a.757.11"></span>ἄφωνος. ἔστι δὲ καὶ τούτου λόγος τοιοῦτος. τὴν αὐδὴν
<span class="lb" data-page="17a.757" data-line="12" id="l17a.757.12"></span>οὔτε πᾶν τὸ τῆς ἀκοῆς ἴδιον αἰσθητὸν οἱ παλαιοὶ φαίνονται
<span class="lb" data-page="17a.757" data-line="13" id="l17a.757.13"></span>καλοῦντες, οὔτ’ ἐκεῖνο τὸ εἶδος αὐτοῦ μόνον, ὅσον ἐκπέμπεται
<span class="lb" data-page="17a.757" data-line="14" id="l17a.757.14"></span>κατὰ προαίρεσιν τοῦ ζώου διὰ τοῦ στόματος, ἐν
<span class="lb" data-page="17a.757" data-line="15" id="l17a.757.15"></span>ᾧ περιέχεται καὶ τὸ κλαίειν καὶ τὸ συρίττειν, οἰμώζειν τε
<span class="lb" data-page="17a.757" data-line="16" id="l17a.757.16"></span>καὶ βήττειν καὶ ὅσα τἄλλα τοιαῦτα, <span class="milestone ed2page" data-n="9.298" data-unit="ed2page" id="ed2page.9.298"></span>μόνην δὲ τὴν
<span class="lb" data-page="17a.757" data-line="17" id="l17a.757.17"></span>ἀνθρώπου φωνὴν, καθ’ ἣν διαλεγόμεθα πρὸς ἀλλήλους, αὐδὴν
<span class="lb" data-page="17a.757" data-line="18" id="l17a.757.18"></span>ὀνομάζουσιν. οὕτω γοῦν καὶ ὁ ποιητὴς ἡνίκα ἐποίησε
<span class="lb" data-page="17a.757" data-line="19" id="l17a.757.19"></span>τοῖς ἰδίοις ἵπποις διαλεγόμενον τὸν Ἀχιλλέα, τηνικαῦτά
<span class="pb" data-page="17a.758" id="p17a.758"></span>
<span class="lb" data-page="17a.758" data-line="1" id="l17a.758.1"></span>φησι τὸν ἕτερον αὐτῶν ἀμείψασθαι λόγοις χρησάμενον ἀνθρωπίνῃ
<span class="lb" data-page="17a.758" data-line="2" id="l17a.758.2"></span>διαλέκτῳ.
</p>
            <div class="l"><span class="lb" data-page="17a.758" data-line="3" id="l17a.758.3"></span>Αὐδήεντα, γάρ φησιν, ἔθηκε θεὰ λευκώλενος Ἥρη.</div>
            <p>
<span class="lb" data-page="17a.758" data-line="4" id="l17a.758.4"></span>οὐκ ὡς ἄφωνον ὄντα πρότερον, οὐχ ὡς οὐκ ἔχοντα τὴν
<span class="lb" data-page="17a.758" data-line="5" id="l17a.758.5"></span>κοινὴν τῶν ἵππων φωνὴν, ἀλλ’ ὡς οὐκ ὀνομαζομένην αὐδὴν
<span class="lb" data-page="17a.758" data-line="6" id="l17a.758.6"></span>ἐκείνην. οὕτως οὖν καὶ θεὸν αὐδήεσσαν εἴρηκε τὴν ἀνθρωπίνῃ
<span class="lb" data-page="17a.758" data-line="7" id="l17a.758.7"></span>διαλέκτῳ χρωμένην, ὅτι καὶ αὐτὴν ἀνθρωποειδῆ
<span class="lb" data-page="17a.758" data-line="8" id="l17a.758.8"></span>φασιν εἶναι μὴ πάντων τῶν θεῶν τοιούτων ὑπαρχόντων.
<span class="lb" data-page="17a.758" data-line="9" id="l17a.758.9"></span>ἐναργῶς γοῦν ἥλιος καὶ σελήνη καὶ τὰ λοιπὰ τῶν ἄστρων
<span class="lb" data-page="17a.758" data-line="10" id="l17a.758.10"></span>ἀποκεχώρηκε πάμπολυ τῆς τῶν ἀνθρώπων ἰδέας. καὶ ὁ
<span class="lb" data-page="17a.758" data-line="11" id="l17a.758.11"></span>Ἱπποκράτης οὖν ἄναυδον μὲν εἶπεν ἐπὶ τοῦ μὴ δυναμένου
<span class="lb" data-page="17a.758" data-line="12" id="l17a.758.12"></span>διαλέγεσθαι, τὸν δ’ ἄφωνον ἐπὶ τοῦ μηδ’ οἰμῶξαι μηδὲ
<span class="lb" data-page="17a.758" data-line="13" id="l17a.758.13"></span>βοῆσαι δυναμένου. δῆλον δέ ἐστι τὸ τοιοῦτον μοχθηρότερον
<span class="lb" data-page="17a.758" data-line="14" id="l17a.758.14"></span>εἶναι τῆς ὡς ἂν εἴποι τις ἀναυδίας. οἷς οὖν ἡ γλῶττα
<span class="lb" data-page="17a.758" data-line="15" id="l17a.758.15"></span>μόνη παραλέλυται, φωνεῖν μὲν μέγιστον ἐνίοτε δύνανται,
<span class="lb" data-page="17a.758" data-line="16" id="l17a.758.16"></span>διαλέγεσθαι δ’ οὐ δύνανται. εἰ δὲ μηδὲ ἐκφωνεῖν οἷοί τε
<span class="pb" data-page="17a.759" id="p17a.759"></span>
<span class="lb" data-page="17a.759" data-line="1" id="l17a.759.1"></span>εἶεν, ἐσχάτης νεκρώσεως ἐστὶ τὸ τοιοῦτον γνώρισμα τῶν οὕτως
<span class="lb" data-page="17a.759" data-line="2" id="l17a.759.2"></span>ἐχόντων, μὴ οἰμωζόντων μήτε στεναζόντων μήθ’ ὅλως
<span class="lb" data-page="17a.759" data-line="3" id="l17a.759.3"></span>φθέγγεσθαι δυναμένων. Σαβῖνος δὲ καὶ ταῦτα τοῖς ἄλλοις
<span class="lb" data-page="17a.759" data-line="4" id="l17a.759.4"></span>τὸν μὲν οὐδ’ ὅλως ἔχοντα φωνὴν οὐδεμίαν ἄναυδον εἰρῆσθαι
<span class="lb" data-page="17a.759" data-line="5" id="l17a.759.5"></span>νομίζει, τὸν δ’ ἄφωνον ἐν ἴσῳ τῷ ἀπόπληκτον ὑπὸ
<span class="lb" data-page="17a.759" data-line="6" id="l17a.759.6"></span>τοῦ Ἱπποκράτους γεγράφθαι φησὶν, ὥσπερ οὐ δυναμένου
<span class="lb" data-page="17a.759" data-line="7" id="l17a.759.7"></span>καλέσαι τὸν οὕτω διακείμενον ἀπόπληκτον. οὐ μὴν οὐδὲ
<span class="lb" data-page="17a.759" data-line="8" id="l17a.759.8"></span>τἄλλα τὰ κατὰ διάθεσιν εἰρημένα συνᾴδει τῷ γεγονέναι τὸν
<span class="lb" data-page="17a.759" data-line="9" id="l17a.759.9"></span>προκείμενον ἄῤῥωστον ἀπόπληκτον.
</p>
<span class="lb rule" data-page="17a.759" data-line="10" id="l17a.759.10"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg090.1st1K-grc1:3.75">
<span class="pb page1" data-page="17a.759" id="p17a.759"></span>
<span class="milestone ed1page page1" data-n="5.435" data-unit="ed1page" id="ed1page.5.435"></span>
<span class="milestone ed2page page1" data-n="9.298" data-unit="ed2page" id="ed2page.9.298"></span>
<span class="lb head" data-page="17a.759" data-line="11" id="l17a.759.11"></span>
            <blockquote class="quote lemma">
<span class="lb" data-page="17a.759" data-line="12" id="l17a.759.12"></span>Ὁ φρενιτικὸς τῇ πρώτῃ κατακλιθεὶς ἤμεσε ἰώδεα, πολλὰ,
<span class="lb" data-page="17a.759" data-line="13" id="l17a.759.13"></span>λεπτὰ, πυρετὸς φρικώδης, πολὺς ἱδρὼς, ξυνεχὴς διόλου,
<span class="lb" data-page="17a.759" data-line="14" id="l17a.759.14"></span>κεφαλῆς καὶ τραχήλου βάρος μετὰ ὀδύνης, οὖρα λεπτὰ,
<span class="lb" data-page="17a.759" data-line="15" id="l17a.759.15"></span>ἐναιωρήματα σμικρὰ, διεσπασμένα, οὐχ ἵδρωσεν. ἀπὸ
<span class="lb" data-page="17a.759" data-line="16" id="l17a.759.16"></span>δὲ κοιλίης ἐξεκόπρισεν ἀθρόα, πολλὰ παρέκρουσεν, οὐδὲν
<span class="lb" data-page="17a.759" data-line="17" id="l17a.759.17"></span>ὕπνωσεν. δευτέρᾳ πρωῒ ἄφωνος, πυρετὸς ὀξὺς, ἵδρωσεν,
<span class="pb" data-page="17a.760" id="p17a.760"></span>
<span class="lb" data-page="17a.760" data-line="1" id="l17a.760.1"></span>οὐ διέλιπεν, παλμοὶ δι’ ὅλου τοῦ σώματος, νυκτὸς σπασμοί.
<span class="lb" data-page="17a.760" data-line="2" id="l17a.760.2"></span>τρίτῃ παρωξύνθη πάντα, τετάρτῃ ἀπέθανεν.
</blockquote>
<span class="lb rule" data-page="17a.760" data-line="3" id="l17a.760.3"></span>
            <p>
<span class="lb" data-page="17a.760" data-line="4" id="l17a.760.4"></span>Οὗτος ὁ ἄῤῥωστος ὀξυτάτης φρενίτιδός ἐστι παράδειγμα
<span class="lb" data-page="17a.760" data-line="5" id="l17a.760.5"></span>κατὰ τὴν πρώτην ἡμέραν εὐθέως συνεισβαλλούσης τῷ πυρετῷ
<span class="lb" data-page="17a.760" data-line="6" id="l17a.760.6"></span>καὶ πάντα γε ἐθεασάμην ἐντὸς τῆς ζ΄ ἡμέρας, ἀποθανόντας
<span class="lb" data-page="17a.760" data-line="7" id="l17a.760.7"></span>τοὺς οὕτω φρενιτίσαντας. ὀλίγοι δὲ πάνυ καὶ σπάνιοι
<span class="lb" data-page="17a.760" data-line="8" id="l17a.760.8"></span>ταύτην ὑπερέβαλον. ἄξιον δὲ θαυμάσαι τὴν τῶν τοιούτων
<span class="lb" data-page="17a.760" data-line="9" id="l17a.760.9"></span>νοσημάτων γένεσιν, ὅπως ἐξαίφνης <span class="milestone ed2page" data-n="9.299" data-unit="ed2page" id="ed2page.9.299"></span>ἐπιτίθεται
<span class="lb" data-page="17a.760" data-line="10" id="l17a.760.10"></span>τοῖς ἀμέμπτως ὑγιαίνουσιν. οὐ γὰρ δὴ ὥσπερ ἐξαιφνίδιος
<span class="lb" data-page="17a.760" data-line="11" id="l17a.760.11"></span>ἡ γένεσις αὐτῶν ἐστιν, οὕτω καὶ ἡ τῆς γενέσεως αἰτία,
<span class="lb" data-page="17a.760" data-line="12" id="l17a.760.12"></span><span class="milestone ed1page" data-n="5.436" data-unit="ed1page" id="ed1page.5.436"></span>καθάπερ εἰ καὶ φάρμακον ἔλαβε θανάσιμον ὁ ἄνθρωπος,
<span class="lb" data-page="17a.760" data-line="13" id="l17a.760.13"></span>ἤ τι τῶν χαλεπωτάτων θηρίων ἔδακεν αὐτὸν, ἀλλὰ
<span class="lb" data-page="17a.760" data-line="14" id="l17a.760.14"></span>κατὰ βραχύ πως ηὔξησαν ἐν τῷ σώματι τὴν τὰ τοιαῦτα
<span class="lb" data-page="17a.760" data-line="15" id="l17a.760.15"></span>πάθη δυναμένην αἰτίαν ἐργάσασθαι, καθάπερ ἐπὶ τῶν λυσσοδήκτων
<span class="lb" data-page="17a.760" data-line="16" id="l17a.760.16"></span>συμβαίνει. πρόδηλον γὰρ ὅτι κᾀκείνοις οὐκ ἀργῶν
<span class="lb" data-page="17a.760" data-line="17" id="l17a.760.17"></span>οὐδ’ ἡσυχάζων ὁ τοῦ κυνὸς ἰὸς, οὐδὲν ἑαυτῷ γνώρισμα
<span class="lb" data-page="17a.760" data-line="18" id="l17a.760.18"></span>παρέχει πολλῶν ἐφεξῆς ἐνίοτε μηνῶν. ἐξαίφνης δ’ αὐτοῖς
<span class="pb" data-page="17a.761" id="p17a.761"></span>
<span class="lb" data-page="17a.761" data-line="1" id="l17a.761.1"></span>συμβαίνει θεασαμένοις ὕδωρ φοβηθῆναι, κᾀντεῦθεν ἤδη
<span class="lb" data-page="17a.761" data-line="2" id="l17a.761.2"></span>διὰ ταχέων ἀπόλλυσθαι. πολλῷ μὲν αὐξανομένης χρόνῳ
<span class="lb" data-page="17a.761" data-line="3" id="l17a.761.3"></span>τῆς τὴν λύτταν ἐργαζομένης αἰτίας, ὅταν ἅπαξ εἰς τοῦτ’
<span class="lb" data-page="17a.761" data-line="4" id="l17a.761.4"></span>ἀφίκηται ταχὺν ἐπιφερούσης τὸν θάνατον. σχεδὸν οὖν κᾀπὶ
<span class="lb" data-page="17a.761" data-line="5" id="l17a.761.5"></span>τῆς νῦν εἰρημένης φρενίτιδος ἠθροίζετό τις ἐν τῷ σώματι
<span class="lb" data-page="17a.761" data-line="6" id="l17a.761.6"></span>μοχθηρὸς χυμὸς ἰῷ δηλητηρίῳ παραπλησίως, ἐναργῶν
<span class="lb" data-page="17a.761" data-line="7" id="l17a.761.7"></span>μέν τι κατὰ βραχὺ ἐπὶ τοῖς σώμασιν, οἷς ὁμιλῶν ἐτύγχανεν.
<span class="lb" data-page="17a.761" data-line="8" id="l17a.761.8"></span>ἐπεὶ δ’ ἐκεῖνα προδιετίθετό πως, ὅ τε χυμὸς αὐτὸς ἐπὶ
<span class="lb" data-page="17a.761" data-line="9" id="l17a.761.9"></span>πλεῖστον ηὐξήθη κακοηθείας, ἐξαιφνίδιον ἐφάνη θανατῶδες
<span class="lb" data-page="17a.761" data-line="10" id="l17a.761.10"></span>σύμπτωμα. καὶ γάρ τοι καὶ τῷ φρενιτικῷ οὕτω κατὰ
<span class="lb" data-page="17a.761" data-line="11" id="l17a.761.11"></span>τὴν ἀρχὴν εὐθέως ἔμετος ἰωδῶν ἐγένετο, πυρετοῖς ἑπομένοις
<span class="lb" data-page="17a.761" data-line="12" id="l17a.761.12"></span>ὡς τὸ πολὺ διακαέσιν. ὥσπερ οὖν ἐπὶ τῶν θανασίμων
<span class="lb" data-page="17a.761" data-line="13" id="l17a.761.13"></span>φαρμάκων ἀποθνήσκουσιν ἔνιοι δευτεραῖοι καὶ τριταῖοι, τῆς
<span class="lb" data-page="17a.761" data-line="14" id="l17a.761.14"></span>ποιότητος αὐτῶν, οὐ τοῦ πλήθους ἐργαζομένης τὸν θάνατον,
<span class="lb" data-page="17a.761" data-line="15" id="l17a.761.15"></span>οὕτω καὶ τὸν ἄῤῥωστον τοῦτον εὐθέως ἀποθανεῖν ἡγητέον
<span class="lb" data-page="17a.761" data-line="16" id="l17a.761.16"></span>τῇ τρίτῃ τῶν ἡμερῶν ὑπὸ τῆς ποιότητος τῶν ἰωδῶν χυμῶν,
<span class="lb" data-page="17a.761" data-line="17" id="l17a.761.17"></span>οὐχ ὑπὸ τῆς φρενίτιδος διαφθαρέντα, παρακολουθῆσαι δὲ
<span class="lb" data-page="17a.761" data-line="18" id="l17a.761.18"></span>αὐτῷ. τὴν φρενῖτιν ὥσπερ τι σύμπτωμα. τεταρταίους μὲν
<span class="pb" data-page="17a.762" id="p17a.762"></span>
<span class="lb" data-page="17a.762" data-line="1" id="l17a.762.1"></span>οὖν καὶ πεμπταίους εἶδον ἀπολλυμένους ἐξ ἀρχῆς εὐθέως
<span class="lb" data-page="17a.762" data-line="2" id="l17a.762.2"></span>ἁλόντας, ὀξείᾳ φρενίτιδι, τριταῖον δ’ οὐκ εἶδον, ὥσπερ οὐδὲ
<span class="lb" data-page="17a.762" data-line="3" id="l17a.762.3"></span>μέχρι τῆς κ΄ ἐκταθέντα. φαίνεται τοίνυν ὁ Ἱπποκράτης
<span class="lb" data-page="17a.762" data-line="4" id="l17a.762.4"></span>τοῦτον μὲν ὡς ὀξύτατα διαφθαρέντα δηλώσας ἡμῖν. ἕτερον
<span class="lb" data-page="17a.762" data-line="5" id="l17a.762.5"></span>δ’ ὀλίγον ὕστερον ὡς παραλογώτατον χρονίσαντα, περὶ οὗ
<span class="lb" data-page="17a.762" data-line="6" id="l17a.762.6"></span>κατὰ τὸν οἰκεῖον λόγον ἐπισημανοῦμεν.
</p>
<span class="lb rule" data-page="17a.762" data-line="7" id="l17a.762.7"></span>
          </article>

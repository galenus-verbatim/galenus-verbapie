<article xmlns="http://www.w3.org/1999/xhtml" id="urn:cts:greekLit:tlg0057.tlg090.1st1K-grc1:3.79">
<span class="pb page1" data-page="17a.769" id="p17a.769"></span>
<span class="milestone ed1page page1" data-n="5.437" data-unit="ed1page" id="ed1page.5.437"></span>
<span class="milestone ed2page page1" data-n="9.302" data-unit="ed2page" id="ed2page.9.302"></span>
<span class="lb head" data-page="17a.769" data-line="14" id="l17a.769.14"></span>
            <blockquote class="quote lemma">
<span class="lb" data-page="17a.769" data-line="15" id="l17a.769.15"></span>Ἐν Ἀβδήροισιν Ἀναξίωνα, ὃς κατέκειτο παρὰ τὰς Θρηικίας
<span class="lb" data-page="17a.769" data-line="16" id="l17a.769.16"></span>πύλας, πυρετὸς ὀξὺς ἔλαβε, πλευροῦ δεξιοῦ ὀδύνη
<span class="lb" data-page="17a.769" data-line="17" id="l17a.769.17"></span>ξυνεχὴς, ἔβησσε ξηρὴ, οὐδ’ ἔπτυε τὰς πρώτας, διψώδης,
<span class="lb" data-page="17a.769" data-line="18" id="l17a.769.18"></span>ἄγρυπνος, οὖρα εὔχροα, πολλὰ, λεπτά. ἕκτῃ παράληρος,
<span class="pb" data-page="17a.770" id="p17a.770"></span>
<span class="lb" data-page="17a.770" data-line="1" id="l17a.770.1"></span>πρὸς δὲ τὰ θερμάσματα οὐδὲν ἐνεδίδου, ἑβδόμῃ ἐπίπονος,
<span class="lb" data-page="17a.770" data-line="2" id="l17a.770.2"></span>ὁ γὰρ πυρετὸς ἐπέτεινεν, οἵ τε πόνοι οὐ ξυνεδίδοσαν, αἵ
<span class="lb" data-page="17a.770" data-line="3" id="l17a.770.3"></span>τε βῆχες ξυνώχλουν, δύσπνοός τε ἦν. ὀγδόῃ ἀγκῶνα ἔτεμον,
<span class="lb" data-page="17a.770" data-line="4" id="l17a.770.4"></span>ἐῤῥύη πολλὸν οἶον δεῖ, ξυνέδωκαν μὲν οἱ πόνοι, αἱ
<span class="lb" data-page="17a.770" data-line="5" id="l17a.770.5"></span>μέντοι βῆχες ξηραὶ παρείποντο. ἑνδεκάτῃ ξυνέδωκαν οἱ
<span class="lb" data-page="17a.770" data-line="6" id="l17a.770.6"></span>πυρετοὶ, σμικρὰ περὶ κεφαλὴν ἵδρωσεν, ἔτι βῆχες καὶ τὰ
<span class="lb" data-page="17a.770" data-line="7" id="l17a.770.7"></span>ἀπὸ πνεύμονος ὑγρότερα. ἑπτακαιδεκάτῃ ἤρξατο σμικρὰ,
<span class="lb" data-page="17a.770" data-line="8" id="l17a.770.8"></span>πέπονα πτύειν, ἐκουφίσθη, διψώδης ἦν καὶ τῶν ἀπὸ πνεύμονος
<span class="lb" data-page="17a.770" data-line="9" id="l17a.770.9"></span>οὐ χρησταὶ αἱ καθάρσιες. εἰκοστῇ ἵδρωσεν ἄπυρος,
<span class="lb" data-page="17a.770" data-line="10" id="l17a.770.10"></span>μετὰ δὲ κρίσιν ἐκουφίσθη. εἰκοστῇ ἑβδόμῃ ὁ πυρετὸς
<span class="lb" data-page="17a.770" data-line="11" id="l17a.770.11"></span>ὑπέστρεφεν, ἔβησσεν, ἀνῆγε πέπονα πολλὰ, οὔροισιν
<span class="lb" data-page="17a.770" data-line="12" id="l17a.770.12"></span>ὑπόστασις πολλὴ, λευκὴ, ἄδιψος ἐγένετο, ὕπνοι. τριακοστῇ
<span class="lb" data-page="17a.770" data-line="13" id="l17a.770.13"></span>τετάρτῃ ἵδρωσε διόλου, ἄπυρος, ἐκρίθη πάντα.
</blockquote>
<span class="lb rule" data-page="17a.770" data-line="14" id="l17a.770.14"></span>
            <p>
<span class="lb" data-page="17a.770" data-line="15" id="l17a.770.15"></span>Ἐπὶ τούτου μόνου τοῦ ἀῤῥώστου ἐν τῷ α΄ τε καὶ τῷ
<span class="lb" data-page="17a.770" data-line="16" id="l17a.770.16"></span>γ΄ βιβλίῳ τῶν γεγραμμένων ἀῤῥώστων ἐμνημόνευσε φλεβοτομίας
<span class="pb" data-page="17a.771" id="p17a.771"></span>
<span class="lb" data-page="17a.771" data-line="1" id="l17a.771.1"></span>ὁ Ἱπποκράτης, οὐχ ὡς μόνου φλεβοτομηθέντος,
<span class="lb" data-page="17a.771" data-line="2" id="l17a.771.2"></span>ἀλλ’ ὡς κατὰ τὴν ἡμέραν μόνου. καὶ τῶν ἰατρῶν ὥσπερ
<span class="lb" data-page="17a.771" data-line="3" id="l17a.771.3"></span>ἐκ νόμου τινὸς οὐκέτι μετὰ τὴν δ΄ ἡμέραν φλεβοτομούντων.
<span class="lb" data-page="17a.771" data-line="4" id="l17a.771.4"></span>ὅπου τοίνυν <span class="milestone ed2page" data-n="9.303" data-unit="ed2page" id="ed2page.9.303"></span>οὗτος ὀγδοαῖος ἐφλεβοτομήθη, πολὺ
<span class="lb" data-page="17a.771" data-line="5" id="l17a.771.5"></span>δή που ἄλλους ἡγητέον δεομένους φλεβοτομίας περὶ β΄ καὶ γ΄
<span class="lb" data-page="17a.771" data-line="6" id="l17a.771.6"></span>καὶ δ΄ κεχρῆσθαι τῷ βοηθήματι. παρέλιπε δὲ ὁ Ἱπποκράτης
<span class="lb" data-page="17a.771" data-line="7" id="l17a.771.7"></span>ὥσπερ τῶν ἄλλων ἁπάντων βοηθημάτων, ἐφ’ ὧν ἀναγκασθεὶς
<span class="lb" data-page="17a.771" data-line="8" id="l17a.771.8"></span>ἐνίοτε γράφειν μηδὲν αὐτοὺς ὑπὸ τῶν προσφερομένων
<span class="lb" data-page="17a.771" data-line="9" id="l17a.771.9"></span>ὠφελεῖσθαι χάριν τοῦ τὴν κακοήθειαν ἐνδείξασθαι τοῦ νοσήματος.
<span class="lb" data-page="17a.771" data-line="10" id="l17a.771.10"></span>οὐ γὰρ θεραπευτικὴν αὐτῷ προύκειτο ταύτην γράψαι
<span class="lb" data-page="17a.771" data-line="11" id="l17a.771.11"></span>πραγματείαν, ἀλλὰ προγνωστικήν. ἐπί τινων δ’ οὐδ’
<span class="lb" data-page="17a.771" data-line="12" id="l17a.771.12"></span>ἀπ’ ἀρχῆς φαίνεται παραγεγονὼς τοῖς ἀῤῥώστοις. ἐνίοτε
<span class="lb" data-page="17a.771" data-line="13" id="l17a.771.13"></span>γοῦν προσγράφει τοῦτο διὰ τέλεος, ἐξ οὗ κᾀγὼ οἶδα, τὸ δέ
<span class="lb" data-page="17a.771" data-line="14" id="l17a.771.14"></span>τι καὶ τότε συνέπεσε τελέως. τοῖς δὲ ἀγνοοῦσι <span class="milestone ed1page" data-n="5.438" data-unit="ed1page" id="ed1page.5.438"></span>καὶ
<span class="lb" data-page="17a.771" data-line="15" id="l17a.771.15"></span>ἡ τούτων τῶν ἀῤῥώστων ὠφέλεια δέδεικταί μοι διὰ τοῦ α΄
<span class="lb" data-page="17a.771" data-line="16" id="l17a.771.16"></span>περὶ κρίσεων, ἔνθα πῶς μὲν ἄν τις γνωρίσειε τὸ τελέως
<span class="lb" data-page="17a.771" data-line="17" id="l17a.771.17"></span>ἄπεπτον νόσημα, πῶς δὲ τὸ πέττεσθαι νυνὶ πρῶτον ἀρχόμενον,
<span class="lb" data-page="17a.771" data-line="18" id="l17a.771.18"></span>ὅπως δὲ τὸ προῆκον ἐν τῇ πέψει καὶ πῶς τὸ πλησίον
<span class="pb" data-page="17a.772" id="p17a.772"></span>
<span class="lb" data-page="17a.772" data-line="1" id="l17a.772.1"></span>ἤδη τῆς τελείας πέψεως ἐπειράθην ἐπιδεῖξαι σαφῶς.
<span class="lb" data-page="17a.772" data-line="2" id="l17a.772.2"></span>ὅ γ’ οὖν Ἀναξίων οὗτος μέχρι μὲν οὖν βήττων ἦν, οὐδὲν δ’
<span class="lb" data-page="17a.772" data-line="3" id="l17a.772.3"></span>ἀπέπτυεν ὅλως, ἀπεπτοτάτην εἶχε τὴν πλευρῖτιν. ια΄ δ’ ἡμέρᾳ
<span class="lb" data-page="17a.772" data-line="4" id="l17a.772.4"></span>πτύειν ἀρξάμενος ἐδήλωσε πέττεσθαι τὴν νόσον, ἔπειτα
<span class="lb" data-page="17a.772" data-line="5" id="l17a.772.5"></span>κατὰ βραχὺ τῷ χρόνῳ προϊόντι οὕτως ἔγραψεν ὁ Ἱπποκράτης,
<span class="lb" data-page="17a.772" data-line="6" id="l17a.772.6"></span>κατὰ τὴν κζ΄ ἀνῆγε πέπονα πολλὰ, οὔροισιν ὑπόστασις
<span class="lb" data-page="17a.772" data-line="7" id="l17a.772.7"></span>λευκὴ καὶ διὰ τοῦτο τελέως ἐκρίθη τῇ λ΄ καὶ δ΄.
</p>
<span class="lb rule" data-page="17a.772" data-line="8" id="l17a.772.8"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:1.30">
<span class="pb page1" data-page="17b.891" id="p17b.891"></span>
<span class="milestone ed1page page1" data-n="5.456" data-unit="ed1page" id="ed1page.5.456"></span>
<span class="milestone ed2page page1" data-n="9.388" data-unit="ed2page" id="ed2page.9.388"></span>
<span class="lb head" data-page="17b.891" data-line="6" id="l17b.891.6"></span>
            <blockquote class="quote lemma">
<span class="lb" data-page="17b.891" data-line="7" id="l17b.891.7"></span>Αἱ ξυντάσιες τοῦ σώματος καὶ οἱ σκληρυσμοὶ τῶν ἄρθρων
<span class="lb" data-page="17b.891" data-line="8" id="l17b.891.8"></span>κακὸν καὶ αὐτὸς διαλελυμένος καὶ αἱ κατακλάσιες τῶν
<span class="lb" data-page="17b.891" data-line="9" id="l17b.891.9"></span>ἄρθρων κακόν.
</blockquote>
<span class="lb rule" data-page="17b.891" data-line="10" id="l17b.891.10"></span>
            <p>
<span class="lb" data-page="17b.891" data-line="11" id="l17b.891.11"></span><span class="milestone ed2page" data-n="9.389" data-unit="ed2page" id="ed2page.9.389"></span>Τῷ μὲν οὖν συντεταμένῳ τὸ κεχαλασμένον
<span class="lb" data-page="17b.891" data-line="12" id="l17b.891.12"></span>ἐστὶν ἐναντίον, τῷ σκληρῷ τὸ μαλακόν. αὐτὸς γοῦν ἐν τοῖς
<span class="lb" data-page="17b.891" data-line="13" id="l17b.891.13"></span>ἑξῆς ἐρεῖ δέρματος σκληροῦ μάλθαξις, συντεταμένου χάλασις.
<span class="lb" data-page="17b.891" data-line="14" id="l17b.891.14"></span>εἴτε δέρμα συντεταμένον εἴτε ἄρθρον εἴτε σῶμα λέγοιτο,
<span class="lb" data-page="17b.891" data-line="15" id="l17b.891.15"></span>πρὸς τὸ κατὰ φύσιν ἔχον αὐτὸ παραβάλλοντες οὕτως
<span class="lb" data-page="17b.891" data-line="16" id="l17b.891.16"></span>εἰρῆσθαι νοήσομεν. ὅπερ οὔτε συντεταμένον, οὔτε κεχαλασμένον,
<span class="lb" data-page="17b.891" data-line="17" id="l17b.891.17"></span>ἀλλὰ συμμέτρως ἔχον ἐστί. συντείνεται μὲν
<span class="pb" data-page="17b.892" id="p17b.892"></span>
<span class="lb" data-page="17b.892" data-line="1" id="l17b.892.1"></span>οὖν τὰ συντεινόμενα ποτὲ μὲν δι’ οἰκείαν διάθεσιν, ἔστι
<span class="lb" data-page="17b.892" data-line="2" id="l17b.892.2"></span>δ’ ὅτε πρός τινων ἑτέρων ἑλκόμενα· διὰ μὲν τὴν οἰκείαν
<span class="lb" data-page="17b.892" data-line="3" id="l17b.892.3"></span>διάθεσιν, ὅταν ἤτοι παγῇ διὰ ψύξιν ἰσχυρὰν ἢ ξηρανθῇ
<span class="lb" data-page="17b.892" data-line="4" id="l17b.892.4"></span>διά τι τῶν ξηραινόντων αἰτίων. ἔστι γὰρ ὡς ἔμαθες πλείω,
<span class="lb" data-page="17b.892" data-line="5" id="l17b.892.5"></span>τείνεται δὲ ὑπὸ τῶν συνεχῶν ἔνια ξηραινομένων ἢ φλεγμαινόντων
<span class="lb" data-page="17b.892" data-line="6" id="l17b.892.6"></span>ἢ πηγνυμένων. ἔμπαλιν δὲ χαλαρὰ γίνεταί τινα
<span class="lb" data-page="17b.892" data-line="7" id="l17b.892.7"></span>παρὰ τὸ κατὰ φύσιν ὑγρότητι πολλῇ διαβρεχόμενα χωρὶς
<span class="lb" data-page="17b.892" data-line="8" id="l17b.892.8"></span>ψύξεως. σκληρύνεται δὲ τὰ σκληρυνόμενα ξηραινόμενα διὰ
<span class="lb" data-page="17b.892" data-line="9" id="l17b.892.9"></span>ψύξιν ἢ σκίῤῥον ἢ ξηρότητα. φλεγμονὴ γὰρ οὐ σκληρὸν,
<span class="lb" data-page="17b.892" data-line="10" id="l17b.892.10"></span>ἀλλ’ ἀντίτυπον ἐργάζεται τὸν ὄγκον, ὁμοίως τοῖς πεπληρωμένοις
<span class="lb" data-page="17b.892" data-line="11" id="l17b.892.11"></span>ἀσκοῖς ὑγρᾶς οὐσίας ἢ ἀέρος. ὥσπερ δὲ τῷ σκληρῷ
<span class="lb" data-page="17b.892" data-line="12" id="l17b.892.12"></span>παραπλήσιον φαινόμενον τὸ ἀντίτυπον ἀπὸ κοινοῦ συμβεβηκότος,
<span class="lb" data-page="17b.892" data-line="13" id="l17b.892.13"></span>ἐπειδὴ καὶ τὸ σκληρὸν ἀντίτυπόν ἐστι, πάμπολυ
<span class="lb" data-page="17b.892" data-line="14" id="l17b.892.14"></span>διαλλάττει κατὰ τὴν οἰκείαν φύσιν, οὕτως καὶ τῷ μαλακῷ
<span class="lb" data-page="17b.892" data-line="15" id="l17b.892.15"></span>σώματι τὸ ἔκλυτον ὁμοιότητά τινα ἔχον ὡς πρὸς τὴν αἰσθητὴν
<span class="lb" data-page="17b.892" data-line="16" id="l17b.892.16"></span>φαντασίαν οὐ τὴν αὐτὴν ἔχει διάθεσιν. ἀῤῥωστούσης
<span class="lb" data-page="17b.892" data-line="17" id="l17b.892.17"></span>γὰρ τῆς τοὺς μῦς κινούσης δυνάμεως ἔκλυτά τε καὶ
<span class="lb" data-page="17b.892" data-line="18" id="l17b.892.18"></span>πάρετα φαίνεται κείμενα τὰ τῶν ἀῤῥώστων σώματα. ταύτην
<span class="pb" data-page="17b.893" id="p17b.893"></span>
<span class="lb" data-page="17b.893" data-line="1" id="l17b.893.1"></span>μὲν οὖν τὴν διάθεσιν ἐδήλωσεν εἰπὼν, καὶ αὐτὸς διαλελυμένος,
<span class="lb" data-page="17b.893" data-line="2" id="l17b.893.2"></span>ἐφεξῆς δὲ σαφῶς ἔφη, καὶ αἱ κατακλάσιες τῶν ἄρθρων.
<span class="lb" data-page="17b.893" data-line="3" id="l17b.893.3"></span>ἔνιοι δὲ τὴν τρίτην συλλαβὴν οὐ διὰ τοῦ α γράφουσι
<span class="lb" data-page="17b.893" data-line="4" id="l17b.893.4"></span>κατακλάσιες, ἀλλὰ διὰ τοῦ ι κατακλίσιες. ὅπως δὲ
<span class="lb" data-page="17b.893" data-line="5" id="l17b.893.5"></span>ἄμεινόν ἐστι γράφειν εὑρήσομεν, ἀναμνησθέντες τῶν εἰρημένων
<span class="lb" data-page="17b.893" data-line="6" id="l17b.893.6"></span>ἐν τῷ προγνωστικῷ περὶ κατακλίσεως ἐν τῇδε τῇ ῥήσει.
<span class="lb" data-page="17b.893" data-line="7" id="l17b.893.7"></span>κεκλιμένον δὲ χρὴ καταλαμβάνεσθαι τὸν νοσέοντα ὑπὸ
<span class="lb" data-page="17b.893" data-line="8" id="l17b.893.8"></span>τοῦ ἰατροῦ ἐπὶ τὸ πλευρὸν τὸ δεξιὸν ἢ τὸ ἀριστερὸν καὶ
<span class="lb" data-page="17b.893" data-line="9" id="l17b.893.9"></span>τὰς χεῖρας καὶ τὰ σκέλεα ὀλίγον ἐπικεκαμμένα ἔχοντα. πρόσχες
<span class="lb" data-page="17b.893" data-line="10" id="l17b.893.10"></span>δὲ ἐνταῦθα τῷ τὰς χεῖρας καὶ τὰ σκέλεα ὀλίγον ἐπικεκαμμένα
<span class="lb" data-page="17b.893" data-line="11" id="l17b.893.11"></span>ἔχοντι. τὸ γὰρ ἤτοι μηδ’ ὅλως ἢ πλέον τοῦ
<span class="lb" data-page="17b.893" data-line="12" id="l17b.893.12"></span>προσήκοντος ἐπικεκάμφθαι μοχθηρὸν ἑκάτερον. ὅτι μὴ
<span class="lb" data-page="17b.893" data-line="13" id="l17b.893.13"></span>κατὰ φύσιν, αὐτὸς γοῦν εἶπεν, οὕτως γὰρ καὶ οἱ πλεῖστοι
<span class="lb" data-page="17b.893" data-line="14" id="l17b.893.14"></span>τῶν ὑγιαινόντων κατακλίνονται, διὰ τοῦτο ἐφεξῆς ἐρεῖ,
<span class="lb" data-page="17b.893" data-line="15" id="l17b.893.15"></span>ὕπτιον δὲ κεῖσθαι καὶ τὰς χεῖρας καὶ τὰ σκέλεα ἐκτεταμένα
<span class="lb" data-page="17b.893" data-line="16" id="l17b.893.16"></span>ἔχοντα ἧσσον ἀγαθόν. ἐδείχθη δέ σοι δυνάμεως ἀῤῥωστίαν
<span class="lb" data-page="17b.893" data-line="17" id="l17b.893.17"></span>ἡ τοιαύτη κατάκλισις ἐνδείκνυσθαι καὶ ταύτης ἔτι
<span class="pb" data-page="17b.894" id="p17b.894"></span>
<span class="lb" data-page="17b.894" data-line="1" id="l17b.894.1"></span>μᾶλλον ἡ ἐφεξῆς εἰρημένη κατὰ τήνδε τὴν λέξιν· εἰ δὲ
<span class="lb" data-page="17b.894" data-line="2" id="l17b.894.2"></span>καὶ προπετὴς γίνοιτο καὶ καταῤῥέοι ἀπὸ τῆς κλίνης ἐπὶ τοὺς
<span class="lb" data-page="17b.894" data-line="3" id="l17b.894.3"></span><span class="milestone ed1page" data-n="5.457" data-unit="ed1page" id="ed1page.5.457"></span>πόδας, δεινότερόν ἐστιν. ταύτας οὖν τὰς κατακλίσεις
<span class="lb" data-page="17b.894" data-line="4" id="l17b.894.4"></span>ἐν τῇ νῦν προκειμένῃ ῥήσει διὰ τῆσδε τῆς λέξεως ἐδήλωσε,
<span class="lb" data-page="17b.894" data-line="5" id="l17b.894.5"></span>καὶ αὐτὸς διαλελυμένος, εἴ γε τὸ τὰς χεῖρας καὶ τὰ
<span class="lb" data-page="17b.894" data-line="6" id="l17b.894.6"></span>σκέλη ὀλίγον ἐπικεκαμμένα ἔχειν ἐπαινεῖται, τὸ περαιτέρω
<span class="lb" data-page="17b.894" data-line="7" id="l17b.894.7"></span>τοῦδε μείζονα κόλασιν ἐμφαίνει τῶν ἄρθρων, οὕτως γὰρ
<span class="lb" data-page="17b.894" data-line="8" id="l17b.894.8"></span>αὐτὴν ὠνόμασεν. ἐν δὲ τῷ προγνωστικῷ κατὰ τήνδε τὴν
<span class="lb" data-page="17b.894" data-line="9" id="l17b.894.9"></span>λέξιν· θανατῶδες δὲ τὸ κεχῃνότα καθεύδειν καὶ τὰ σκέλεα
<span class="lb" data-page="17b.894" data-line="10" id="l17b.894.10"></span>ὑπτίου κειμένου συγκεκαμμένα εἶναι καὶ διαπεπλεγμένα,
<span class="lb" data-page="17b.894" data-line="11" id="l17b.894.11"></span>ὅπερ σημαίνει τὸ διεστῶτα μέχρι πλείονος. εἴτε
<span class="lb" data-page="17b.894" data-line="12" id="l17b.894.12"></span><span class="milestone ed2page" data-n="9.390" data-unit="ed2page" id="ed2page.9.390"></span>δὲ συγκεκαμμένα εἴτε διαπεπλεγμένα γράφοι, καθ’ ἑκάτερον
<span class="lb" data-page="17b.894" data-line="13" id="l17b.894.13"></span>ἐμφαίνεται κεκλάσθαι τὰ ἄρθρα. καὶ διὰ τοῦτο ἄμεινόν
<span class="lb" data-page="17b.894" data-line="14" id="l17b.894.14"></span>ἐστι γράφειν ἐνταῦθα, κατακλάσιες τῶν ἄρθρων διὰ
<span class="lb" data-page="17b.894" data-line="15" id="l17b.894.15"></span>τοῦ α, τὸ γὰρ διὰ τοῦ ι κατακλίσιες οὐ πάνυ τι καλῶς
<span class="lb" data-page="17b.894" data-line="16" id="l17b.894.16"></span>ἐπὶ τῶν ἄρθρων λέγεται, τῷ παντὶ σώματι τὰς τοιαύτας
<span class="lb" data-page="17b.894" data-line="17" id="l17b.894.17"></span>προσηγορίας εἰθισμένου τοῦ Ἱπποκράτους, οὐ τοῖς ἄρθροις
<span class="lb" data-page="17b.894" data-line="18" id="l17b.894.18"></span>ἐπιφέρειν.
</p>
<span class="lb rule" data-page="17b.894" data-line="19" id="l17b.894.19"></span>
          </article>

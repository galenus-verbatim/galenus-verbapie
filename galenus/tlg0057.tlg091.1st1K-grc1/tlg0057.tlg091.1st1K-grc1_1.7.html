<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:1.7">
<span class="pb page1" data-page="17b.841" id="p17b.841"></span>
<span class="milestone ed1page page1" data-n="5.449" data-unit="ed1page" id="ed1page.5.449"></span>
<span class="milestone ed2page page1" data-n="9.370" data-unit="ed2page" id="ed2page.9.370"></span>
<span class="lb head" data-page="17b.841" data-line="7" id="l17b.841.7"></span>
            <blockquote class="quote lemma">
<span class="lb" data-page="17b.841" data-line="8" id="l17b.841.8"></span>Γυναικεῖα τῇσιν ὑδαταινούσῃσιν ἐπὶ πολὺ παραμένει. ὅταν
<span class="lb" data-page="17b.841" data-line="9" id="l17b.841.9"></span>δὲ μὴ ταχὺ ἴῃ, ἐποιδέει.
</blockquote>
<span class="lb rule" data-page="17b.841" data-line="10" id="l17b.841.10"></span>
            <p>
<span class="lb" data-page="17b.841" data-line="11" id="l17b.841.11"></span>Ὑδαταινούσας ἔνιοι μὲν ἤκουσαν τὰς ἐχούσας ἐπιτηδείως
<span class="lb" data-page="17b.841" data-line="12" id="l17b.841.12"></span>ἁλῶναι τῷ κατὰ τὸν ὕδερον πάθει, τινὲς δὲ τὰς φύσει
<span class="lb" data-page="17b.841" data-line="13" id="l17b.841.13"></span>λεπτὸν καὶ ὑδατῶδες ἐχούσας αἷμα. δυνατὸν δέ ἐστιν
<span class="lb" data-page="17b.841" data-line="14" id="l17b.841.14"></span>ἐπ’ ἀμφοτέρων ἀκοῦσαι τοῦ λελεγμένου καὶ μᾶλλόν γε ἐφ’ ὧν
<span class="lb" data-page="17b.841" data-line="15" id="l17b.841.15"></span>φύσει τὸ αἷμα λεπτόν ἐστι, μηδεμιᾶς νοσώδους διαθέσεως
<span class="lb" data-page="17b.841" data-line="16" id="l17b.841.16"></span>ἑτέρας ὑποτρεφομένης ἐν τῷ σώματι. ταύταις γὰρ ἡ ἔμμηνος
<span class="lb" data-page="17b.841" data-line="17" id="l17b.841.17"></span>κάθαρσις, ἣν γυναικεῖα κέκληκεν, ἐπὶ πολὺ παραμένει.
<span class="pb" data-page="17b.842" id="p17b.842"></span>
<span class="lb" data-page="17b.842" data-line="1" id="l17b.842.1"></span>διττὸν γάρ ἐστι καὶ αὐτὸ τοῦτο τὸ ἐπὶ πολὺ δυνάμενον
<span class="lb" data-page="17b.842" data-line="2" id="l17b.842.2"></span>ἀκούεσθαι, τὸ μὲν ἕτερον ἐπὶ τῶν ἡμερῶν ἐν αἷς αἱ τοιαῦται
<span class="lb" data-page="17b.842" data-line="3" id="l17b.842.3"></span>γυναῖκες καθαίρονται, τὸ δὲ ἕτερον ἐπὶ τῆς ἡλικίας
<span class="lb" data-page="17b.842" data-line="4" id="l17b.842.4"></span>αὐτῶν. ἐπὶ μὲν οὖν τῶν ἡμερῶν ἀκουόμενον, δηλώσει πλείοσιν
<span class="lb" data-page="17b.842" data-line="5" id="l17b.842.5"></span>ἐφεξῆς ἡμέραις καθαίρεσθαι ταύτας τῶν ἄλλων γυναικῶν,
<span class="lb" data-page="17b.842" data-line="6" id="l17b.842.6"></span>ἐπὶ δὲ τῆς ἡλικίας ἄχρι πλειόνων ἐτῶν. ὄντως γὰρ
<span class="lb" data-page="17b.842" data-line="7" id="l17b.842.7"></span>ἀθροίζεται ταύταις πολὺ καὶ λεπτὸν αἷμα, καθάπερ ταῖς
<span class="lb" data-page="17b.842" data-line="8" id="l17b.842.8"></span>ἐναντίως διακειμέναις ὀλίγον τε καὶ παχύ. λευκαὶ μὲν οὖν
<span class="lb" data-page="17b.842" data-line="9" id="l17b.842.9"></span>εἰσὶν αἱ πρότεραι καὶ μαλακαὶ, μέλαιναι δὲ καὶ σκληραὶ
<span class="lb" data-page="17b.842" data-line="10" id="l17b.842.10"></span>καὶ λεπταὶ τοὐπίπαν αἱ τὸ μελαγχολικώτερον αἷμα γεννῶσαι,
<span class="lb" data-page="17b.842" data-line="11" id="l17b.842.11"></span>καὶ πρόδηλον ὅτι ταῖς ἐξ ἀρχῆς κράσεσιν ἐναντίως ἔχουσιν.
<span class="lb" data-page="17b.842" data-line="12" id="l17b.842.12"></span>αἱ μὲν γὰρ ὑδαταίνουσαι νῦν ὑπ’ αὐτοῦ λεγόμεναι τῆς
<span class="lb" data-page="17b.842" data-line="13" id="l17b.842.13"></span>ὑγροτέρας τε καὶ ψυχροτέρας, αἱ δ’ ἐναντίαι τῆς ξηροτέρας
<span class="lb" data-page="17b.842" data-line="14" id="l17b.842.14"></span>τέ εἰσι καὶ θερμοτέρας κράσεως. ἐὰν δὲ κατὰ πάθος
<span class="lb" data-page="17b.842" data-line="15" id="l17b.842.15"></span>ὑδαταίνωσιν, οὐ πάσαις καταμήνια πλείοσιν ἡμέραις γίνεται.
<span class="lb" data-page="17b.842" data-line="16" id="l17b.842.16"></span>ἐνίοτε γὰρ αὐτὸ τὸ <span class="milestone ed2page" data-n="9.371" data-unit="ed2page" id="ed2page.9.371"></span>ἐπέχεσθαι τοῦ πάθους
<span class="lb" data-page="17b.842" data-line="17" id="l17b.842.17"></span>αὐταῖς αἴτιον γίνεται. πάλιν δὲ τὸ ἐπέχεσθαι δι’ ἔμφραξίν
<span class="lb" data-page="17b.842" data-line="18" id="l17b.842.18"></span>τε τῶν κατὰ τὴν μήτραν στομάτων γίνεται καὶ διὰ πάχος ﻿
<span class="pb" data-page="17b.843" id="p17b.843"></span>
<span class="lb" data-page="17b.843" data-line="1" id="l17b.843.1"></span>τοῦ αἵματος. ὅθεν ἔνιοι τῶν ἀξιούντων ἐπὶ τῶν κατὰ
<span class="lb" data-page="17b.843" data-line="2" id="l17b.843.2"></span>πάθος ὑδαταινουσῶν τὸν λόγον εἶναι τῷ παραμένει ῥήματι
<span class="lb" data-page="17b.843" data-line="3" id="l17b.843.3"></span>κατὰ τὴν τελευταίαν συλλαβὴν προσθέντες τὸ ν΄ γράφουσι,
<span class="lb" data-page="17b.843" data-line="4" id="l17b.843.4"></span>γυναικεῖα τῇσιν ὑδαταινούσῃσιν ἐπὶ πολὺ παραμένειν, ὑπακοῦσαι
<span class="lb" data-page="17b.843" data-line="5" id="l17b.843.5"></span>κελεύοντες ἡμᾶς τὸ προσῆκον, ὡσεὶ καὶ οὕτως εἰρήκει,
<span class="lb" data-page="17b.843" data-line="6" id="l17b.843.6"></span>γυναικεῖα τῇσιν ὑδαταινούσῃσιν ἐπὶ πολὺ χρὴ παραμένειν,
<span class="lb" data-page="17b.843" data-line="7" id="l17b.843.7"></span>ἵνα συμβουλευτικός τε καὶ θεραπευτικὸς ὁ λόγος ᾖ,
<span class="lb" data-page="17b.843" data-line="8" id="l17b.843.8"></span>τοῦ γινομένου μόνον ἐπ’ αὐτοῦ περιέχων διήγησιν. ὁμολογεῖν
<span class="lb" data-page="17b.843" data-line="9" id="l17b.843.9"></span>δὲ τούτῳ φασὶ καὶ τὸ κατὰ τὴν τελευτὴν εἰρημένον,
<span class="lb" data-page="17b.843" data-line="10" id="l17b.843.10"></span>ὅταν δὲ μὴ ταχὺ ἴῃ, ἐποιδέει, βούλεσθαι γὰρ αὐτὸν ὥσπερ
<span class="lb" data-page="17b.843" data-line="11" id="l17b.843.11"></span>ἐν πλείοσιν ἡμέραις, οὕτως καὶ δι’ ὀλίγου χρόνου καθαίρεσθαι
<span class="lb" data-page="17b.843" data-line="12" id="l17b.843.12"></span>τὰς τοιαύτας γυναῖκας, ἐπειδὴ βραδυνόντων τῶν
<span class="lb" data-page="17b.843" data-line="13" id="l17b.843.13"></span>καταμηνίων οἰδήματα γίνεται, καίτοι τοῦτο κᾀπὶ τῶν ὑδατῶδες
<span class="lb" data-page="17b.843" data-line="14" id="l17b.843.14"></span>ἐχουσῶν αἷμά φησι συμβαίνειν. καὶ γὰρ καὶ ταύταις
<span class="lb" data-page="17b.843" data-line="15" id="l17b.843.15"></span>αἱ σάρκες ὑδατωδέστεραι γίνονται, μὴ κατὰ προθεσμίαν
<span class="lb" data-page="17b.843" data-line="16" id="l17b.843.16"></span>ἀπαντώσης τῆς καθάρσεως.
</p>
<span class="lb rule" data-page="17b.843" data-line="17" id="l17b.843.17"></span>
          </article>

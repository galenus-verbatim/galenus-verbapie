<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:1.8">
<span class="pb page1" data-page="17b.844" id="p17b.844"></span>
<span class="milestone ed1page page1" data-n="5.449" data-unit="ed1page" id="ed1page.5.449"></span>
<span class="milestone ed2page page1" data-n="9.371" data-unit="ed2page" id="ed2page.9.371"></span>
<span class="lb head" data-page="17b.844" data-line="1" id="l17b.844.1"></span>
            <blockquote class="quote lemma">
<span class="lb" data-page="17b.844" data-line="2" id="l17b.844.2"></span>Ἐν Κρανῶνι αἱ παλαιαὶ ὀδύναι ψυχραὶ, αἱ δὲ νεαραὶ
<span class="lb" data-page="17b.844" data-line="3" id="l17b.844.3"></span>θερμαί. αἵματι δὲ αἱ πλεῖσται καὶ τὰ ἀπὸ ἰσχίου ψυχρά.
</blockquote>
<span class="lb rule" data-page="17b.844" data-line="4" id="l17b.844.4"></span>
            <p>
<span class="lb" data-page="17b.844" data-line="5" id="l17b.844.5"></span>Καὶ ταῦτα ἑαυτῷ φαίνεται γεγραφὼς ὁ Ἱπποκράτης
<span class="lb" data-page="17b.844" data-line="6" id="l17b.844.6"></span>ἀναμνήσεως ἕνεκεν ἐν κεφαλαίῳ βραχεῖ, διὸ καὶ ἀσαφέστερος
<span class="lb" data-page="17b.844" data-line="7" id="l17b.844.7"></span>ὁ λόγος ἐστίν. ἄδηλον γὰρ εἴτε ὀδύνας μόνον ἐν Κρανῶνι
<span class="lb" data-page="17b.844" data-line="8" id="l17b.844.8"></span>γεγονέναι φησὶ καὶ ταύτας ἤτοι κατὰ τὴν κοιλίαν ἢ
<span class="lb" data-page="17b.844" data-line="9" id="l17b.844.9"></span>καὶ ἄλλο τι μέρος, εἴτε ὀδυνώδη πάθη. τὸ δ’ οὖν τὰς
<span class="lb" data-page="17b.844" data-line="10" id="l17b.844.10"></span>μὲν παλαιὰς ὀδύνας ψυχρὰς γενέσθαι, τὰς δὲ νεαρὰς θερμὰς
<span class="lb" data-page="17b.844" data-line="11" id="l17b.844.11"></span>καίτοι δοκοῦν σαφῶς εἰρῆσθαι, περιέχει καὶ αὐτό τινα
<span class="lb" data-page="17b.844" data-line="12" id="l17b.844.12"></span>ἀσάφειαν· ἤτοι γὰρ παλαιὰς λέγει τὰς πάλαι γεγονυίας
<span class="lb" data-page="17b.844" data-line="13" id="l17b.844.13"></span>ἢ τὰς χρονιζούσας, ὥσπερ γε καὶ τὰς νεαρὰς ἤτοι τὰς
<span class="lb" data-page="17b.844" data-line="14" id="l17b.844.14"></span>νῦν συνισταμένας ἢ τὰς ταχέως παυομένας καὶ ψυχρὰς,
<span class="lb" data-page="17b.844" data-line="15" id="l17b.844.15"></span>ἤτοι τὰς ψύξεως αἴσθησιν φερούσας ἢ τὰς ἀπὸ τῶν θερμαινόντων
<span class="lb" data-page="17b.844" data-line="16" id="l17b.844.16"></span>παρηγορουμένας. ὡσαύτως δὲ καὶ θερμὰς ἤτοι
<span class="lb" data-page="17b.844" data-line="17" id="l17b.844.17"></span>τὰς θερμότητος αἴσθησιν ἐχούσας ἢ παρηγορουμένας ὑπὸ
<span class="pb" data-page="17b.845" id="p17b.845"></span>
<span class="lb" data-page="17b.845" data-line="1" id="l17b.845.1"></span>τῶν ψυχόντων. ἔνιοι δὲ ψυχρὰς μὲν εἰρῆσθαί φασι τὰς
<span class="lb" data-page="17b.845" data-line="2" id="l17b.845.2"></span>βραχείας, θερμὰς δὲ τὰς μεγάλας, οὐ συνήθως τοῖς Ἕλλησιν
<span class="lb" data-page="17b.845" data-line="3" id="l17b.845.3"></span>ἀκούοντες τῶν σημαινομένων. ἐν τίνι δὲ τοῦ ἔτους
<span class="lb" data-page="17b.845" data-line="4" id="l17b.845.4"></span>ὥρᾳ ὁ Ἱπποκράτης ταῦτα ἔγραψεν ἀγνοοῦντες ἡμεῖς οὐδὲ
<span class="lb" data-page="17b.845" data-line="5" id="l17b.845.5"></span>περὶ τοῦ πότε συνέστησαν ἢ πῶς ἢ μέχρι πόσου παρέμειναν
<span class="lb" data-page="17b.845" data-line="6" id="l17b.845.6"></span>αἱ ὀδύναι δυνάμεθα σαφῶς εὑρεῖν. τὸ δ’ οὖν τὰς νεαρὰς
<span class="lb" data-page="17b.845" data-line="7" id="l17b.845.7"></span>μὲν αὐτῷ αἵματι γίνεσθαι τοὐπίπαν ἐν ἴσῳ, τοῦ ὑφ’
<span class="lb" data-page="17b.845" data-line="8" id="l17b.845.8"></span>αἵματος θερμοῦ τε δηλονότι καὶ πολλοῦ, ἐπὶ δὲ τῶν παλαιῶν
<span class="lb" data-page="17b.845" data-line="9" id="l17b.845.9"></span>μὴ προσθεῖναι τὸν χυμὸν, ἐνδεικτικόν ἐστι τοῦ τὰς
<span class="lb" data-page="17b.845" data-line="10" id="l17b.845.10"></span>παλαιὰς ὑφ’ ἑτέρου τινὸς χυμοῦ γίνεσθαι ψυχροῦ καὶ τὰ
<span class="lb" data-page="17b.845" data-line="11" id="l17b.845.11"></span>ἀπὸ ἰσχίου δὲ ψυχρὰ γεγονέναι φησὶν αὐτοῖς, ἤτοι πάθη
<span class="lb" data-page="17b.845" data-line="12" id="l17b.845.12"></span>λέγων ἢ ἀλγήματα, ψυχροῦ δηλονότι καὶ ταῦτα ἐργαζομένου
<span class="lb" data-page="17b.845" data-line="13" id="l17b.845.13"></span>χυμοῦ. θαυμάσαι <span class="milestone ed2page" data-n="9.372" data-unit="ed2page" id="ed2page.9.372"></span>δ’ ἐστὶ πολλοὺς τῶν ἐξηγητῶν
<span class="lb" data-page="17b.845" data-line="14" id="l17b.845.14"></span>εἰς μὲν τὰς τοιαύτας ῥήσεις, ἐν αἷς οὐδέν ἐστι βεβαίως
<span class="lb" data-page="17b.845" data-line="15" id="l17b.845.15"></span>εὑρεῖν, ἀναπόδεικτα γράφοντας πολλά. καθ’ ἃς δ’ ἀποδεῖξαί
<span class="lb" data-page="17b.845" data-line="16" id="l17b.845.16"></span>τι δυνατόν ἐστι καὶ χρησίμως εὑρεῖν, ἤτοι μηδὲν ὅλως
<span class="pb" data-page="17b.846" id="p17b.846"></span>
<span class="lb" data-page="17b.846" data-line="1" id="l17b.846.1"></span>γράφοντας ἢ βραχέα καὶ ἀναπόδεικτα, καθάπερ
<span class="lb" data-page="17b.846" data-line="2" id="l17b.846.2"></span>προστάγματα.
</p>
<span class="lb rule" data-page="17b.846" data-line="3" id="l17b.846.3"></span>
          </article>

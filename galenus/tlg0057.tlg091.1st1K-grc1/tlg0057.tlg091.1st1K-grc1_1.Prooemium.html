<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:1.Prooemium">
<span class="pb page1" data-page="17b.793" id="p17b.793"></span>
<span class="milestone ed1page page1" data-n="4.442" data-unit="ed1page" id="ed1page.5.442"></span>
<span class="milestone ed2page page1" data-n="8.353" data-unit="ed2page" id="ed2page.9.353"></span>
            <h2>ΙΠΠΟΚΡΑΤΟΥΣ ΕΠΙΔΗΜΙΩΝ ΣΤ.
<br></br>ΚΑΙ ΓΑΛΗΝΟΥ ΕΙΣ ΑΥΤΟ ΥΠΟΜΝΗΜΑ
<br></br>Α.
</h2>
            <p>
<span class="lb" data-page="17b.793" data-line="1" id="l17b.793.1"></span><span class="milestone ed2page" data-n="9.353" data-unit="ed2page" id="ed2page.9.353"></span><span class="milestone ed1page" data-n="5.442" data-unit="ed1page" id="ed1page.5.442"></span>Γαληνοῦ προοίμιον. Εἰς τὸ ἕκτον
<span class="lb" data-page="17b.793" data-line="2" id="l17b.793.2"></span>τῶν ἐπιδημιῶν Ἱπποκράτους συγγραμμάτων ἐλυμήναντο
<span class="lb" data-page="17b.793" data-line="3" id="l17b.793.3"></span>πολλοὶ τῶν ἐξηγητῶν, ἄλλοι ἄλλως, ὡς ἕκαστος ἤλπισε πιθανῶς
<span class="lb" data-page="17b.793" data-line="4" id="l17b.793.4"></span>ἐξηγήσασθαι, τὴν κατὰ τοῦτον λέξιν ὑπαλλάττων,
<span class="lb" data-page="17b.793" data-line="5" id="l17b.793.5"></span>ὥστε ἠναγκάσθην <span class="milestone ed2page" data-n="9.354" data-unit="ed2page" id="ed2page.9.354"></span>ἐγὼ διὰ τοῦτο τήν τε παλαιότητα
<span class="lb" data-page="17b.793" data-line="6" id="l17b.793.6"></span>τῶν ἀντιγράφων ἐπιζητῆσαι, τά τε ὑπομνήματα τῶν
<span class="lb" data-page="17b.793" data-line="7" id="l17b.793.7"></span>πρώτων ἐξηγησαμένων τὸ βιβλίον, ἐν οἷς καὶ Ζεῦξίς ἐστιν
<span class="pb" data-page="17b.794" id="p17b.794"></span>
<span class="lb" data-page="17b.794" data-line="1" id="l17b.794.1"></span>ὁ Ταραντῖνος καὶ ὁ Ἐρυθραῖος Ἡρακλείδης καὶ πρὸ αὐτῶν
<span class="lb" data-page="17b.794" data-line="2" id="l17b.794.2"></span>Βακχεῖός τε καὶ Γλαυκίας. εἰ μὲν οὖν μετὰ τὸ δηλῶσαι
<span class="lb" data-page="17b.794" data-line="3" id="l17b.794.3"></span>τὴν παλαιὰν γραφὴν ἔλεγον ἡμαρτῆσθαι τὴν λέξιν,
<span class="lb" data-page="17b.794" data-line="4" id="l17b.794.4"></span>εἰκὸς εἴη ἂν καὶ διὰ τοῦτο ἐπινοεῖν αὐτοὺς τὴν Ἱπποκράτους
<span class="lb" data-page="17b.794" data-line="5" id="l17b.794.5"></span>γραφὴν εἶναι τήνδε τινὰ, κᾂν ἀπεδεξάμην αὐτοὺς,
<span class="lb" data-page="17b.794" data-line="6" id="l17b.794.6"></span>εἴ γε μετὰ τὴν ἐπανόρθωσιν ἑώρων διδάσκοντάς τι χρήσιμόν
<span class="lb" data-page="17b.794" data-line="7" id="l17b.794.7"></span>τε ἅμα καὶ τῆς γνώμης ἐχόμενον τοῦ παλαιοῦ. ἐπεὶ
<span class="lb" data-page="17b.794" data-line="8" id="l17b.794.8"></span>δὲ ἐνίοτε καὶ κατ’ ἄμφω σφάλλονται, πολὺ βέλτιον ἔδοξέ
<span class="lb" data-page="17b.794" data-line="9" id="l17b.794.9"></span>μοι φυλάττοντι τὴν ἀρχαίαν γραφὴν, ἀεὶ μὲν σπουδάζειν
<span class="lb" data-page="17b.794" data-line="10" id="l17b.794.10"></span>ἐκείνην ἐξηγεῖσθαι, μὴ δυνηθέντι δέ ποτε τοῦτο πρᾶξαι,
<span class="lb" data-page="17b.794" data-line="11" id="l17b.794.11"></span>πιθανὴν τὴν ἐπανόρθωσιν αὐτῆς ποιεῖσθαι, καθάπερ ὁ
<span class="lb" data-page="17b.794" data-line="12" id="l17b.794.12"></span>Ἡρακλείδης ἐν τῷ δευτέρῳ τῶν ἐπιδημιῶν ἐποιήσατο κατὰ
<span class="lb" data-page="17b.794" data-line="13" id="l17b.794.13"></span>τὴν λέξιν ἐκείνην ἐν ᾗ γέγραπται, πρὸς δὲ τὸ Ἀφροδίσιον
<span class="lb" data-page="17b.794" data-line="14" id="l17b.794.14"></span>αἱ οὐραὶ ἔβλεπον. ἐπειδή περ τοῖς ἐξηγησαμένοις τὴν οὐραὶ
<span class="lb" data-page="17b.794" data-line="15" id="l17b.794.15"></span>γραφὴν ἀπιθανῶς εἴρηται, τάχα, φησὶ, θύραι μὲν ἦν
<span class="lb" data-page="17b.794" data-line="16" id="l17b.794.16"></span>γεγραμμένον διὰ τοῦ θ, τῆς μέσης δὲ γραμμῆς ἐν αὐτῇ
<span class="lb" data-page="17b.794" data-line="17" id="l17b.794.17"></span>διαφθαρείσης ἔδοξεν ὁ βιβλιογράφος οὐραὶ γεγράφθαι. δυνατὸν
<span class="pb" data-page="17b.795" id="p17b.795"></span>
<span class="lb" data-page="17b.795" data-line="1" id="l17b.795.1"></span>γὰρ δὴ οὕτω καὶ λεπτῆς ἰνὸς ἀπολωλυίας συναπόλλυσθαι
<span class="lb" data-page="17b.795" data-line="2" id="l17b.795.2"></span>τὴν γραμμὴν ταύτην καὶ μιᾶς αὐτὴν ἐκφυγείσης
<span class="lb" data-page="17b.795" data-line="3" id="l17b.795.3"></span>καὶ κατ’ ἀρχὰς εὐθὺς αὐτὴν ἀμυδρὰν γραφεῖσαν ἐξίτηλον
<span class="lb" data-page="17b.795" data-line="4" id="l17b.795.4"></span>αὐτὴν ὑπὸ τοῦ χρόνου γενέσθαι. πάντων δὲ τῶν
<span class="lb" data-page="17b.795" data-line="5" id="l17b.795.5"></span>ὑπαλλαξάντων τὰς παλαιὰς γραφὰς τολμηροτάτους τοὺς
<span class="lb" data-page="17b.795" data-line="6" id="l17b.795.6"></span>περὶ Καπίτωνα καὶ Διοσκορίδην εὑρίσκω πράξαντας τοῦτο.
<span class="lb" data-page="17b.795" data-line="7" id="l17b.795.7"></span>πότερον μὲν οὖν ἄμεινόν ἐστιν ἁπάντων αὐτῶν ἢ μόνων
<span class="lb" data-page="17b.795" data-line="8" id="l17b.795.8"></span>τῶν εὐλόγως μεταγραψάντων ἢ μηδενὸς ὅλως μεμνῆσθαι,
<span class="lb" data-page="17b.795" data-line="9" id="l17b.795.9"></span>σκοπούμενος εὗρον, εἰ μὲν τῷ μήκει τῶν ὑπομνημάτων
<span class="lb" data-page="17b.795" data-line="10" id="l17b.795.10"></span>οὐδεὶς ἔμελλεν ἀναγνωσομένων αὐτὰ δυσχεραίνειν, ἁπάντων
<span class="lb" data-page="17b.795" data-line="11" id="l17b.795.11"></span>μεμνῆσθαι κάλλιον εἶναι. μεμφομένων δὲ πολλῶν, οὐ
<span class="lb" data-page="17b.795" data-line="12" id="l17b.795.12"></span>τούτοις μόνον, ἀλλὰ καὶ τοῖς συμμέτρως ἔχουσι καὶ μόνα
<span class="lb" data-page="17b.795" data-line="13" id="l17b.795.13"></span>σπουδαζόντων τὰ χρήσιμα, μέσην τινα τούτων ἀμφοτέρων
<span class="lb" data-page="17b.795" data-line="14" id="l17b.795.14"></span>ποιήσασθαι τὴν ἐξήγησιν καὶ τοῦτο εὐθέως ἐν τῇ ἀρχῇ
<span class="lb" data-page="17b.795" data-line="15" id="l17b.795.15"></span>προεῖπον, ὅπως ἀπαλλάττωνται τῶνδε τῶν ὑπομνημάτων οἱ
<span class="lb" data-page="17b.795" data-line="16" id="l17b.795.16"></span>μὴ χαίροντες τούτοις. ἐγὼ μὲν γὰρ, ὥσπερ καὶ τἄλλα πάντα,
<span class="lb" data-page="17b.795" data-line="17" id="l17b.795.17"></span>πολλοῖς τῶν δεηθέντων ἑταίρων χαριζόμενος ἐποίησα
<span class="pb" data-page="17b.796" id="p17b.796"></span>
<span class="lb" data-page="17b.796" data-line="1" id="l17b.796.1"></span>καὶ τὰς ἐξηγήσεις ταύτας ἐκείνων ἕνεκα συνέθηκα. θεωρῶν
<span class="lb" data-page="17b.796" data-line="2" id="l17b.796.2"></span>δ’ εἰς πολλοὺς ἐκπίπτοντα τὰ γραφόμενα προοιμίων τοιούτων
<span class="lb" data-page="17b.796" data-line="3" id="l17b.796.3"></span>ἐδεήθην. ὥσπερ οὖν τοῦτο προεῖπον, οὕτω καὶ τόδε
<span class="lb" data-page="17b.796" data-line="4" id="l17b.796.4"></span>προειπεῖν ἀναγκαῖόν ἐστιν, ὡς τὸ τῆς ἑρμηνείας εἶδος ἐν τῷ
<span class="lb" data-page="17b.796" data-line="5" id="l17b.796.5"></span>βιβλίῳ πάμπολυ διαλλάττει τοῦ κατὰ τὸ πρῶτον καὶ τρίτον
<span class="lb" data-page="17b.796" data-line="6" id="l17b.796.6"></span>τῶν ἐπιδημιῶν, ἃ σχεδὸν ἅπαντες ἡγοῦνται γεγράφθαι
<span class="lb" data-page="17b.796" data-line="7" id="l17b.796.7"></span>πρὸς ἔκδοσιν ὑφ’ Ἱπποκράτους μόνα. τῶν δ’ ἄλλων πέντε
<span class="lb" data-page="17b.796" data-line="8" id="l17b.796.8"></span>τὸ μὲν πέμπτον τε καὶ ἕβδομον ἐναργῶς εἶναι νόθα, τὸ δ’
<span class="lb" data-page="17b.796" data-line="9" id="l17b.796.9"></span>ἕκτον τοῦτο καὶ πρὸ αὐτοῦ τὸ δεύτερον, ἐξ ὧν αὐτὸς Ἱπποκράτης
<span class="lb" data-page="17b.796" data-line="10" id="l17b.796.10"></span>ἑαυτῷ παρεσκευάσατο, φασὶν ὑπὸ Θεσσαλοῦ τοῦ
<span class="lb" data-page="17b.796" data-line="11" id="l17b.796.11"></span>υἱέος αὐτοῦ συντεθῆναι. καὶ τινὲς μὲν ἡγοῦνται καὶ αὐτόν
<span class="lb" data-page="17b.796" data-line="12" id="l17b.796.12"></span>τι παραγράψαι τὸν Θεσσαλὸν, τινὲς δὲ ἄλλους τῶν μετ’
<span class="lb" data-page="17b.796" data-line="13" id="l17b.796.13"></span>αὐτόν. ἐν μὲν οὖν τῷ πρώτῳ καὶ τῷ τρίτῳ τῶν ἐπιδημιῶν
<span class="lb" data-page="17b.796" data-line="14" id="l17b.796.14"></span>καταστάσεις τέ τινας γράφει τοῦ περιέχοντος, <span class="milestone ed2page" data-n="9.355" data-unit="ed2page" id="ed2page.9.355"></span>ἐφ’
<span class="lb" data-page="17b.796" data-line="15" id="l17b.796.15"></span>αἷς τὰ ἐπιδημήσαντα νοσήματα διηγοῦνται. ταύτῃ γὰρ ἐπ’
<span class="lb" data-page="17b.796" data-line="16" id="l17b.796.16"></span>αὐτῶν αὐτὸς φαίνεται τῇ λέξει χρώμενος καὶ διὰ τοῦτο
<span class="lb" data-page="17b.796" data-line="17" id="l17b.796.17"></span>καὶ τὸ ἐπίγραμμα τοῖς βιβλίοις τοῦτο ἐποιήσατο, τῶν ἐπιδημίων
<span class="pb" data-page="17b.797" id="p17b.797"></span>
<span class="lb" data-page="17b.797" data-line="1" id="l17b.797.1"></span>νοσημάτων διδασκαλίας αὐτοῖς γινομένης, οὐ τῶν
<span class="lb" data-page="17b.797" data-line="2" id="l17b.797.2"></span>αὐτοῦ τοῦ Ἱπποκράτους ἐπιδημιῶν ἃς ἐποιεῖτο κατὰ τὰς
<span class="lb" data-page="17b.797" data-line="3" id="l17b.797.3"></span>πόλεις, ἐνταυθοῖ δὲ τοῦτο μὲν ὀλίγον ἐστίν. τὸ δὲ πλεῖστον
<span class="lb" data-page="17b.797" data-line="4" id="l17b.797.4"></span>εἶδος τῆς διδασκαλίας ἀφορισμοί τινες εἶναι φαίνονται
<span class="lb" data-page="17b.797" data-line="5" id="l17b.797.5"></span>κατὰ περιγραφὴν ἕκαστος ἰδίαν γεγονότες, ὥστε δι’ ἀπορίαν
<span class="lb" data-page="17b.797" data-line="6" id="l17b.797.6"></span>οἰκείας ἐπιγραφῆς. καὶ ταῦτα τὰ δύο βιβλία συγχρήσασθαί
<span class="lb" data-page="17b.797" data-line="7" id="l17b.797.7"></span>φασι τῇ τῶν ἐπιδημιῶν, ὀλίγιστον ἔχοντα τὸ τῆς
<span class="lb" data-page="17b.797" data-line="8" id="l17b.797.8"></span>ἐπιγραφῆς οἰκεῖον. ἐοικὸς δὲ αὐτοῖς ὅσον ἐπὶ τῷ χαρακτῆρι
<span class="lb" data-page="17b.797" data-line="9" id="l17b.797.9"></span>τῆς λέξεως τὸ τέταρτον, ἀπολείπεται. πάμπολυ τῷ χρησίμῳ
<span class="lb" data-page="17b.797" data-line="10" id="l17b.797.10"></span>τῆς θεωρίας. ὅσοι δὲ Θεσσάλου καταστάσεις ἐπέγραψαν
<span class="lb" data-page="17b.797" data-line="11" id="l17b.797.11"></span>τὸ προκείμενον βιβλίον τοῦτο, προδήλως ἥμαρτον.
<span class="lb" data-page="17b.797" data-line="12" id="l17b.797.12"></span>ἀρκεῖ γάρ μοι ταῦτα προειρῆσθαι, γεγραμμένων ἐνίοις τῶν
<span class="lb" data-page="17b.797" data-line="13" id="l17b.797.13"></span>ἐξηγητῶν καὶ ἄλλων οὐκ ὀλίγων, ἃ διὰ τὸ μὴ βούλεσθαι
<span class="lb" data-page="17b.797" data-line="14" id="l17b.797.14"></span>μηκύνειν ἀκόλουθον ἦν παραλιπεῖν.
</p>
<span class="lb rule" data-page="17b.797" data-line="15" id="l17b.797.15"></span>
          </article>

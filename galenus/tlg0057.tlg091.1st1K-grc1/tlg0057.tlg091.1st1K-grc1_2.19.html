<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:2.19">
<span class="pb page1" data-page="17b.930" id="p17b.930"></span>
<span class="milestone ed1page page1" data-n="5.462" data-unit="ed1page" id="ed1page.5.462"></span>
<span class="milestone ed2page page1" data-n="9.404" data-unit="ed2page" id="ed2page.9.404"></span>
<span class="lb head" data-page="17b.930" data-line="5" id="l17b.930.5"></span>
            <blockquote class="quote lemma">
<span class="lb" data-page="17b.930" data-line="6" id="l17b.930.6"></span><span class="milestone ed2page" data-n="9.405" data-unit="ed2page" id="ed2page.9.405"></span>Φλέβες κροτάφων οὐχ ἱδρυμέναι, οὐδὲ χλώρασμα
<span class="lb" data-page="17b.930" data-line="7" id="l17b.930.7"></span>λαμπρὸν, ἢν πνεῦμα ἐγκαταλείπηται ἢ βὴξ ξηρὴ, μὴ θηριώδης,
<span class="lb" data-page="17b.930" data-line="8" id="l17b.930.8"></span>εἰς ἄρθρα στηρίζειν προσδέχεσθαι δεῖ κατ’ ἴξιν
<span class="lb" data-page="17b.930" data-line="9" id="l17b.930.9"></span>τῶν ἐντασίων τῶν κατὰ τὴν κοιλίην, ὡς ἐπὶ τὸ πουλύ.
</blockquote>
<span class="lb rule" data-page="17b.930" data-line="10" id="l17b.930.10"></span>
            <p>
<span class="lb" data-page="17b.930" data-line="11" id="l17b.930.11"></span>Εἶπον ὅτι καὶ χωρὶς τοῦ πρώτου μέρους τῆς ῥήσεως
<span class="lb" data-page="17b.930" data-line="12" id="l17b.930.12"></span>ἀναγινώσκειν ἐστὶ δυνατὸν αὐτὸ καθ’ ἑαυτὸ, ἢν πνεῦμα
<span class="lb" data-page="17b.930" data-line="13" id="l17b.930.13"></span>ἐγκαταλείπηται καὶ τὰ ἐφεξῆς αὐτῷ γεγραμμένα. πνεῦμα δὲ
<span class="lb" data-page="17b.930" data-line="14" id="l17b.930.14"></span>δηλονότι νῦν ἀκούσομεν τὸ πλέον τοῦ κατὰ φύσιν, ἵν’ ὁ
<span class="lb" data-page="17b.930" data-line="15" id="l17b.930.15"></span>λόγος ᾖ τοιοῦτος. ἐὰν ἐν νόσῳ ῥᾳστωνήσαντές τινες ἔχωσι
<span class="lb" data-page="17b.930" data-line="16" id="l17b.930.16"></span>τάς τε τῶν κροτάφων φλέβας οὐχ ἱδρυμένας, ὅπερ ἐστὶν
<span class="lb" data-page="17b.930" data-line="17" id="l17b.930.17"></span>ἐπὶ πλέον διαστελλομένας, καὶ τὸ χρῶμα μὴ κατὰ φύσιν ἥ
<span class="pb" data-page="17b.931" id="p17b.931"></span>
<span class="lb" data-page="17b.931" data-line="1" id="l17b.931.1"></span>τ’ ἀναπνοὴ πλείων ᾖ καὶ τὰ ἄλλα τὰ ἐφεξῆς εἰρημένα, τούτοις
<span class="lb" data-page="17b.931" data-line="2" id="l17b.931.2"></span>εἰς ἄρθρα τὴν ἀπόστασιν ἔσεσθαι προσδοκᾷν χρή. τὰ
<span class="lb" data-page="17b.931" data-line="3" id="l17b.931.3"></span>δὲ ἐφεξῆς εἰρημένα τάδε ἐστί. πρῶτον μὲν τὸ ξηρὴ βὴξ,
<span class="lb" data-page="17b.931" data-line="4" id="l17b.931.4"></span>δεύτερον δὲ τὸ μὴ θηριῶδες. ἡ μὲν οὖν ξηρὰ βὴξ λέγεται
<span class="lb" data-page="17b.931" data-line="5" id="l17b.931.5"></span>συνήθως ἐφ’ ἧς οὐδὲν ἀναπτύεται. τοῦτο δ’ οὕτως ῥηθὲν
<span class="lb" data-page="17b.931" data-line="6" id="l17b.931.6"></span>ἐν μὲν συγγράμματι προφανῶς ἐνδείκνυται τὸν γράψαντα
<span class="lb" data-page="17b.931" data-line="7" id="l17b.931.7"></span>χαίρειν αἰνιγματώδει λέξει· τὸν δ’ αὐτῷ τινὰ ὑπογραφὴν
<span class="lb" data-page="17b.931" data-line="8" id="l17b.931.8"></span>ἐν ὑπομνήματι πεποιημένον οὐκ ἄν τις μέμψαιτο. πολλὰ
<span class="lb" data-page="17b.931" data-line="9" id="l17b.931.9"></span>γὰρ οὕτως εἰώθαμεν ἡμῖν αὐτοῖς ὑποτυποῦσθαι συμβολικῶς.
<span class="lb" data-page="17b.931" data-line="10" id="l17b.931.10"></span>ἴσως οὖν καὶ νῦν ἑαυτῷ ταῦτ’ ἔγραψεν ὁ Ἱπποκράτης, ἐπὶ
<span class="lb" data-page="17b.931" data-line="11" id="l17b.931.11"></span>πλειόνων παθῶν ποιούμενος τὸν λόγον, ἐνταυθοῖ μὲν ἐπὶ
<span class="lb" data-page="17b.931" data-line="12" id="l17b.931.12"></span>τῆς ξηρᾶς βηχὸς ἐν περιπνευμονίας καὶ πλευρίτισι· καὶ γὰρ
<span class="lb" data-page="17b.931" data-line="13" id="l17b.931.13"></span>καὶ τὸ πνεῦμα τούτοις ὁμολογεῖ· τὰ δ’ ἔμπροσθεν ἡνίκα
<span class="lb" data-page="17b.931" data-line="14" id="l17b.931.14"></span>περὶ τῶν κατὰ τὸ πρόσωπον ἔγραψεν ἐπὶ πυρετῶν θερμῶν
<span class="lb" data-page="17b.931" data-line="15" id="l17b.931.15"></span>καὶ διακαῶν. ἐγχωρεῖ δὲ καὶ περὶ τῶν κατὰ τὸν θώρακα
<span class="lb" data-page="17b.931" data-line="16" id="l17b.931.16"></span>καὶ πνεύμονα λελέχθαι κᾀκεῖνα. γενήσεται τοιγαροῦν σύμπας
<span class="lb" data-page="17b.931" data-line="17" id="l17b.931.17"></span>λόγος τοιόσδε. ἐὰν ἐπὶ πλέον ἅμα τοῖς εἰρημένοις αἱ βῆχες
<span class="pb" data-page="17b.932" id="p17b.932"></span>
<span class="lb" data-page="17b.932" data-line="1" id="l17b.932.1"></span>ὦσι ξηραὶ, προσδέχεσθαι τὴν ἀπόστασιν εἰς ἄρθρα. διορισμὸν
<span class="lb" data-page="17b.932" data-line="2" id="l17b.932.2"></span>δὲ τινα ταῖς βηξὶ προσγράψας ἀσαφῆ ζήτησιν ἑτέραν
<span class="lb" data-page="17b.932" data-line="3" id="l17b.932.3"></span>εἰργάσατο, τίνες εἰσὶν αἱ θηριώδεις βῆχες. ἔνιοι μὲν
<span class="lb" data-page="17b.932" data-line="4" id="l17b.932.4"></span>οὖν ἐπὶ ταῖς ἕλμινσιν, ὅταν ἐπὶ τὸ στόμα τῆς κοιλίας ἀνενεχθεῖσαι
<span class="lb" data-page="17b.932" data-line="5" id="l17b.932.5"></span>δάκνωσι, τὰς βῆχάς φασι γίνεσθαι ξηρὰς, ὅπερ
<span class="lb" data-page="17b.932" data-line="6" id="l17b.932.6"></span>εἰ ὄντως ἐφαίνετο συμβαῖνον, οὐκ ἂν ἦν ζήτημα. νυνὶ δὲ
<span class="lb" data-page="17b.932" data-line="7" id="l17b.932.7"></span>μυριάκις εἴδομεν ἄνευ βηχῶν ἕλμινθας ἐνοχλούσας τὰ κατὰ
<span class="lb" data-page="17b.932" data-line="8" id="l17b.932.8"></span>τὸ στόμα τῆς γαστρὸς καὶ διὰ τοῦθ’ οἱ πλείους τῶν ἐξηγητῶν
<span class="lb" data-page="17b.932" data-line="9" id="l17b.932.9"></span>ἐπ’ ἄλλας ἐξηγήσεις ἐτράποντο. τινὲς μὲν τὸ θηριῶδες
<span class="lb" data-page="17b.932" data-line="10" id="l17b.932.10"></span>ἐπὶ τῶν φυσικῶν εἰρῆσθαι λέγοντες ἐπειδὴ γρυποῦνται
<span class="lb" data-page="17b.932" data-line="11" id="l17b.932.11"></span>τοὺς ὄνυχας ὥσπερ τὰ θηρία, τινὲς δὲ ἐπὶ κακοήθους. ἐν
<span class="lb" data-page="17b.932" data-line="12" id="l17b.932.12"></span>γὰρ ταῖς κρισίμοις ἀποστάσεσιν ὥσπερ ἄπεπτον εἶναι χρὴ
<span class="lb" data-page="17b.932" data-line="13" id="l17b.932.13"></span>τὴν νόσον, οὕτω καὶ περιεστηκυῖαν. ἥ τε γὰρ πεττομένη
<span class="lb" data-page="17b.932" data-line="14" id="l17b.932.14"></span>χωρὶς ἀποστάσεως ἐπαγγέλλεται τὴν λύσιν, ἥ τε ὀλέθριος,
<span class="lb" data-page="17b.932" data-line="15" id="l17b.932.15"></span>οὐδὲ γενήσεσθαί τινα κρίσιμον ἀπόστασιν. ἐὰν δὲ ἐπὶ πλέον
<span class="lb" data-page="17b.932" data-line="16" id="l17b.932.16"></span>ἄπεπτόν τε διαμένῃ τὸ νόσημα καὶ μὴ κακόηθες ᾖ, προσδέχεσθαι
<span class="lb" data-page="17b.932" data-line="17" id="l17b.932.17"></span>χρὴ γενήσεσθαί τινα ἀπόστασιν, ὅτε δὲ ἄπεπτόν
<span class="lb" data-page="17b.932" data-line="18" id="l17b.932.18"></span>τε ἅμα καὶ περιεστηκὸς τὸ νόσημα, χρὴ διαμένειν
<span class="pb" data-page="17b.933" id="p17b.933"></span>
<span class="lb" data-page="17b.933" data-line="1" id="l17b.933.1"></span><span class="milestone ed2page" data-n="9.406" data-unit="ed2page" id="ed2page.9.406"></span>ἄχρι πλείονος, ἵν’ ἐλπίσωμεν ἀπόστασιν ἔσεσθαι, σαφῶς
<span class="lb" data-page="17b.933" data-line="2" id="l17b.933.2"></span>αὐτὸς ἐδήλωσεν ἐν προγνωστικῷ γράψας οὕτως. ὅσοι δ’
<span class="lb" data-page="17b.933" data-line="3" id="l17b.933.3"></span>ἂν οὖρα λεπτὰ καὶ ὠμὰ οὐρέωσι πολὺν χρόνον, ἤν τἄλλα
<span class="lb" data-page="17b.933" data-line="4" id="l17b.933.4"></span>ὡς περιεσομένοισι σημεῖα ᾖ, τούτοισιν ἀπόστασιν δεῖ προσδέχεσθαι
<span class="lb" data-page="17b.933" data-line="5" id="l17b.933.5"></span>εἰς τὰ κάτω τῶν φρενῶν χωρία. γενήσεται τοιγαροῦν
<span class="lb" data-page="17b.933" data-line="6" id="l17b.933.6"></span>ὁ σύμπας λόγος τοιοῦτος. ἐὰν ἄπεπτον διαμένῃ τῶν
<span class="lb" data-page="17b.933" data-line="7" id="l17b.933.7"></span>κατὰ θώρακα καὶ πνεύμονα νοσημάτων τι καὶ μηδὲν ἔχῃ
<span class="lb" data-page="17b.933" data-line="8" id="l17b.933.8"></span>κακόηθες, ἀπόστασιν χρὴ προσδέχεσθαι. τοῦ δ’ ἄπεπτον
<span class="lb" data-page="17b.933" data-line="9" id="l17b.933.9"></span>εἶναι σημεῖον ἡ ξηρὰ βήξ. ἐὰν γὰρ ἀναπτύωσί τι πέψεώς
<span class="lb" data-page="17b.933" data-line="10" id="l17b.933.10"></span>ἐστι γνώρισμα. τοῦτο δ’ αὖ τὸ ἀναπτυόμενον, εἰ μὲν ὑγρὸν
<span class="lb" data-page="17b.933" data-line="11" id="l17b.933.11"></span>καὶ λεπτὸν εἴη, μετρίας, εἰ δὲ ταχὺ, τελείας. εἴρηται δὲ
<span class="lb" data-page="17b.933" data-line="12" id="l17b.933.12"></span>ἐπὶ πλέον περὶ τῶν τοιούτων ἔν τε τοῖς εἰς τὸ περὶ διαίτης
<span class="lb" data-page="17b.933" data-line="13" id="l17b.933.13"></span>ὀξέων ὑπομνήμασι κᾀν τοῖς περὶ κρίσεων, οὐδὲν ἧττον κᾀπὶ
<span class="lb" data-page="17b.933" data-line="14" id="l17b.933.14"></span>τῶν ἐν ταῖς νόσοις καιρῶν. ὃ δὲ ἐπὶ τῷ τέλει τῆς ῥήσεως
<span class="lb" data-page="17b.933" data-line="15" id="l17b.933.15"></span>ἔγραψεν, ἔνθα φησὶ τῶν ἐντασίων τῶν κατὰ τὴν κοιλίαν,
<span class="lb" data-page="17b.933" data-line="16" id="l17b.933.16"></span>οἱ πλεῖστοι μὲν τοῖς προειρημένοις, ἔνιοι δὲ καὶ καθ’
<span class="lb" data-page="17b.933" data-line="17" id="l17b.933.17"></span>ἑαυτὸ μόνον ἰδίαν ἔχειν φασὶ τὴν διάνοιαν. ἐὰν μὲν οὖν
<span class="pb" data-page="17b.934" id="p17b.934"></span>
<span class="lb" data-page="17b.934" data-line="1" id="l17b.934.1"></span>συνάψαντες αὐτὸ τοῖς προειρημένοις ἀναγνῶμεν, ὁ λόγος
<span class="lb" data-page="17b.934" data-line="2" id="l17b.934.2"></span>ἔσται τοιοῦτος. ὅταν ἐπὶ τοῖς προειρημένοις, ἐλπίσῃς ἀπόστασιν
<span class="lb" data-page="17b.934" data-line="3" id="l17b.934.3"></span>ἔσεσθαι, τὰς κατὰ κοιλίαν ἐντάσεις προσεπίβλεπε.
<span class="lb" data-page="17b.934" data-line="4" id="l17b.934.4"></span>δυνήσῃ γὰρ ἐκ τούτων εὑρεῖν ἢ εἰς τὸ δεξιὸν μέρος τοῦ
<span class="lb" data-page="17b.934" data-line="5" id="l17b.934.5"></span>σώματος ἢ εἰς τὸ λαιὸν ἡ ἀπόστασις ἔσται τοῦ νοσήματος·
<span class="lb" data-page="17b.934" data-line="6" id="l17b.934.6"></span>αἱ γὰρ ἐντάσεις αὗται κατ’ ἴξιν ἑαυτῶν ἀγγέλλουσιν ἔσεσθαι
<span class="lb" data-page="17b.934" data-line="7" id="l17b.934.7"></span>τὰς ἀποστάσεις. ἐὰν δὲ πάλιν αὐτό τις ἀναγινώσκει
<span class="lb" data-page="17b.934" data-line="8" id="l17b.934.8"></span>τὸ κατ’ ἴξιν τῶν κατὰ τὴν κοιλίαν ἐντάσεων, ὁ λόγος ἔσται
<span class="lb" data-page="17b.934" data-line="9" id="l17b.934.9"></span>τοιοῦτος. ὥσπερ ὅταν ἐπὶ τοῖς ἀναπνευστικοῖς ὀργάνοις
<span class="lb" data-page="17b.934" data-line="10" id="l17b.934.10"></span>πάσχουσιν, ἀπέπτως τε καὶ περιεστηκῶς ἀποστάσεις ὁρῶμεν
<span class="lb" data-page="17b.934" data-line="11" id="l17b.934.11"></span>γινομένας, οὕτως κᾀπὶ τῶν κατὰ τὴν κοιλίαν εὑρήσεις
<span class="lb" data-page="17b.934" data-line="12" id="l17b.934.12"></span>συμβαῖνον. ἔσονται δὲ αὗται κατ’ ἴξιν τῶν πεπονθότων
<span class="lb" data-page="17b.934" data-line="13" id="l17b.934.13"></span>μορίων.
</p>
<span class="lb rule" data-page="17b.934" data-line="14" id="l17b.934.14"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:2.27">
<span class="pb page1" data-page="17b.946" id="p17b.946"></span>
<span class="milestone ed1page page1" data-n="5.464" data-unit="ed1page" id="ed1page.5.464"></span>
<span class="milestone ed2page page1" data-n="9.411" data-unit="ed2page" id="ed2page.9.411"></span>
<span class="lb head" data-page="17b.946" data-line="6" id="l17b.946.6"></span>
            <blockquote class="quote lemma">
<span class="lb" data-page="17b.946" data-line="7" id="l17b.946.7"></span>Βῆχες ξηραὶ, βραχέα ἐρεθίζουσαι, ἐν πυρετοῖσι καυσώδεσι,
<span class="lb" data-page="17b.946" data-line="8" id="l17b.946.8"></span>κἂν οὐ κατὰ λόγον διψώδεες, οὐδὲ γλῶσσαι καταπεφρυγμέναι,
<span class="lb" data-page="17b.946" data-line="9" id="l17b.946.9"></span>οὐ τῷ θηριώδει, ἀλλὰ τῷ πνεύματι. δῆλον δέ ὅταν
<span class="lb" data-page="17b.946" data-line="10" id="l17b.946.10"></span>γὰρ διαλέγωνται ἢ χάσκωσι, τότε βήσσουσιν. ὅταν δὲ
<span class="lb" data-page="17b.946" data-line="11" id="l17b.946.11"></span>μὴ, οὔ. τοῦτο δ’ ἐν τοῖσι κοπιώδεσι πυρετοῖσι μάλιστα
<span class="lb" data-page="17b.946" data-line="12" id="l17b.946.12"></span>γίνεται.
</blockquote>
<span class="lb rule" data-page="17b.946" data-line="13" id="l17b.946.13"></span>
            <p>
<span class="lb" data-page="17b.946" data-line="14" id="l17b.946.14"></span>Καὶ κατὰ τοὺς ἀφορισμοὺς ἔγραψεν περὶ τῶν αὐτῶν
<span class="lb" data-page="17b.946" data-line="15" id="l17b.946.15"></span>ὧδέ πως. ὁκόσοισιν ἐπὶ πολὺ βῆχες ξηραὶ, βραχὺ ἐρεθίζουσιν
<span class="lb" data-page="17b.946" data-line="16" id="l17b.946.16"></span>ἐν πυρετοῖσι καυσώδεσιν, οὐ πάνυ τι διψώδεές εἰσι.
<span class="lb" data-page="17b.946" data-line="17" id="l17b.946.17"></span>τὸ τοίνυν οὐ πάνυ τι διψώδεες ἶσον δύναται τῷ οὐ κατὰ
<span class="pb" data-page="17b.947" id="p17b.947"></span>
<span class="lb" data-page="17b.947" data-line="1" id="l17b.947.1"></span>λόγον διψώδεες. ἐν γὰρ τοῖς καυσώδεσι πυρετοῖς ἄνευ ξηρᾶς
<span class="lb" data-page="17b.947" data-line="2" id="l17b.947.2"></span>βηχὸς ἰσχυρῶς γίνονται διψώδεις. ἐὰν δὲ προσγένηται
<span class="lb" data-page="17b.947" data-line="3" id="l17b.947.3"></span>ξηρὰ βὴξ, ἄδιψοι μὲν οὐ δύνανται γενέσθαι. θραύεται
<span class="lb" data-page="17b.947" data-line="4" id="l17b.947.4"></span>δ’ αὐτῶν τὸ σφοδρὸν τοῦ δίψους, ὡς διψῇν μὲν ἔτι, μὴ
<span class="lb" data-page="17b.947" data-line="5" id="l17b.947.5"></span>μέντοι κατὰ τὴν ἀναλογίαν τοῦ πυρετοῦ. τὸ δ’ ἐρεθιζούσας
<span class="lb" data-page="17b.947" data-line="6" id="l17b.947.6"></span>βραχέα γίνεσθαι τὰς βῆχας οὐκ ἀργῶς πρόσκειται.
<span class="lb" data-page="17b.947" data-line="7" id="l17b.947.7"></span>σφοδραὶ γὰρ γινόμεναι διαθερμαίνουσι τὰ κατὰ θώρακα
<span class="lb" data-page="17b.947" data-line="8" id="l17b.947.8"></span>καὶ πνεύμονα μόρια. κᾀκ τούτου τόν τε πυρετὸν ἐπαύξουσι
<span class="lb" data-page="17b.947" data-line="9" id="l17b.947.9"></span>καὶ τὴν βῆχα. μικραὶ δ’ εἴπερ εἶεν αἱ βῆχες ἐκ διαλειμμάτων
<span class="lb" data-page="17b.947" data-line="10" id="l17b.947.10"></span>τε μακροτέρων γινόμεναι, μέχρι τοσούτου κινοῦσι
<span class="lb" data-page="17b.947" data-line="11" id="l17b.947.11"></span>τὰ μόρια, μέχρι τοῦ παραγενέσθαι τινὰ εἰς αὐτὰ ὑγρότητα.
<span class="lb" data-page="17b.947" data-line="12" id="l17b.947.12"></span>καὶ οὕτω συμβήσεται μήτε σπαράττειν αὐτὰς ἰσχυρῶς
<span class="lb" data-page="17b.947" data-line="13" id="l17b.947.13"></span>μήτε ἐξάπτειν τὸν πυρετὸν, ὑγρότητά τε παρέχειν τοῖς μορίοις
<span class="lb" data-page="17b.947" data-line="14" id="l17b.947.14"></span>πρὸς τὰ κινούμενα, κατὰ τὰς βῆχας ἀφικνουμένην
<span class="lb" data-page="17b.947" data-line="15" id="l17b.947.15"></span>μετρίας, δι’ ἣν οἱ κάμνοντες ἀδιψότεροι γενήσονται. γινομένων
<span class="lb" data-page="17b.947" data-line="16" id="l17b.947.16"></span>δὲ βηχῶν καὶ διά τινα κακοήθειαν τοῦ νοσήματος,
<span class="lb" data-page="17b.947" data-line="17" id="l17b.947.17"></span>ἣν ἐφεξῆς ὁποία τίς ἐστιν ἐρῶ, ταύτης ἀφορίζων τὰς ἐν
<span class="lb" data-page="17b.947" data-line="18" id="l17b.947.18"></span>τῷ νῦν λόγῳ βῆχας, οὐ τῷ θηριώδει φησὶν αὐτὰς, ἀλλὰ
<span class="pb" data-page="17b.948" id="p17b.948"></span>
<span class="lb" data-page="17b.948" data-line="1" id="l17b.948.1"></span>τῷ πνίγεσθαι. τινὲς δ’ οὐχ ἁπλῶς τὸ κακόηθες ἅπαν
<span class="lb" data-page="17b.948" data-line="2" id="l17b.948.2"></span>ἡγοῦνται λέγειν αὐτὸν θηριῶδες, ἀλλ’ ἔνιοι μὲν τὴν φθίσιν,
<span class="lb" data-page="17b.948" data-line="3" id="l17b.948.3"></span>ἐπειδὴ γρυπουμένων τῶν ὀνύχων, θηρίοις κατά γε τοῦτο
<span class="lb" data-page="17b.948" data-line="4" id="l17b.948.4"></span>ἐοικότες φαίνονται. τινὲς δὲ θηρίωμα καλεῖσθαί φασιν
<span class="lb" data-page="17b.948" data-line="5" id="l17b.948.5"></span>ἰδίως τὸ ἐν τῷ πνεύμονι ἕλκος. ἔνιοι δ’ ὅταν ἐπὶ τὸ στόμα
<span class="lb" data-page="17b.948" data-line="6" id="l17b.948.6"></span>τῆς γαστρὸς ἀνέλθωσιν ἕλμινθες, ἐρεθίζειν αὐτάς φασι
<span class="lb" data-page="17b.948" data-line="7" id="l17b.948.7"></span>βῆχας, μήτε λόγῳ τοῦτο ἀποδεῖξαι δυνάμενοι, μήτε τῇ
<span class="lb" data-page="17b.948" data-line="8" id="l17b.948.8"></span>πείρᾳ. τὸ κακόηθες οὖν ἄμεινον ἀκούειν θηριῶδες, ἐάν τε
<span class="lb" data-page="17b.948" data-line="9" id="l17b.948.9"></span>ἀπὸ κεφαλῆς καταφερομένου ῥεύματος βήττωσιν, ἐάν τε ἐφ’
<span class="lb" data-page="17b.948" data-line="10" id="l17b.948.10"></span>ἕλκει τῶν κατά τι τῶν ἀναπνευστικῶν, ἢ τοῖς κατὰ ταῦτα
<span class="lb" data-page="17b.948" data-line="11" id="l17b.948.11"></span>γινομένοις ἀποστήμασιν, ἐάν τε ἐπὶ τοῖς καλουμένοις ἐμπυήμασιν.
<span class="lb" data-page="17b.948" data-line="12" id="l17b.948.12"></span>ἕτεραι δὲ τούτων εἰσὶν αἱ κακόηθες οὐκ ἔχουσαι
<span class="lb" data-page="17b.948" data-line="13" id="l17b.948.13"></span><span class="milestone ed2page" data-n="9.412" data-unit="ed2page" id="ed2page.9.412"></span>διὰ δυσκρασίαν τῶν ἀναπνευστικῶν ὀργάνων
<span class="lb" data-page="17b.948" data-line="14" id="l17b.948.14"></span>ἢ τραχύτητα τῆς φάρυγγος ἣ τῆς τραχείας ἀρτηρίας ἀποτελούμενα,
<span class="lb" data-page="17b.948" data-line="15" id="l17b.948.15"></span>ποτὲ μὲν ἐξ ἐδεσμάτων ἢ πομάτων τραχυνόντων,
<span class="lb" data-page="17b.948" data-line="16" id="l17b.948.16"></span>ἐνίοτε δὲ κᾀκ τοῦ περιέχοντος ἀέρος. ἐν γοῦν ἀφορισμοῖς
<span class="lb" data-page="17b.948" data-line="17" id="l17b.948.17"></span>αὐτὸς ἔγραψεν· Ἢν δὲ βόρειον ᾖ, βῆχες, φάρυγγες,
<span class="lb" data-page="17b.948" data-line="18" id="l17b.948.18"></span>κοιλίαι σκληραὶ, δυσουρίαι φρικώδεες, ὀδύναι πλευρέων,
<span class="pb" data-page="17b.949" id="p17b.949"></span>
<span class="lb" data-page="17b.949" data-line="1" id="l17b.949.1"></span>στηθέων. ὁ γὰρ εἰσπνεόμενος ἀὴρ, ὅταν ἱκανῶς ᾖ ψυχρὸς,
<span class="lb" data-page="17b.949" data-line="2" id="l17b.949.2"></span>ἐνίοτε μὲν τὰ κατὰ τὴν φάρυγγά τε καὶ τὴν τραχεῖαν ἀρτηρίαν
<span class="lb" data-page="17b.949" data-line="3" id="l17b.949.3"></span>μόρια τραχύνει τε καὶ καταψύχει, ποτὲ δὲ καὶ τῷ
<span class="lb" data-page="17b.949" data-line="4" id="l17b.949.4"></span>πνεύμονι παντὶ καὶ τῷ θώρακι δυσκρασίαν ἐργάζεται· πολλάκις
<span class="lb" data-page="17b.949" data-line="5" id="l17b.949.5"></span>δ’ ἀμφότερα τὰ εἰρημένα συμπίπτει καὶ βήσσουσι
<span class="lb" data-page="17b.949" data-line="6" id="l17b.949.6"></span>μετρίως ἐπ’ αὐτοῖς βῆχας ξηράς. σημεῖον δὲ τῶν οὕτως
<span class="lb" data-page="17b.949" data-line="7" id="l17b.949.7"></span>ἐχόντων ἐστὶ τὸ ἐρεθίζεσθαι κατὰ τὰς εἰσπνοὰς, ὅταν
<span class="lb" data-page="17b.949" data-line="8" id="l17b.949.8"></span>ἀθρόως ἐμπίπτῃ διαλεγομένοις τε καὶ χάσκουσι καὶ διὰ
<span class="lb" data-page="17b.949" data-line="9" id="l17b.949.9"></span>τοῦ στόματος εἰσπνέουσιν. ὅταν δὲ διά τε τῆς ῥινὸς εἰσπνέωσι
<span class="lb" data-page="17b.949" data-line="10" id="l17b.949.10"></span>καὶ θερμὸν τὸν ἔξωθεν ἀέρα κατὰ τὸν οἶκον αὐτῶν
<span class="lb" data-page="17b.949" data-line="11" id="l17b.949.11"></span>ἐργάσηταί τις ἢ παντάπασιν ἐλάχιστα βήσσουσιν ἢ
<span class="lb" data-page="17b.949" data-line="12" id="l17b.949.12"></span>οὐδ’ ὅλως, διὸ καὶ πρὸ τῶν ῥινῶν ὀθόνιον ἔνιοι προστιθέντες
<span class="lb" data-page="17b.949" data-line="13" id="l17b.949.13"></span>οὕτως εἰσπνέουσι, πεπειραμένοι παροξύνεσθαι τὰς
<span class="lb" data-page="17b.949" data-line="14" id="l17b.949.14"></span>βῆχας, ὅταν ἀθρόως ᾖ ψυχρὸς ὁ ἔξωθεν ἀὴρ ὁμιλῶν τοῖς
<span class="lb" data-page="17b.949" data-line="15" id="l17b.949.15"></span>προκατεψυγμένοις τε καὶ τετραχυσμένοις μορίοις. μάλιστα
<span class="lb" data-page="17b.949" data-line="16" id="l17b.949.16"></span>δέ φησιν ἐν τοῖς κοπιώδεσι πυρετοῖς τοῦτο γίνεσθαι. τίνας
<span class="lb" data-page="17b.949" data-line="17" id="l17b.949.17"></span>δὲ κοπιώδεις ὀνομάζει πυρετοὺς, ἄδηλον. ἆρά γε τοὺς διὰ
<span class="lb" data-page="17b.949" data-line="18" id="l17b.949.18"></span>τὰς σφοδρὰς κινήσεις γινομένους, ἢ κᾂν αὐτόματοι συστῶσι
<span class="pb" data-page="17b.950" id="p17b.950"></span>
<span class="lb" data-page="17b.950" data-line="1" id="l17b.950.1"></span>τὴν κοπιώδη φέροντας αἴσθησιν. τὰ μὲν δὴ τοιαῦτα σχεδὸν
<span class="lb" data-page="17b.950" data-line="2" id="l17b.950.2"></span>οὐδὲ παραφυλάττει τὶς ἰατρὸς, οὔτε τῶν νῦν ὄντων
<span class="lb" data-page="17b.950" data-line="3" id="l17b.950.3"></span>οὔτε τῶν ἔμπροσθεν γεγονότων, καίτοι παράδειγμα τὴν Ἱπποκράτους
<span class="lb" data-page="17b.950" data-line="4" id="l17b.950.4"></span>ἔχοντες ἀκρίβειαν, ἣν ἐχρῆν μιμεῖσθαι, τοὺς ἀληθείας
<span class="lb" data-page="17b.950" data-line="5" id="l17b.950.5"></span>ἀντιποιουμένους αὐτῆς δι’ ἑαυτὴν, οὐ διὰ δόξαν ἢ
<span class="lb" data-page="17b.950" data-line="6" id="l17b.950.6"></span>χρηματισμόν. ἐγὼ δ’ οὖν ἐνόησα ἄμεινον εἶναι τῇ πείρᾳ
<span class="lb" data-page="17b.950" data-line="7" id="l17b.950.7"></span>βασανίσαι τὸ λεγόμενον. τοῖς μὲν <span class="milestone ed1page" data-n="5.465" data-unit="ed1page" id="ed1page.5.465"></span>ἀπὸ τῶν ἔξωθεν
<span class="lb" data-page="17b.950" data-line="8" id="l17b.950.8"></span>πόνων κοπιώδεσι πυρετοῖς εἶδον ἐπιγινόμενα τοιαῦτα βηχία,
<span class="lb" data-page="17b.950" data-line="9" id="l17b.950.9"></span>τοῖς δ’ ἄλλοις οὐ πάντως τι, καὶ αὐτοῖς δὲ τοῖς διὰ
<span class="lb" data-page="17b.950" data-line="10" id="l17b.950.10"></span>τοὺς ἔξωθεν πόνους οὐχ ἁπλῶς, ἀλλὰ τοῖς γε ἐν κρύει κάμνουσι
<span class="lb" data-page="17b.950" data-line="11" id="l17b.950.11"></span>καὶ τοῖς ἐν θάλπει σφοδρῷ καὶ μάλιστα δι’ ὁδοῦ
<span class="lb" data-page="17b.950" data-line="12" id="l17b.950.12"></span>κόνιν ἐχούσης, ὥστε καὶ κατὰ συμβεβηκός τι μᾶλλον, οὐ
<span class="lb" data-page="17b.950" data-line="13" id="l17b.950.13"></span>διὰ τὴν κοπιώδη διάθεσιν ἐφαίνοντό μοι βήττειν. τῷ γὰρ
<span class="lb" data-page="17b.950" data-line="14" id="l17b.950.14"></span>τραχυνθῆναι τὰ περὶ τὴν φάρυγγα χωρία, διὰ κρύος ὡς
<span class="lb" data-page="17b.950" data-line="15" id="l17b.950.15"></span>ἔφην, ἢ κόνιν ἢ τὴν ἐκ τοῦ περιέχοντος αὐτοῖς ἐγγενομένην
<span class="lb" data-page="17b.950" data-line="16" id="l17b.950.16"></span>ἄμετρον ξηρότητα καὶ πρὸς τούτοις ἔτι διὰ τὴν δυσκρασίαν
<span class="lb" data-page="17b.950" data-line="17" id="l17b.950.17"></span>τῶν αὐτῶν ὀργάνων οὗτοι βήττουσιν. ἐμάθετε γὰρ ὅτι καὶ
<span class="lb" data-page="17b.950" data-line="18" id="l17b.950.18"></span>διὰ δυσκρασίαν γίνονται βῆχες.
</p>
<span class="lb rule" data-page="17b.950" data-line="19" id="l17b.950.19"></span>
          </article>

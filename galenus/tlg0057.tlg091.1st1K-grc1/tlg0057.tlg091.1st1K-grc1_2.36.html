<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:2.36">
<span class="pb page1" data-page="17b.965" id="p17b.965"></span>
<span class="milestone ed1page page1" data-n="5.467" data-unit="ed1page" id="ed1page.5.467"></span>
<span class="milestone ed2page page1" data-n="9.417" data-unit="ed2page" id="ed2page.9.417"></span>
<span class="lb head" data-page="17b.965" data-line="11" id="l17b.965.11"></span>
            <blockquote class="quote lemma">
<span class="lb" data-page="17b.965" data-line="12" id="l17b.965.12"></span>Καὶ ὅπῃ ἔρευξις λυσιτελέει καὶ ὅσα ἄλλα τοιαῦτα.
</blockquote>
<span class="lb rule" data-page="17b.965" data-line="13" id="l17b.965.13"></span>
            <p>
<span class="lb" data-page="17b.965" data-line="14" id="l17b.965.14"></span><span class="milestone ed2page" data-n="9.418" data-unit="ed2page" id="ed2page.9.418"></span>Ἔν τι τῶν κατ’ εἶδος ἀντισπαστικῶν βοηθημάτων,
<span class="lb" data-page="17b.965" data-line="15" id="l17b.965.15"></span>τοῦτ’ ἔστι συμβουλεύοντος ἡμῖν αὐτοῦ τὰ χρόνια τῶν
<span class="lb" data-page="17b.965" data-line="16" id="l17b.965.16"></span>ὀφθαλμῶν ῥεύματα μετάγειν, ἀντισπῶντας ἐπὶ φάρυγγα, διὰ
<span class="lb" data-page="17b.965" data-line="17" id="l17b.965.17"></span>φαρμάκων δηλονότι δριμέων, οἷς διαχρίειν τε δεήσει τὸν
<span class="lb" data-page="17b.965" data-line="18" id="l17b.965.18"></span>οὐρανίσκον, ἀνακογχυλίζεσθαί τε κελεύειν, ἐάν γε μηδὲν ἐκ
<span class="pb" data-page="17b.966" id="p17b.966"></span>
<span class="lb" data-page="17b.966" data-line="1" id="l17b.966.1"></span>τούτου μέλλωμεν ἐργάσασθαι χεῖρον. ἐφ’ ὧν γὰρ εὐλαβούμεθα
<span class="lb" data-page="17b.966" data-line="2" id="l17b.966.2"></span>μή πως εἰς τὴν τραχεῖαν ἀρτηρίαν καὶ τὸν πνεύμονα
<span class="lb" data-page="17b.966" data-line="3" id="l17b.966.3"></span>τραπῇ τὸ ῥεῦμα, φυλαξόμεθα τὴν τοιαύτην ἀντίσπασιν.
<span class="lb" data-page="17b.966" data-line="4" id="l17b.966.4"></span>ὥσπερ οὖν ἐπὶ τούτου συνεβούλευσεν, οὕτω κᾀπὶ τῶν ἄλλων
<span class="lb" data-page="17b.966" data-line="5" id="l17b.966.5"></span>ἀξιοῖ σε προορᾶσθαι, μή τι τῶν μορίων, εἰς ἃ τὴν ἀντίσπασιν
<span class="lb" data-page="17b.966" data-line="6" id="l17b.966.6"></span>ἐργάζῃ, κινδυνεύσῃ μεγάλως βλαβῆναι. τινὲς δ’
<span class="lb" data-page="17b.966" data-line="7" id="l17b.966.7"></span>ἐπὶ τῶν καλουμένην ῥοιάδα κατ’ ὀφθαλμὸν ἐχόντων τὸν
<span class="lb" data-page="17b.966" data-line="8" id="l17b.966.8"></span>λόγον τοῦτον αὐτῷ γεγονέναι φασὶν, ὥσπερ καὶ ὁ Λύκος,
<span class="lb" data-page="17b.966" data-line="9" id="l17b.966.9"></span>ὃς ἀποτείνας μακρὸν λόγον, ἐκ τῶν ὀφθαλμῶν εἰς ὑπερώαν
<span class="lb" data-page="17b.966" data-line="10" id="l17b.966.10"></span>φησὶ διήκειν πόρον, ἐκκενοῦντα ταύτῃ τὸ κατ’ αὐτοὺς
<span class="lb" data-page="17b.966" data-line="11" id="l17b.966.11"></span>γεννώμενον περίττωμα. κεῖσθαι δὲ τὸν πόρον τοῦτον παρὰ
<span class="lb" data-page="17b.966" data-line="12" id="l17b.966.12"></span>τὸν μέσον κανθὸν καὶ γίνεσθαι ῥοιάδα κατὰ τρόπους τρεῖς,
<span class="lb" data-page="17b.966" data-line="13" id="l17b.966.13"></span>ἤτοι τοῦ πόρου μύρου μύσαντός πως ἢ φραχθέντος ἢ τοῦ
<span class="lb" data-page="17b.966" data-line="14" id="l17b.966.14"></span>περιττώματος πολλοῦ συλλεγομένου κατὰ τὸν ὀφθαλμὸν, ὡς
<span class="lb" data-page="17b.966" data-line="15" id="l17b.966.15"></span>ὑπερχεῖσθαί τι, μὴ δεχομένου πᾶν αὐτὸ τοῦ πόρου διὰ φυσικὴν
<span class="lb" data-page="17b.966" data-line="16" id="l17b.966.16"></span>στενότητα. καὶ κατὰ τρόπον ἄλλον, ὅταν οὐλὴ κατὰ
<span class="lb" data-page="17b.966" data-line="17" id="l17b.966.17"></span>τὸν κανθὸν γενομένη τυφλώσῃ τὸν πόρον, ἢ καὶ μετὰ τὰς
<span class="lb" data-page="17b.966" data-line="18" id="l17b.966.18"></span>ἐκτομὰς τῶν ἀκανθίδων γίνεσθαί φησι καὶ ἄλλως, ἑλκωθέντος
<span class="pb" data-page="17b.967" id="p17b.967"></span>
<span class="lb" data-page="17b.967" data-line="1" id="l17b.967.1"></span>τοῦ τόπου. ταύτην μὲν οὖν ἀνίατον εἶναι, τὰς δ’ ἄλλας
<span class="lb" data-page="17b.967" data-line="2" id="l17b.967.2"></span>ἰασίμας, ἀντισπώντων ἡμῶν εἰς φάρυγγα. τὸ δὲ καὶ
<span class="lb" data-page="17b.967" data-line="3" id="l17b.967.3"></span>ὅπῃ ἔρευξις λυσιτελέει, προσκείμενον συμβολικῶς ἑαυτῷ
<span class="lb" data-page="17b.967" data-line="4" id="l17b.967.4"></span>γράψαντος τοῦ Ἱπποκράτους. ὅτι μὲν γὰρ ἔνθα λυσιτελής
<span class="lb" data-page="17b.967" data-line="5" id="l17b.967.5"></span>ἐστιν ἔρευξις, ἐνταῦθα χρὴ κινεῖν ἐρυγὰς εὔδηλον. ἐπὶ
<span class="lb" data-page="17b.967" data-line="6" id="l17b.967.6"></span>τίνων δ’ ἐστὶ λυσιτελὴς οὐκ εἶπε, ἀλλ’ οὐδὲ κατὰ τοὺς
<span class="lb" data-page="17b.967" data-line="7" id="l17b.967.7"></span>ῥοιώδεις ὀφθαλμοὺς ὅμοιόν ἐστι τούτῳ, διὸ καὶ παρεγκείμενον
<span class="lb" data-page="17b.967" data-line="8" id="l17b.967.8"></span>ἀτάκτως ἀσάφειαν εἰργάσατο. περὶ μὲν γὰρ τῶν
<span class="lb" data-page="17b.967" data-line="9" id="l17b.967.9"></span>ῥοιωδῶν ὀφθαλμῶν ἀντισπαστικὸν ἔγραψε βοήθημα. τὸ δ’
<span class="lb" data-page="17b.967" data-line="10" id="l17b.967.10"></span>ὅπῃ ἔρευξις λυσιτελέει, δυοῖν θάτερον, ἤτοι γ’ ἐπὶ τῶν ῥοιωδῶν
<span class="lb" data-page="17b.967" data-line="11" id="l17b.967.11"></span>εἰρῆσθαι χρὴ καὶ φαίνεται μηδὲν ἐρυγὴ συντελοῦσα
<span class="lb" data-page="17b.967" data-line="12" id="l17b.967.12"></span>πρὸς τὴν ἴασιν αὐτῶν ἤ τινος ἀρχὴν ἑτέρου λόγου. διὸ
<span class="lb" data-page="17b.967" data-line="13" id="l17b.967.13"></span>καί τινες ἠναγκάσθησαν χωρίσαντες τῶν προειρημένων αὐτὸ
<span class="lb" data-page="17b.967" data-line="14" id="l17b.967.14"></span>ἑτέραν ῥῆσιν ποιήσασθαι τοιάνδε. καὶ ὅκου ἔρευξις λυσιτελεῖ
<span class="lb" data-page="17b.967" data-line="15" id="l17b.967.15"></span>καὶ ὅσα ἄλλα τοιαῦτα τὰς ἐφόδους ἀνεστομῶσθαι. ἀλλ’
<span class="lb" data-page="17b.967" data-line="16" id="l17b.967.16"></span>οὐδὲ τοῦτο πάλιν οἰκείως ἐπιφέρεσθαι δόξει, οἷον ῥῖνες καὶ
<span class="lb" data-page="17b.967" data-line="17" id="l17b.967.17"></span>τὰ ἄλλα ὧν δεῖ καὶ τὰ ἐφεξῆς. ὅσοι τοίνυν αὐτὸ καθ’ ἑαυτὸ
<span class="pb" data-page="17b.968" id="p17b.968"></span>
<span class="lb" data-page="17b.968" data-line="1" id="l17b.968.1"></span>μόνον ὑποτετυπῶσθαί φασιν ἑαυτῷ τὸν Ἱπποκράτην. τὸ
<span class="lb" data-page="17b.968" data-line="2" id="l17b.968.2"></span>ὅκου ἔρευξις λυσιτελεῖ, νομίζουσιν αὐτὸν ἀξιοῦν ἐρυγὰς ἐνίοτε
<span class="lb" data-page="17b.968" data-line="3" id="l17b.968.3"></span>συμβουλεύειν κινεῖν. καὶ ἁρμόττειν γε αὐτάς φασιν ἐπὶ τῶν
<span class="lb" data-page="17b.968" data-line="4" id="l17b.968.4"></span>ἐμπνευματουμένων τὴν γαστέρα καὶ μάλιστα ἐφ’ ὧν οὐ διέρχεται
<span class="lb" data-page="17b.968" data-line="5" id="l17b.968.5"></span>κάτω τὸ φυσῶδες πνεῦμα. καὶ μέντοι καὶ τὸν στόμαχον
<span class="lb" data-page="17b.968" data-line="6" id="l17b.968.6"></span>ἀτονοῦντά φασι ῥώννυσθαι διὰ τῶν ἐρυγμῶν, ὡς δι’
<span class="lb" data-page="17b.968" data-line="7" id="l17b.968.7"></span>οἰκείου γυμνασίου, καὶ κινεῖν γε τὰς ἐρυγὰς συμβουλεύουσιν
<span class="lb" data-page="17b.968" data-line="8" id="l17b.968.8"></span>οὐ μόνον διὰ φαρμάκων, ἀλλὰ καὶ αὐτὸν ἐπιτηδεύοντα συνεχῶς
<span class="lb" data-page="17b.968" data-line="9" id="l17b.968.9"></span>ἐρυγγάνειν, κᾂν ὀλίγου τινὸς αἰσθάνηται πνεύματος
<span class="lb" data-page="17b.968" data-line="10" id="l17b.968.10"></span>ἐν τῷ στομάχῳ. Σαβῖνος δὲ ἐκ βομβυλίου στενοστόμου πίνοντα
<span class="lb" data-page="17b.968" data-line="11" id="l17b.968.11"></span>κελεύει κινεῖν ἐρυγάς. ἔνιοι δὲ καὶ τὰς κενώσεις
<span class="lb" data-page="17b.968" data-line="12" id="l17b.968.12"></span>τοῦ φυσώδους πνεύματος, ὁπόθεν<span class="milestone ed2page" data-n="9.419" data-unit="ed2page" id="ed2page.9.419"></span> ἂν γίνωνται καὶ
<span class="lb" data-page="17b.968" data-line="13" id="l17b.968.13"></span>ὁπωσοῦν, ἔρευξιν αὐτὸν ὠνομακέναι φασί. καθ’ οὓς καὶ
<span class="lb" data-page="17b.968" data-line="14" id="l17b.968.14"></span>βὴξ καὶ πταρμὸς καὶ λὺγξ καὶ φῦσα δι’ ἕδρας ἐκκρινομένη
<span class="lb" data-page="17b.968" data-line="15" id="l17b.968.15"></span>καὶ αἱ καθ’ ὅλον τοῦ σώματος διαπνοαὶ τοῦ πνεύματος,
<span class="lb" data-page="17b.968" data-line="16" id="l17b.968.16"></span>ἐρεύξεις κληθήσονται. τινὲς δὲ καὶ πᾶσαν ἔκκρισιν ὠνομάσθαι
<span class="lb" data-page="17b.968" data-line="17" id="l17b.968.17"></span>φασὶν ἔρευξιν, οὐ μόνον ἐὰν πνεύματος, ἀλλὰ κᾂν τινῶν
<span class="pb" data-page="17b.969" id="p17b.969"></span>
<span class="lb" data-page="17b.969" data-line="1" id="l17b.969.1"></span>ὑγρῶν ᾖ, τὴν τοῦ ποιητοῦ λέξιν ἐπαγόμενοι μαρτύριον,
<span class="lb" data-page="17b.969" data-line="2" id="l17b.969.2"></span>ἔνθα φησίν·
</p>
            <div class="l"><span class="lb" data-page="17b.969" data-line="3" id="l17b.969.3"></span>Ἐρευγομένης ἁλὸς ἔξω,</div>
            <p>
<span class="lb" data-page="17b.969" data-line="4" id="l17b.969.4"></span>μοχθηρὰν ὁδὸν ἐξηγήσεως ταύτην τεμνόμενοι. τὰ γὰρ ὑπὸ
<span class="lb" data-page="17b.969" data-line="5" id="l17b.969.5"></span>τῶν ποιητῶν σπανίως εἰρημένα κατά τινα τρόπον ποιητικὸν,
<span class="lb" data-page="17b.969" data-line="6" id="l17b.969.6"></span>ἐὰν ὡς κυρίως λελεγμένα τὶς ἐξηγῆται, διαστρέφειν
<span class="lb" data-page="17b.969" data-line="7" id="l17b.969.7"></span>δυνήσεται καὶ τὰ σαφῶς εἰρημένα πάντα.
</p>
<span class="lb rule" data-page="17b.969" data-line="8" id="l17b.969.8"></span>
          </article>

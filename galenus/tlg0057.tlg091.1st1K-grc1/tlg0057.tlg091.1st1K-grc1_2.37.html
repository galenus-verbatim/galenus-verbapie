<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:2.37">
<span class="pb page1" data-page="17b.969" id="p17b.969"></span>
<span class="milestone ed1page page1" data-n="5.467" data-unit="ed1page" id="ed1page.5.467"></span>
<span class="milestone ed2page page1" data-n="9.419" data-unit="ed2page" id="ed2page.9.419"></span>
<span class="lb head" data-page="17b.969" data-line="9" id="l17b.969.9"></span>
            <blockquote class="quote lemma">
<span class="lb" data-page="17b.969" data-line="10" id="l17b.969.10"></span>Τὰς ἐφόδους ἀνεστομῶσθαι, οἷον ῥῖνας καὶ ἄλλα, ὧν δεῖ
<span class="lb" data-page="17b.969" data-line="11" id="l17b.969.11"></span>καὶ ὡς δεῖ καὶ οἷα καὶ ὅπῃ καὶ ὅτε καὶ ὅσα δεῖ, οἷον
<span class="lb" data-page="17b.969" data-line="12" id="l17b.969.12"></span>ἱδρῶτας καὶ τἄλλα δὴ πάντα.
</blockquote>
<span class="lb rule" data-page="17b.969" data-line="13" id="l17b.969.13"></span>
            <p>
<span class="lb" data-page="17b.969" data-line="14" id="l17b.969.14"></span>Τοῦτο καθ’ ἑαυτὸ μὲν ἄξιόν ἐστι μνημονεύεσθαι. συμφέρει
<span class="lb" data-page="17b.969" data-line="15" id="l17b.969.15"></span>γὰρ ἀνεστομῶσθαι τοὺς ἐκκριτικοὺς πάντας πόρους
<span class="lb" data-page="17b.969" data-line="16" id="l17b.969.16"></span>τῶν περιττωμάτων καὶ τῷ προειρημένῳ δὲ συνάπτεσθαι
<span class="lb" data-page="17b.969" data-line="17" id="l17b.969.17"></span>δύναται, διττὴν χρείαν παρεχόμενον· ἰδίαν μὲν ἐπὶ τῶν
<span class="pb" data-page="17b.970" id="p17b.970"></span>
<span class="lb" data-page="17b.970" data-line="1" id="l17b.970.1"></span>ῥοιωδῶν ὀμμάτων, κοινὴν δὲ πάντων ἐφ’ ὧν ἀντισπᾷν ἢ
<span class="lb" data-page="17b.970" data-line="2" id="l17b.970.2"></span>παροχετεύειν προσῆκεν. ἐὰν γὰρ ἀντισπάσεως μὲν ᾖ χρεία,
<span class="lb" data-page="17b.970" data-line="3" id="l17b.970.3"></span>φοβούμεθα δ’ αὐτὴν ποιήσασθαι, παροχετεύειν τὸ αἷμα
<span class="lb" data-page="17b.970" data-line="4" id="l17b.970.4"></span>προσήκει καὶ κενὸν ὅλον ἐργάζεσθαι τὸ σῶμα. τὰ δὲ ἐφεξῆς
<span class="lb" data-page="17b.970" data-line="5" id="l17b.970.5"></span>γεγραμμένα πολλάκις ἤδη παρ’ ἑαυτοῦ μεμαθήκαμεν ἐπὶ
<span class="lb" data-page="17b.970" data-line="6" id="l17b.970.6"></span>πάσης κενώσεως ὄντα χρήσιμα. δεῖ γὰρ οὐχ ἁπλῶς ὅταν
<span class="lb" data-page="17b.970" data-line="7" id="l17b.970.7"></span>χρεία κενώσεως, ἐπ’ αὐτὴν παραγίνεσθαι, ἀλλὰ προδιορισάμενον
<span class="lb" data-page="17b.970" data-line="8" id="l17b.970.8"></span>ὅπως ταύτην ποιήσασθαι χρὴ, καὶ ὁποῖα προσῆκεν
<span class="lb" data-page="17b.970" data-line="9" id="l17b.970.9"></span>εἶναι τὰ κενωθησόμενα καὶ καθ’ ὅτι χωρίον, ἐν τίνι
<span class="lb" data-page="17b.970" data-line="10" id="l17b.970.10"></span>τε καιρῷ καὶ μέχρι πόσου. λεκτέον δὲ καὶ νῦν ἀναμνήσεως
<span class="lb" data-page="17b.970" data-line="11" id="l17b.970.11"></span>ἕνεκα περὶ ἑκάστου διὰ βραχέων. τὸ μὲν ὡς δεῖ, τοιόνδε
<span class="lb" data-page="17b.970" data-line="12" id="l17b.970.12"></span>τι σημαίνει, τὰς ἀφόδους ἀναστομωτέον, οὐ <span class="milestone ed1page" data-n="5.468" data-unit="ed1page" id="ed1page.5.468"></span>μὴν
<span class="lb" data-page="17b.970" data-line="13" id="l17b.970.13"></span>ἁπλῶς καὶ ὡς ἔτυχεν, ἀλλ’ ὡς δεῖ. τοῦτο δὲ σημαίνει τὸν
<span class="lb" data-page="17b.970" data-line="14" id="l17b.970.14"></span>τρόπον δι’ οὗ ποιησόμεθα τὰς κενώσεις, οἷον ἐπὶ τῶν κατὰ
<span class="lb" data-page="17b.970" data-line="15" id="l17b.970.15"></span>γαστέρα διὰ κλυστῆρος, διὰ βαλάνου, δι’ ὑπηλάτου φαρμάκου
<span class="lb" data-page="17b.970" data-line="16" id="l17b.970.16"></span>καὶ καθ’ ἕκαστον αὐτῶν δι’ ὡντινῶν. καὶ γὰρ καὶ
<span class="lb" data-page="17b.970" data-line="17" id="l17b.970.17"></span>κλυστῆρες πολυειδῶς συντίθενται καὶ βάλανοι καὶ τὰ κατωτερικά
<span class="lb" data-page="17b.970" data-line="18" id="l17b.970.18"></span>τε καὶ ὑπήλατα καλούμεθα φάρμακα. τὸ μὲν οὖν
<span class="pb" data-page="17b.971" id="p17b.971"></span>
<span class="lb" data-page="17b.971" data-line="1" id="l17b.971.1"></span>ὡς δεῖ τοιοῦτόν τι σημαίνει. τὸ δὲ οἷα τὸ ποιὸν τῶν
<span class="lb" data-page="17b.971" data-line="2" id="l17b.971.2"></span>κενουμένων δηλοῖ, τουτέστιν ἆρά γε ὑδατώδη καὶ λεπτὰ
<span class="lb" data-page="17b.971" data-line="3" id="l17b.971.3"></span>κενοῦν ἐστὶ βέλτιον ἢ φλεγματώδη χυμὸν ἢ πικρόχολον ἢ
<span class="lb" data-page="17b.971" data-line="4" id="l17b.971.4"></span>μελαγχολικὸν, ἤ τινα τούτων ἢ καὶ πάντας. τὸ δὲ ὅπῃ
<span class="lb" data-page="17b.971" data-line="5" id="l17b.971.5"></span>τὸ μέρος τοῦ σώματος ἐνδείκνυται δι’ οὗ χρὴ κενοῦν. κᾂν
<span class="lb" data-page="17b.971" data-line="6" id="l17b.971.6"></span>γὰρ ὅτι διὰ τῶν κάτω κενῶσαι προσήκει γνῶμεν, ἀλλὰ δι’
<span class="lb" data-page="17b.971" data-line="7" id="l17b.971.7"></span>οὗ γε τῶν κάτω χωρίων, προδιορίσασθαι δεῖ, διὸ καί τινες
<span class="lb" data-page="17b.971" data-line="8" id="l17b.971.8"></span>ἀντὶ τοῦ ὅπῃ τὸ οὗ δεῖ γεγράφασιν, ἐνδεικνύμενοι τὸ δι’
<span class="lb" data-page="17b.971" data-line="9" id="l17b.971.9"></span>οὗ, πότερα διὰ κύστεως ἢ διὰ γαστρὸς ἢ δι’ ὑστέρας. καὶ
<span class="lb" data-page="17b.971" data-line="10" id="l17b.971.10"></span>πάλιν ἄνω, πότερα διὰ ῥινῶν ἢ διὰ στόματος. ἔστι δέ τις
<span class="lb" data-page="17b.971" data-line="11" id="l17b.971.11"></span>καὶ δι’ ὅλου τοῦ σώματος κένωσις, ἥ τε διὰ τῶν ἱδρώτων
<span class="lb" data-page="17b.971" data-line="12" id="l17b.971.12"></span>καὶ ἡ διὰ τῆς <span class="milestone ed2page" data-n="9.420" data-unit="ed2page" id="ed2page.9.420"></span>ἀδήλου καλουμένης διαπνοῆς. τό γε
<span class="lb" data-page="17b.971" data-line="13" id="l17b.971.13"></span>μὴν ὅτε σαφῶς τοῦ καιροῦ δηλωτικόν ἐστιν ἐν ᾧ χρὴ κενοῦν,
<span class="lb" data-page="17b.971" data-line="14" id="l17b.971.14"></span>ἆρά γε κατ’ ἀρχὰς πρὶν πεφθῆναι τὴν νόσον, ὅταν,
<span class="lb" data-page="17b.971" data-line="15" id="l17b.971.15"></span>ὡς αὐτὸς ἔλεγεν, ὀργᾷ καὶ πρὸς τὴν ἔκκρισιν ἐπείγεται τῶν
<span class="lb" data-page="17b.971" data-line="16" id="l17b.971.16"></span>ὑγρῶν ἡ διήκουσα τὰ ζῶα φύσις ἢ μετὰ τὸ πεφθῆναι τοὺς
<span class="lb" data-page="17b.971" data-line="17" id="l17b.971.17"></span>λυποῦντας χυμούς. καὶ γὰρ καὶ τοῦτο αὐτὸς ἐδίδαξεν, ὥσπερ
<span class="pb" data-page="17b.972" id="p17b.972"></span>
<span class="lb" data-page="17b.972" data-line="1" id="l17b.972.1"></span>καὶ τὸ πρότερον ἐν ἀφορισμοῖς. τὸ δὲ ὅσα δεῖ, κατὰ τὴν
<span class="lb" data-page="17b.972" data-line="2" id="l17b.972.2"></span>τελευτὴν τῆς ῥήσεως εἰρημένον, ἐνδείκνυται τὴν ποσότητα
<span class="lb" data-page="17b.972" data-line="3" id="l17b.972.3"></span>τῶν κενουμένων ἧς αὐτῆς ἐστοχάσθαι δεῖ τὸν ἰατρόν. εἶτ’
<span class="lb" data-page="17b.972" data-line="4" id="l17b.972.4"></span>ἐν παραδείγματος μοῖρα πρόκειται τὸ οἷον ἱδρῶτες. καίτοι
<span class="lb" data-page="17b.972" data-line="5" id="l17b.972.5"></span>γὰρ ὠφέλιμος εἶναι δοκῶν τοῖς νοσοῦσιν ὁ ἱδρὼς, ὅμως καὶ
<span class="lb" data-page="17b.972" data-line="6" id="l17b.972.6"></span>αὐτὸς συμμετρίας χρῄζει. τὸ γοῦν ἄμετρον αὐτοῦ διαλύει
<span class="lb" data-page="17b.972" data-line="7" id="l17b.972.7"></span>τὴν δύναμιν. ὅπου δ’ ἐπὶ τῶν ἱδρώτων, ἡ ὑπερβολὴ τοῦ
<span class="lb" data-page="17b.972" data-line="8" id="l17b.972.8"></span>πλήθους ἐστὶ βλαβερά. πολλοῦ δή τοι μᾶλλον ἐπὶ τῶν ἐμουμένων
<span class="lb" data-page="17b.972" data-line="9" id="l17b.972.9"></span>ἢ διαχωρουμένων ἢ δι’ αἱμοῤῥοΐδων ἢ διὰ μήτρας
<span class="lb" data-page="17b.972" data-line="10" id="l17b.972.10"></span>κενουμένων.
</p>
<span class="lb rule" data-page="17b.972" data-line="11" id="l17b.972.11"></span>
          </article>

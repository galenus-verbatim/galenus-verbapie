<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:2.39">
<span class="pb page1" data-page="17b.974" id="p17b.974"></span>
<span class="milestone ed1page page1" data-n="5.468" data-unit="ed1page" id="ed1page.5.468"></span>
<span class="milestone ed2page page1" data-n="9.420" data-unit="ed2page" id="ed2page.9.420"></span>
<span class="lb head" data-page="17b.974" data-line="11" id="l17b.974.11"></span>
            <blockquote class="quote lemma">
<span class="lb" data-page="17b.974" data-line="12" id="l17b.974.12"></span><span class="milestone ed2page" data-n="9.421" data-unit="ed2page" id="ed2page.9.421"></span>Παρὰ τὸ μέγα, οὗ ἡ γυνὴ ὄπισθεν τοῦ ἡρώου,
<span class="lb" data-page="17b.974" data-line="13" id="l17b.974.13"></span>ἰκτεριώδεος ἐπιγενομένου.
</blockquote>
<span class="lb rule" data-page="17b.974" data-line="14" id="l17b.974.14"></span>
            <p>
<span class="lb" data-page="17b.974" data-line="15" id="l17b.974.15"></span>Εἴτε τῆς προγεγραμμένης ῥήσεως ἐστὶ τέλος τὸ παρὰ
<span class="lb" data-page="17b.974" data-line="16" id="l17b.974.16"></span>τὸ μέγα οὗ, τοῦτο λεξίδιον, εἴτε τόπου τινὸς δηλωτικὸν,
<span class="lb" data-page="17b.974" data-line="17" id="l17b.974.17"></span>ἐάσω ζητεῖν τοῖς τὰ μὲν ἰατρικὰ παρατρέχουσιν, ὡς γραμματικοῖς
<span class="lb" data-page="17b.974" data-line="18" id="l17b.974.18"></span>δὲ μᾶλλον ἢ ὡς ἰατροῖς ἐξηγεῖσθαι προαιρουμένοις.
<span class="pb" data-page="17b.975" id="p17b.975"></span>
<span class="lb" data-page="17b.975" data-line="1" id="l17b.975.1"></span>ἀρκεῖ γὰρ ἐπὶ μὲν τοῦ, παρὰ τὸ μέγα, τοσοῦτον εἰπεῖν,
<span class="lb" data-page="17b.975" data-line="2" id="l17b.975.2"></span>ὅσον οἱ παλαιοὶ τῶν ἐξηγητῶν εἶπον, ὡς ἤτοι θέατρον ἢ
<span class="lb" data-page="17b.975" data-line="3" id="l17b.975.3"></span>ᾠδεῖον ἢ γυμνάσιον ἡρώων ἢ οἴκημά τι δηλοῦται διὰ τῆς
<span class="lb" data-page="17b.975" data-line="4" id="l17b.975.4"></span>μέγα λέξεως ἢ ὁτιοῦν ἄλλο τι τοιοῦτον. μεταβάντα δ’
<span class="lb" data-page="17b.975" data-line="5" id="l17b.975.5"></span>ἐφεξῆς, εἴ τι πρὸς τὰ τῆς τέχνης ἔργα χρήσιμόν ἐστιν,
<span class="lb" data-page="17b.975" data-line="6" id="l17b.975.6"></span>ἐκεῖνο σκοπεῖν, ὅτι τοῦ ἡρῴου ὄπισθεν ἢ ὅτι τοῦ Μενελάου,
<span class="lb" data-page="17b.975" data-line="7" id="l17b.975.7"></span>τινὲς οὕτω γράφουσιν, ὁ ἄῤῥωστος ἐκεῖνος κατέκειτο,
<span class="lb" data-page="17b.975" data-line="8" id="l17b.975.8"></span>χρήσιμον ἔχει τι, καθάπερ οὐδὲ τὸ τούτων ἐφεξῆς εἰρημένον,
<span class="lb" data-page="17b.975" data-line="9" id="l17b.975.9"></span>ἰκτεριώδεος ἐπιγενομένου. εἰ καὶ ὅτι μάλιστα χρήσιμον
<span class="lb" data-page="17b.975" data-line="10" id="l17b.975.10"></span>ἦν αὐτῷ τῷ Ἱπποκράτει, πρὸς ἀνάμνησιν, ἴσως μὲν
<span class="lb" data-page="17b.975" data-line="11" id="l17b.975.11"></span>τῶν προειρημένων, ἴσως δὲ καὶ αὐτὸ καθ’ ἑαυτό. πάθους
<span class="lb" data-page="17b.975" data-line="12" id="l17b.975.12"></span>γὰρ ἢ χρώματος ἰκτεριώδους ἐπιγενομένου τῇ γυναικὶ ἐπιμέμνηται
<span class="lb" data-page="17b.975" data-line="13" id="l17b.975.13"></span>κᾀνταῦθα παρά τε τοῖς παλαιοῖς ἐξηγηταῖς καὶ
<span class="lb" data-page="17b.975" data-line="14" id="l17b.975.14"></span>τοῖς ἀντιγράφοις ἡ ῥῆσις παραγέγραπται. κατ’ ἄλλους δέ
<span class="lb" data-page="17b.975" data-line="15" id="l17b.975.15"></span>τινας ἐξηγητὰς πρόσκειται τῷ ἰκτεριώδεος ἐπιγενομένου τὸ
<span class="lb" data-page="17b.975" data-line="16" id="l17b.975.16"></span>παρέμενεν, ὥσπερ αὖ καθ’ ἑτέρους μετὰ τῆς ἀποφάσεως τὸ
<span class="lb" data-page="17b.975" data-line="17" id="l17b.975.17"></span>οὐ παρέμενεν. ἔνιοι δὲ τὸ αὐτῇ προστιθέασιν. ἀλλὰ τοῦτο
<span class="pb" data-page="17b.976" id="p17b.976"></span>
<span class="lb" data-page="17b.976" data-line="1" id="l17b.976.1"></span>μὲν τῇ λέξει τὴν διαφορὰν, οὐκ ἐν τῇ διανοίᾳ λαμβάνει.
<span class="lb" data-page="17b.976" data-line="2" id="l17b.976.2"></span>τὰ δὲ πρότερα τὴν διάνοιαν ἐπὶ τοὐναντίον ὑπαλλάττει, τὸ
<span class="lb" data-page="17b.976" data-line="3" id="l17b.976.3"></span>γὰρ ἰκτεριῶδες πάθος ἢ χρῶμα τῆς ἑτέρας γραφῆς παραμεῖναι
<span class="lb" data-page="17b.976" data-line="4" id="l17b.976.4"></span>δηλούσης, ἡ ἑτέρα φησὶ μὴ παραμεῖναι. καθ’ ἑαυτὴν
<span class="lb" data-page="17b.976" data-line="5" id="l17b.976.5"></span>οὖν γεγραμμένης τῆς προκειμένης ῥήσεως, οὔτ’ εἰ παρέμενεν
<span class="lb" data-page="17b.976" data-line="6" id="l17b.976.6"></span>οὔτ’ εἰ μὴ παρέμενεν, ἔχει τι χρήσιμον ἡμῖν τοῖς
<span class="lb" data-page="17b.976" data-line="7" id="l17b.976.7"></span>οὐκ εἰδόσιν ὅπως ἐνόσησεν ἢ τίνα διάθεσιν ἔσχεν. εἰ δὲ
<span class="lb" data-page="17b.976" data-line="8" id="l17b.976.8"></span>τοῖς ἐπιγεγραμμένοις συνάπτοιτο, περιττὸν ὅλως ἐστίν. ἀρκεῖ
<span class="lb" data-page="17b.976" data-line="9" id="l17b.976.9"></span>γὰρ εἰρῆσθαι μόνον τὸ, ἰκτερώδεος ἐπιγενομένου,
<span class="lb" data-page="17b.976" data-line="10" id="l17b.976.10"></span>παραδείγματος τούτου τοῦ περὶ τὸ πρόσωπον φανέντος, ὡς
<span class="lb" data-page="17b.976" data-line="11" id="l17b.976.11"></span>τῶν ἄλλων δοκούντων μικρῶν εἶναι μόνων, ἐδήλωσε τοὐναντίον,
<span class="lb" data-page="17b.976" data-line="12" id="l17b.976.12"></span>ἐπειδὴ μεγάλως ἐξετράπη τοῦ κατὰ φύσιν. καὶ γὰρ
<span class="lb" data-page="17b.976" data-line="13" id="l17b.976.13"></span>τὸ ἐπιφερόμενον τοῦτό με διδάξει διαμαρτυρεῖν, ἐφ’ ὃ μεταβαίνειν
<span class="lb" data-page="17b.976" data-line="14" id="l17b.976.14"></span>ἤδη καιρὸς ἐάσαντα τὰς ἄλλας ἐξηγήσεις τῆς προκειμένης
<span class="lb" data-page="17b.976" data-line="15" id="l17b.976.15"></span>ῥήσεως. ἴσως γὰρ καὶ τὰ νῦν εἰρημένα παρὰ
<span class="lb" data-page="17b.976" data-line="16" id="l17b.976.16"></span>τὴν ἐμαυτοῦ προαίρεσιν μηκύνει, παραλιπεῖν ἐγνωκότος
<span class="lb" data-page="17b.976" data-line="17" id="l17b.976.17"></span>ὅσα τοὺς ἀναγινώσκοντας αὐτὰ νέους οὐδὲν εἰς τὴν τέχνην
<span class="pb" data-page="17b.977" id="p17b.977"></span>
<span class="lb" data-page="17b.977" data-line="1" id="l17b.977.1"></span>ὀνίνησιν. οὐ γὰρ σοφιστικὴν παρασκευὴν πρόκειταί μοι
<span class="lb" data-page="17b.977" data-line="2" id="l17b.977.2"></span>παρασκευάζειν αὐτοὺς, ἣν ἐμίσησα διὰ παντὸς, ἀλλ’ ἐπὶ τὰ
<span class="lb" data-page="17b.977" data-line="3" id="l17b.977.3"></span>τῆς τέχνης ἔργα κατά τε πρόγνωσιν καὶ θεραπείαν, ἃ κᾀμοὶ
<span class="lb" data-page="17b.977" data-line="4" id="l17b.977.4"></span>διὰ παντὸς ἠσκήθη.
</p>
<span class="lb rule" data-page="17b.977" data-line="5" id="l17b.977.5"></span>
          </article>

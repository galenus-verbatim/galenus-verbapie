<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:2.48">
<span class="pb page1" data-page="17b.1001" id="p17b.1001"></span>
<span class="milestone ed1page page1" data-n="5.472" data-unit="ed1page" id="ed1page.5.472"></span>
<span class="milestone ed2page page1" data-n="9.430" data-unit="ed2page" id="ed2page.9.430"></span>
<span class="lb head" data-page="17b.1001" data-line="4" id="l17b.1001.4"></span>
            <blockquote class="quote lemma">
<span class="lb" data-page="17b.1001" data-line="5" id="l17b.1001.5"></span>Ὅτι ἐν θερμοτέρῳ στερεωτέρων, ἐν τοῖσι δεξιοῖσι καὶ μέλανες
<span class="lb" data-page="17b.1001" data-line="6" id="l17b.1001.6"></span>διὰ τοῦτο καὶ ἔξω αἱ φλέβες καὶ χολωδέστεροι μᾶλλον.
</blockquote>
<span class="lb rule" data-page="17b.1001" data-line="7" id="l17b.1001.7"></span>
            <p>
<span class="lb" data-page="17b.1001" data-line="8" id="l17b.1001.8"></span>Οὐδὲν θαυμαστόν ἐστι κᾀνταῦθα παραλελεῖφθαι τὸ
<span class="lb" data-page="17b.1001" data-line="9" id="l17b.1001.9"></span>συνέχον μάλιστα τὸν ὅλον λόγον. οὐ γὰρ σύγγραμμά ἐστι
<span class="lb" data-page="17b.1001" data-line="10" id="l17b.1001.10"></span>τὸ βιβλίον τοῦτο πρὸς ἔκδοσιν γεγονὸς, ἀλλὰ παρασκευαί
<span class="lb" data-page="17b.1001" data-line="11" id="l17b.1001.11"></span>τινες ἢ ὑποτυπώσεις ὁποίας ἑαυτοῖς εἰώθαμεν ποιεῖσθαι,
<span class="lb" data-page="17b.1001" data-line="12" id="l17b.1001.12"></span>ὡς εἴ γε σύγγραμμα ἦν, οὕτως ἂν ἀρχόμενος ὡς ἐν τοῖς
<span class="lb" data-page="17b.1001" data-line="13" id="l17b.1001.13"></span>ἀφορισμοῖς ἔγραψε, προσέθηκε τὰ ἐφεξῆς, τὸν ὅλον λόγον
<span class="lb" data-page="17b.1001" data-line="14" id="l17b.1001.14"></span>ποιησάμενος τοιοῦτον. ἔμβρυα τὰ μὲν ἄῤῥενα ἐν τοῖσι δεξιοῖσι
<span class="lb" data-page="17b.1001" data-line="15" id="l17b.1001.15"></span>μέρεσι τῆς μήτρας μᾶλλον εὑρίσκεται συνιστάμενα,
<span class="lb" data-page="17b.1001" data-line="16" id="l17b.1001.16"></span>τὰ δὲ θήλεα κατὰ τὸν ἕτερον κόλπον αὐτῆς τὸν ἀριστερόν.
<span class="lb" data-page="17b.1001" data-line="17" id="l17b.1001.17"></span>εἰκός γάρ ἐστιν ἐν τῷ θερμοτέρῳ μέρει τῆς μήτρας τὸ
<span class="lb" data-page="17b.1001" data-line="18" id="l17b.1001.18"></span>θερμότερον συνίστασθαι, θερμότερον δέ ἐστι τὸ ἄῤῥεν, ὡς
<span class="pb" data-page="17b.1002" id="p17b.1002"></span>
<span class="lb" data-page="17b.1002" data-line="1" id="l17b.1002.1"></span>δηλοῖ καὶ τὸ τῶν φλεβῶν μέγεθος ἐν αὐτῷ καὶ ἡ χρόα.
<span class="lb" data-page="17b.1002" data-line="2" id="l17b.1002.2"></span>μελάντεροι γὰρ τοὐπίπαν οἱ ἄνδρες τῶν γυναικῶν. οὕτω
<span class="lb" data-page="17b.1002" data-line="3" id="l17b.1002.3"></span>μὲν εἰ σύγγραμμα ἔγραφεν ὁ Ἱπποκράτης, ὁμοίως τῷ περὶ
<span class="lb" data-page="17b.1002" data-line="4" id="l17b.1002.4"></span>ἀγμῶν καὶ ἄρθρων καὶ προγνωστικῷ καὶ τοῖς ἄλλοις τοῖς
<span class="lb" data-page="17b.1002" data-line="5" id="l17b.1002.5"></span>τοιούτοις ἐπεποίητο τὴν ἑρμηνείαν. ἐπεὶ δ’, ὡς ἔφην, ἑαυτῷ
<span class="lb" data-page="17b.1002" data-line="6" id="l17b.1002.6"></span>μόνῳ ταῦτα ὑπετυπώσατο, διὰ τοῦτο περιλέλειπται τὸ
<span class="lb" data-page="17b.1002" data-line="7" id="l17b.1002.7"></span>κεφάλαιον τοῦ λόγου, μὴ δηλώσαντος αὐτοῦ περὶ τῶν κατὰ
<span class="lb" data-page="17b.1002" data-line="8" id="l17b.1002.8"></span>τὴν κύησιν ἀῤῥένων λέγεται ταῦτα. τὸ μέντοι ἄῤῥεν ἐν τῷ
<span class="lb" data-page="17b.1002" data-line="9" id="l17b.1002.9"></span>δεξιῷ μέρει τῆς μήτρας κυίσκεσθαι καὶ ἄλλοι τῶν παλαιοτάτων
<span class="lb" data-page="17b.1002" data-line="10" id="l17b.1002.10"></span>ἀνδρῶν εἰρήκασιν. ὁ μὲν γὰρ Παρμενίδης οὕτως
<span class="lb" data-page="17b.1002" data-line="11" id="l17b.1002.11"></span>ἔφη, δεξιτεροῖσι μὲν κούρους, λαιοῖσι δ’ αὖ κούρας. ὁ δ’
<span class="lb" data-page="17b.1002" data-line="12" id="l17b.1002.12"></span>Ἐμπεδοκλῆς οὕτως·
</p>
            <div class="l"><span class="lb" data-page="17b.1002" data-line="13" id="l17b.1002.13"></span>ἐν γὰρ θερμοτέρῳ τὸ κατ’ ἄῤῥενα ἔπλετο γαίης.</div>
            <p>
<span class="lb" data-page="17b.1002" data-line="14" id="l17b.1002.14"></span>καὶ μέλανες διὰ τοῦτο καὶ ἀνδρωδέστεροι ἄνδρες καὶ λαχνήεντες
<span class="lb" data-page="17b.1002" data-line="15" id="l17b.1002.15"></span>μᾶλλον. ὅτι δὲ ἀληθὲς ἡ περὶ τῆς κράσεως τοῦ ἄῤῥενος ὡς
<span class="lb" data-page="17b.1002" data-line="16" id="l17b.1002.16"></span>θερμοτέρου δόξα, τελέως ὁ λόγος ἐν τοῖς περὶ κράσεως ὑπομνήμασιν
<span class="lb" data-page="17b.1002" data-line="17" id="l17b.1002.17"></span>ἐξείργασται. νυνὶ δ’ ὡς πολλάκις εἶπον, οὐκ ἀποδεικνύναι
<span class="pb" data-page="17b.1003" id="p17b.1003"></span>
<span class="lb" data-page="17b.1003" data-line="1" id="l17b.1003.1"></span>τὰ δόγματα πρόκειται τὰ Ἱπποκράτεια, ὅτι μὴ
<span class="lb" data-page="17b.1003" data-line="2" id="l17b.1003.2"></span>πάρεργον, ἀλλὰ τὴν λέξιν ἐξηγεῖσθαι. καὶ ταύτην οὖν τινες
<span class="lb" data-page="17b.1003" data-line="3" id="l17b.1003.3"></span>τῶν νεωτέρων ἐξηγητῶν ἐτόλμησαν μεταγράφειν <span class="milestone ed1page" data-n="5.473" data-unit="ed1page" id="ed1page.5.473"></span>τὸ
<span class="lb" data-page="17b.1003" data-line="4" id="l17b.1003.4"></span>στερεωτέρων καὶ ποιῆσαι στερεώτεροι. δοκεῖ γὰρ αὐτοῖς
<span class="lb" data-page="17b.1003" data-line="5" id="l17b.1003.5"></span>ἄλογον εἶναι τὸ δεξιὸν μέρος τῆς μήτρας ὥσπερ θερμότερον,
<span class="lb" data-page="17b.1003" data-line="6" id="l17b.1003.6"></span>οὕτω καὶ στερεώτερον λέγεσθαι. φαίνεται γὰρ ὁμοίως ἔχον
<span class="lb" data-page="17b.1003" data-line="7" id="l17b.1003.7"></span>ὅσον ἐπὶ στερεότητι καὶ διὰ τοῦτο χρῆναι γράφειν φασὶν,
<span class="lb" data-page="17b.1003" data-line="8" id="l17b.1003.8"></span>ὅτι θερμοτέροις στερεώτερον ἐν τοῖσι δεξιοῖσι καὶ μέλανες
<span class="lb" data-page="17b.1003" data-line="9" id="l17b.1003.9"></span>διὰ τοῦτο, δηλούσης τῆς λέξεως ἐν τῷ θερμοτέρῳ τῆς μήτρας
<span class="lb" data-page="17b.1003" data-line="10" id="l17b.1003.10"></span>μέρει κυΐσκεσθαι στερεώτερον, ἐν ἴσῳ τῷ ἰσχυρότερον
<span class="lb" data-page="17b.1003" data-line="11" id="l17b.1003.11"></span>καὶ εὐρωστότερον, ἐπειδὴ καὶ θερμότερόν ἐστι φύσει. περὶ
<span class="lb" data-page="17b.1003" data-line="12" id="l17b.1003.12"></span>δὲ τῆς ἀληθείας τοῦ δόγματος οὐ νῦν ὡς ἔφην εἶναι λέγειν
<span class="lb" data-page="17b.1003" data-line="13" id="l17b.1003.13"></span>καιρός. ἐπεὶ δ’ ἔνιοι πρὸς τοὺς εἰπόντας ἅπαντα δεξιὰ
<span class="lb" data-page="17b.1003" data-line="14" id="l17b.1003.14"></span>μέρη τῶν ἀριστερῶν εἶναι θερμότερα καὶ ἰσχυρότερα διὰ
<span class="lb" data-page="17b.1003" data-line="15" id="l17b.1003.15"></span>τὴν τοῦ ἥπατος θέσιν, ἀντιλέγοντες ἔφασαν, <span class="milestone ed2page" data-n="9.431" data-unit="ed2page" id="ed2page.9.431"></span>ἀλλ’
<span class="lb" data-page="17b.1003" data-line="16" id="l17b.1003.16"></span>ἔκ τε τῶν ἀριστερῶν ἡ καρδία κεῖται καὶ φαίνεται μήθ’ ὁ
<span class="lb" data-page="17b.1003" data-line="17" id="l17b.1003.17"></span>δεξιὸς ὀφθαλμὸς τοῦ ἀριστεροῦ μᾶλλον βλέπων μήτε τὸ οὖς
<span class="lb" data-page="17b.1003" data-line="18" id="l17b.1003.18"></span>ἀκοῦον ἢ τὸ σκέλος βαδίζον, ἀλλ’ ἐπὶ τῆς χειρὸς μόνης τὸ
<span class="pb" data-page="17b.1004" id="p17b.1004"></span>
<span class="lb" data-page="17b.1004" data-line="1" id="l17b.1004.1"></span>τοιοῦτον δοκεῖ πιθανὸν εἶναι, διὰ τοῦτο ὀλίγα πρὸς αὐτοὺς
<span class="lb" data-page="17b.1004" data-line="2" id="l17b.1004.2"></span>εἰρήσεται. μεγίστη γὰρ ἀπόδειξις τοῦ τὰ πλεῖστα τῶν ἀῤῥένων
<span class="lb" data-page="17b.1004" data-line="3" id="l17b.1004.3"></span>ἐν τοῖς δεξιοῖς μέρεσι κυΐσκεσθαι τὸ ἐκ τῆς ἀνατομῆς
<span class="lb" data-page="17b.1004" data-line="4" id="l17b.1004.4"></span>τῶν ζώων φαινόμενον. δύο γοῦν ἐχούσης κόλπους τῆς
<span class="lb" data-page="17b.1004" data-line="5" id="l17b.1004.5"></span>μήτρας συναπτομένους, κατὰ τὸν αὐχένα κοινὸν ἀμφοῖν ὄντα,
<span class="lb" data-page="17b.1004" data-line="6" id="l17b.1004.6"></span>τὰ μὲν ἄῤῥενα τοὐπίπαν ἐν τῷ δεξιῷ φαίνεσθαι κυϊσκόμενα,
<span class="lb" data-page="17b.1004" data-line="7" id="l17b.1004.7"></span>τὰ θήλεα δ’ ἐν θατέρῳ, κάλλιον ἦν τούτου φαινομένου ζητῆσαι
<span class="lb" data-page="17b.1004" data-line="8" id="l17b.1004.8"></span>τὴν αἰτίαν, οὐκ ἀνατρέπειν πειρᾶσθαι τὸ ἀληθὲς,
<span class="lb" data-page="17b.1004" data-line="9" id="l17b.1004.9"></span>ἀγνοίᾳ τῆς αἰτίας. ἀλλ’ ὑμεῖς γε καὶ τὴν αἰτίαν ἐν ταῖς
<span class="lb" data-page="17b.1004" data-line="10" id="l17b.1004.10"></span>ἀνατομικαῖς ἐγχειρήσεσιν ἐμάθετε, θεασάμενοι πρὸς μὲν
<span class="lb" data-page="17b.1004" data-line="11" id="l17b.1004.11"></span>τὸ δεξιὸν μέρος τῆς μήτρας, μετὰ τὸ καθαρθῆναι τὸ αἷμα,
<span class="lb" data-page="17b.1004" data-line="12" id="l17b.1004.12"></span>κατὰ τοὺς νεφροὺς ἀφικνούμενον, εἰς δὲ τὸ ἀριστερὸν
<span class="lb" data-page="17b.1004" data-line="13" id="l17b.1004.13"></span>ἀκάθαρτόν ἐστι καὶ ὀῤῥῶδες. ἐθεάσασθε δὲ καὶ τὴν καρδίαν
<span class="lb" data-page="17b.1004" data-line="14" id="l17b.1004.14"></span>ἐν τῷ μέσῳ τοῦ θώρακος κειμένην, οὐκ ἐν τοῖς ἀριστεροῖς.
<span class="lb" data-page="17b.1004" data-line="15" id="l17b.1004.15"></span>οἰηθῆναι δέ τινας ἐνταῦθα κεῖσθαι μᾶλλον αὐτὴν
<span class="lb" data-page="17b.1004" data-line="16" id="l17b.1004.16"></span>εἰκός ἐστιν ἐκ τοῦ διασημαίνειν τὸν σφυγμὸν κατὰ τοῦτο
<span class="lb" data-page="17b.1004" data-line="17" id="l17b.1004.17"></span>τὸ μέρος, ὡς ἂν τῆς ἀριστερᾶς ἐν αὐτῇ κοιλίας σφυζούσης.
</p>
<span class="lb rule" data-page="17b.1004" data-line="18" id="l17b.1004.18"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:2.9">
<span class="pb page1" data-page="17b.907" id="p17b.907"></span>
<span class="milestone ed1page page1" data-n="5.458" data-unit="ed1page" id="ed1page.5.458"></span>
<span class="milestone ed2page page1" data-n="9.396" data-unit="ed2page" id="ed2page.9.396"></span>
<span class="lb head" data-page="17b.907" data-line="7" id="l17b.907.7"></span>
            <blockquote class="quote lemma">
<span class="lb" data-page="17b.907" data-line="8" id="l17b.907.8"></span>Ἄλλον χυμὸν μὴ τὸν ἰόντα ἄγειν, τὸν δὲ ἰόντα συνεκχυμοῦν,
<span class="lb" data-page="17b.907" data-line="9" id="l17b.907.9"></span>ἐργάσασθαι τὸ ὅμοιον, οἷον ὀδύνη ὀδύνην παύει. τὰ
<span class="lb" data-page="17b.907" data-line="10" id="l17b.907.10"></span>ἀνόμοια ἢν ῥέπῃ ἄνωθεν ἀρθέντα, κάτωθεν λύειν καὶ
<span class="lb" data-page="17b.907" data-line="11" id="l17b.907.11"></span>τὰ ἐναντία ταῦτα, οἷον κεφαλῆς κάθαρσις, φλεβοτομίη,
<span class="lb" data-page="17b.907" data-line="12" id="l17b.907.12"></span>ὅτε οὐκ εἰκῇ ἀφαιρέεται.
</blockquote>
<span class="lb rule" data-page="17b.907" data-line="13" id="l17b.907.13"></span>
            <p>
<span class="lb" data-page="17b.907" data-line="14" id="l17b.907.14"></span>Τὸ μὲν ἄλλον χυμὸν, μὴ τὸν ἰόντα ἄγειν, εὔδηλόν ἐστιν
<span class="lb" data-page="17b.907" data-line="15" id="l17b.907.15"></span>ἐξ ὧν ἐμάθομεν ἐν ἀφορισμοῖς τε καὶ ἐν τοῖς περὶ χυμῶν. ἐὰν
<span class="lb" data-page="17b.907" data-line="16" id="l17b.907.16"></span>μὲν γὰρ ὁ λυπῶν ἐκκρίνηται συμμέτρου τῆς κενώσεως οὔσης,
<span class="lb" data-page="17b.907" data-line="17" id="l17b.907.17"></span>δέχεσθαι χρὴ μηδὲν αὐτὸν περιεργαζόμενον. ὥσπερ εἰ καὶ
<span class="pb" data-page="17b.908" id="p17b.908"></span>
<span class="lb" data-page="17b.908" data-line="1" id="l17b.908.1"></span>μὴ συμμέτρως γένοιτο πράττειν αὐτόν τι, ποτὲ μὲν ἐπέχοντα
<span class="lb" data-page="17b.908" data-line="2" id="l17b.908.2"></span>τὸ πλῆθος, ποτὲ παροξύνοντα τὸ τῆς κενώσεως ἐλλιπὲς,
<span class="lb" data-page="17b.908" data-line="3" id="l17b.908.3"></span>ὅπερ ὠνόμασεν αὐτὸς τὸν ἰόντα συνεκχυμοῦν. ἐκχυμώσεις
<span class="lb" data-page="17b.908" data-line="4" id="l17b.908.4"></span>γὰρ εἴωθε τὰς ἐκ τῶν ἀγγείων ἐκχύσεις καὶ κενώσεις
<span class="lb" data-page="17b.908" data-line="5" id="l17b.908.5"></span>ὀνομάζειν, <span class="milestone ed1page" data-n="5.459" data-unit="ed1page" id="ed1page.5.459"></span>τὸ δὲ ἐργάσασθαι μεμάθηκας ἐπὶ
<span class="lb" data-page="17b.908" data-line="6" id="l17b.908.6"></span>τοῦ μεταλλάττειν ἢ μιγνύναι λεγόμενον. ἄδηλον οὖν εἴτε
<span class="lb" data-page="17b.908" data-line="7" id="l17b.908.7"></span>τῷ προειρημένῳ συντακτέον εἴτε τῷ ἐξῆς εἰρημένῳ αὐτὸ
<span class="lb" data-page="17b.908" data-line="8" id="l17b.908.8"></span>προσακτέον, ἑκατέρως γὰρ οὐκ οἰκείως φαίνεται λέγεσθαι.
<span class="lb" data-page="17b.908" data-line="9" id="l17b.908.9"></span>διὸ καὶ τινες μὲν ὡς ἑπόμενον αὐτὸ τοῖς προειρημένοις ἐκείνοις
<span class="lb" data-page="17b.908" data-line="10" id="l17b.908.10"></span>συνῆψαν, εἶτ’ ἀφ’ ἑτέρας ἀρχῆς, τὸ ὅμοιον οἷον ὀδύνην
<span class="lb" data-page="17b.908" data-line="11" id="l17b.908.11"></span>ἡ ὀδύνη παύει. τινὲς δὲ ἀρχὴν ἐποιήσαντο τῶν ἐφεξῆς τὸ
<span class="lb" data-page="17b.908" data-line="12" id="l17b.908.12"></span><span class="milestone ed2page" data-n="9.397" data-unit="ed2page" id="ed2page.9.397"></span>ἐργάσασθαι τὸ ὅμοιον. ἐπεὶ δὲ, ὡς ἔφην, ἑκατέρως
<span class="lb" data-page="17b.908" data-line="13" id="l17b.908.13"></span>λεγόμενον οὐδετέρως ἐστὶ πιθανὸν, ἐπὶ τοῦ μεταγράφειν
<span class="lb" data-page="17b.908" data-line="14" id="l17b.908.14"></span>αὐτὸ παρεγένοντο πολλοὶ, καθάπερ καὶ τὰ ἄλλα ὅσα καθ’
<span class="lb" data-page="17b.908" data-line="15" id="l17b.908.15"></span>ἓν ὄνομα τὴν ἀσάφειαν ἔχει. καὶ τινὲς μὲν τὴν δευτέραν
<span class="lb" data-page="17b.908" data-line="16" id="l17b.908.16"></span>συλλαβὴν διὰ τοῦ γ καὶ ι γράφουσιν, ὀργίσασθαι, τινὲς δὲ
<span class="lb" data-page="17b.908" data-line="17" id="l17b.908.17"></span>τὴν πρώτην διὰ τοῦ ε καὶ ρ, τὴν δὲ δευτέραν διὰ τοῦ γ
<span class="pb" data-page="17b.909" id="p17b.909"></span>
<span class="lb" data-page="17b.909" data-line="1" id="l17b.909.1"></span>καὶ α, ἐργάσασθαι τὸ ὅμοιον. εἶτ’ ἐφεξῆς φασιν ἐν παραδείγματος
<span class="lb" data-page="17b.909" data-line="2" id="l17b.909.2"></span>μοίρᾳ λελέχθαι τὸ οἷον ὀδύνη ὀδύνην παύει. γέγραπται
<span class="lb" data-page="17b.909" data-line="3" id="l17b.909.3"></span>μὲν οὖν τοῦτο κατὰ πολλὰ τῶν ἀντιγράφων, ὀρθῶς
<span class="lb" data-page="17b.909" data-line="4" id="l17b.909.4"></span>δὲ ἐν τοῖς κατὰ Διοσκορίδην οὐ γέγραπται. φαίνεται
<span class="lb" data-page="17b.909" data-line="5" id="l17b.909.5"></span>μὲν γὰρ ὡς ἐξηγήσει προσγραφὲν ὑπό τινος, αὖθις δὲ εἰς
<span class="lb" data-page="17b.909" data-line="6" id="l17b.909.6"></span>τοὔδαφος ὑπὸ τοῦ βιβλιογράφου μετατεθεῖσθαι. τό γε μὴν
<span class="lb" data-page="17b.909" data-line="7" id="l17b.909.7"></span>διὰ τοῦ γ καὶ ι γραφόμενον ὀργίσασθαι πάνυ κακόζηλόν
<span class="lb" data-page="17b.909" data-line="8" id="l17b.909.8"></span>ἐστι καὶ πόῤῥω τῆς Ἱπποκράτους ἑρμηνείας, ἐάν τε ἐφ’
<span class="lb" data-page="17b.909" data-line="9" id="l17b.909.9"></span>ἡμῶν αὐτῶν ἐάν τε ἐπὶ τῶν θεραπευομένων λέγηται μορίων
<span class="lb" data-page="17b.909" data-line="10" id="l17b.909.10"></span>ἐάν τε ἐπὶ τῶν χυμῶν. τὸ γὰρ οἷον εἰς ὀργὴν αὐτὰ
<span class="lb" data-page="17b.909" data-line="11" id="l17b.909.11"></span>προτρέψαι καὶ ἐπεγεῖραι πρὸς τὴν ἔκκρισιν ἡγοῦνται δηλοῦσθαι
<span class="lb" data-page="17b.909" data-line="12" id="l17b.909.12"></span>διὰ τοῦ ὀργήσασθαι ῥήματος. ἀλλὰ ταῦτα μὲν
<span class="lb" data-page="17b.909" data-line="13" id="l17b.909.13"></span>εὐκαταφρόνητα καὶ σμικρὰ, καθάπερ καὶ πάνθ’ ὅσα περὶ
<span class="lb" data-page="17b.909" data-line="14" id="l17b.909.14"></span>τῆς λέξεως ἐξήγηται, τῆς τῶν πραγμάτων ἀληθείας φυλαττομένης.
<span class="lb" data-page="17b.909" data-line="15" id="l17b.909.15"></span>ἐὰν δὲ κᾀκεῖνα κινῆται, φευκτέον ἡμῖν ἐστὶ τὰς
<span class="lb" data-page="17b.909" data-line="16" id="l17b.909.16"></span>τοιαύτας γραφὰς, ὥσπερ κᾀνταῦθα, σχεδὸν ἁπάντων τῶν
<span class="lb" data-page="17b.909" data-line="17" id="l17b.909.17"></span>ἐξηγητῶν προσιεμένων, θεραπείας τινὰς ἐνίοτε διὰ τῶν
<span class="lb" data-page="17b.909" data-line="18" id="l17b.909.18"></span>ὁμοίων γίνεσθαι, καὶ μὴ διὰ παντὸς ὑπὸ τῶν ἐναντίων,
<span class="pb" data-page="17b.910" id="p17b.910"></span>
<span class="lb" data-page="17b.910" data-line="1" id="l17b.910.1"></span>ὅπερ αὐτὸς ὁ Ἱπποκράτης ὑπονοήσας τινὰς οἰήσεσθαι δι’ ἑνὸς
<span class="lb" data-page="17b.910" data-line="2" id="l17b.910.2"></span>παραδείγματος ἐνεδείξατο τὴν ἀπάτην αὐτῶν, ἐν ἀφορισμοῖς
<span class="lb" data-page="17b.910" data-line="3" id="l17b.910.3"></span>γράψας· ἔστιν ὅκου ἐπὶ τετάνου ἄνευ ἕλκεος, νέῳ εὐσάρκῳ,
<span class="lb" data-page="17b.910" data-line="4" id="l17b.910.4"></span>θέρεος μέσου, ψυχροῦ πολλοῦ κατάχυσις ἐπανάκλησιν
<span class="lb" data-page="17b.910" data-line="5" id="l17b.910.5"></span>θέρμης ποιέεται, θέρμη δὲ ταῦτα ῥύεται. ψυχρὸν γὰρ πάθος
<span class="lb" data-page="17b.910" data-line="6" id="l17b.910.6"></span>ὄντα τὸν τέτανον ὁμοίῳ βοηθήματι δόξει τις λύεσθαι,
<span class="lb" data-page="17b.910" data-line="7" id="l17b.910.7"></span>ψυχρὸν ὕδωρ καταχέων αὐτῷ. τὸ δ’ οὐχ οὕτως ἔχει, θερμασίας
<span class="lb" data-page="17b.910" data-line="8" id="l17b.910.8"></span>γὰρ ἐπανάκλησιν ποιησάμενον ὠφελεῖ, ὡς εἴ γε μὴ
<span class="lb" data-page="17b.910" data-line="9" id="l17b.910.9"></span>ποιήσαιτο ταύτην, ἐσχάτως βλάψει. ὥσπερ δὲ τοῦτο δοκοῦν
<span class="lb" data-page="17b.910" data-line="10" id="l17b.910.10"></span>εἶναι βοήθημα ψυχρὸν τῷ θερμαίνειν ὠφελεῖ ποτὲ
<span class="lb" data-page="17b.910" data-line="11" id="l17b.910.11"></span>πάθος ψυχρὸν τὸν τέτανον, οὕτως ἕτερα θερμαίνοντα κατὰ
<span class="lb" data-page="17b.910" data-line="12" id="l17b.910.12"></span>συμβεβηκὸς ψύχει, διαφοροῦντα τὴν πυρώδη θερμασίαν.
<span class="lb" data-page="17b.910" data-line="13" id="l17b.910.13"></span>καί μοι περὶ τούτων ἐν ὅλῃ τῇ τῆς θεραπευτικῆς μεθόδου
<span class="lb" data-page="17b.910" data-line="14" id="l17b.910.14"></span>πραγματείᾳ γέγραπται, διὰ τῶν ἐναντίων βοηθημάτων τῷ
<span class="lb" data-page="17b.910" data-line="15" id="l17b.910.15"></span>πάθει τὴν θεραπείαν ἐπιδεικνύντι γίνεσθαι διὰ παντός. οἱ
<span class="lb" data-page="17b.910" data-line="16" id="l17b.910.16"></span>δὲ δι’ ὀδύνης μείζονος ἡγούμενοι θεραπεύεσθαι τὴν ἐλάσσονα
<span class="lb" data-page="17b.910" data-line="17" id="l17b.910.17"></span>μέγιστόν τι παρορῶσιν. οὐ γὰρ ἡ ὀδύνη τὴν θεραπείαν
<span class="lb" data-page="17b.910" data-line="18" id="l17b.910.18"></span>ἐργάζεται τῆς ὀδύνης, ἀλλὰ τὸ σὺν τῇ ὀδύνη βοήθημα
<span class="pb" data-page="17b.911" id="p17b.911"></span>
<span class="lb" data-page="17b.911" data-line="1" id="l17b.911.1"></span>τοῦ ποιοῦντος αὐτὴν πάθους. ἔμαθες γὰρ ὡς οὐδενὸς
<span class="lb" data-page="17b.911" data-line="2" id="l17b.911.2"></span>συμπτώματος ἡ θεραπεία γίνεται πρώτως, ἀλλ’ ἀεὶ τῆς ἐργαζομένης
<span class="lb" data-page="17b.911" data-line="3" id="l17b.911.3"></span>αὐτὸ διαθέσεως. εἰ δέ τις οὐδέποτε μὲν πρώτως,
<span class="lb" data-page="17b.911" data-line="4" id="l17b.911.4"></span>ἐνίοτε δὲ κατὰ συμβεβηκὸς φαίη τὰ ὅμοια τῶν ὁμοίων
<span class="lb" data-page="17b.911" data-line="5" id="l17b.911.5"></span>εἶναι θεραπευτικὰ, διὰ μέσων τῶν πρώτως ἐναντίων, ἀληθῆ
<span class="lb" data-page="17b.911" data-line="6" id="l17b.911.6"></span>τέ φησι καὶ μεμάθηκας ἐπιστημονικῶς αὐτὸ διά τε τῆς θεραπευτικῆς
<span class="lb" data-page="17b.911" data-line="7" id="l17b.911.7"></span>πραγματείας καὶ προσέτι διὰ τῶν εἰς τοὺς
<span class="lb" data-page="17b.911" data-line="8" id="l17b.911.8"></span>ἀφορισμοὺς ὑπομνημάτων. ὃ δὲ λέγουσί τινες ὡς καύσας
<span class="lb" data-page="17b.911" data-line="9" id="l17b.911.9"></span>τις ἰσχίον, ὡς ἐπὶ τῶν ἰσχιαδικῶν, δι’ ὀδύνης ὀδύνην ἰάσατο,
<span class="lb" data-page="17b.911" data-line="10" id="l17b.911.10"></span>πρόδηλον ἔχει τὴν ἀτοπίαν. οὐ γὰρ διὰ τὴν ὀδύνην
<span class="lb" data-page="17b.911" data-line="11" id="l17b.911.11"></span>ἐθεραπεύθη τὸ πάθος, ἀλλὰ διὰ τὴν καῦσιν, ᾗ συμβέβηκε
<span class="lb" data-page="17b.911" data-line="12" id="l17b.911.12"></span>κατὰ τύχην ὀδύνη. θλάσας γέ τοί τις ἢ τεμὼν ἢ ὅπως
<span class="lb" data-page="17b.911" data-line="13" id="l17b.911.13"></span><span class="milestone ed2page" data-n="9.398" data-unit="ed2page" id="ed2page.9.398"></span>ἑτέρως εἰς ὀδύνην ἀγαγὼν τὸ μόριον οὐκ ἂν ἰάσαιτο.
<span class="lb" data-page="17b.911" data-line="14" id="l17b.911.14"></span>καίτοι γ’ εἴπερ ἦν ἡ ὀδύνη τῆς ὠφελείας αἰτία, διὰ
<span class="lb" data-page="17b.911" data-line="15" id="l17b.911.15"></span>παντὸς ἂν ἐθεράπευσε ἰσχιάδας. οὕτω δὲ καὶ τὸν ὀδυνώμενον
<span class="lb" data-page="17b.911" data-line="16" id="l17b.911.16"></span>ὀδόντα δι’ ὀδοντάγρας κομισάμενός τις, ἀνώδυνον εἰργάσατο
<span class="lb" data-page="17b.911" data-line="17" id="l17b.911.17"></span>τὸν ἄνθρωπον, οὐ διὰ τὴν γενομένην ὀδύνην διαιρουμένου
<span class="pb" data-page="17b.912" id="p17b.912"></span>
<span class="lb" data-page="17b.912" data-line="1" id="l17b.912.1"></span>τοῦ ὀδόντος, ἀλλὰ διὰ τὴν διαίρεσιν ᾗ συνυπῆρχεν
<span class="lb" data-page="17b.912" data-line="2" id="l17b.912.2"></span>ἡ ὀδύνη, ὡς εἴ γε καὶ χωρὶς ὀδύνης ἦν ἐξελεῖν αὐτὸν,
<span class="lb" data-page="17b.912" data-line="3" id="l17b.912.3"></span>ὁμοίως ἂν ὁ κάμνων ἀνώδυνος ἐγένετο. καθάπερ γε καὶ
<span class="lb" data-page="17b.912" data-line="4" id="l17b.912.4"></span>χωρὶς ἐξαιρέσεως, ἐὰν θλίβων τις ἢ διακινῶν αὐτὸν ὀδυνήσῃ,
<span class="lb" data-page="17b.912" data-line="5" id="l17b.912.5"></span>τὸ μὲν ἄλγημα σφοδρότερον ἐποίησεν, οὐδὲν δὲ ὠφέλησεν.
<span class="lb" data-page="17b.912" data-line="6" id="l17b.912.6"></span>ἑκατέρωσε τοίνυν εὔδηλόν ἐστιν ἀνωφελῆ τοῖς ὀδυνωμένοις
<span class="lb" data-page="17b.912" data-line="7" id="l17b.912.7"></span>εἶναι τὴν ὀδύνην, ὅσον ἐφ’ αὑτῇ. διά τε γὰρ τῶν
<span class="lb" data-page="17b.912" data-line="8" id="l17b.912.8"></span>ἀνωδύνων βοηθημάτων πολλὰ θεραπεύεται τῶν ὀδυνωμένων
<span class="lb" data-page="17b.912" data-line="9" id="l17b.912.9"></span>μορίων, ἐφ’ ἑτέρων τε πολλάκις ὀδύναι μεγάλαι, διὰ τῶν
<span class="lb" data-page="17b.912" data-line="10" id="l17b.912.10"></span>προσφερομένων ἔξωθεν γινόμεναι, παῦλαν οὐδεμίαν τοῖς
<span class="lb" data-page="17b.912" data-line="11" id="l17b.912.11"></span>διά τι πάθος ὀδυνωμένοις ἐπιφέρουσιν. ἓν γὰρ μόνον ἐστὶ
<span class="lb" data-page="17b.912" data-line="12" id="l17b.912.12"></span>τὸ ἰώμενον, ὅπερ ἂν ἐκκόπτῃ τὴν διάθεσιν ὁπωσοῦν, ἐάν τε
<span class="lb" data-page="17b.912" data-line="13" id="l17b.912.13"></span>χωρὶς ὀδύνης, ἐάν τε σὺν ταύτῃ· κατὰ δὲ τὸν αὐτῆς λόγον
<span class="lb" data-page="17b.912" data-line="14" id="l17b.912.14"></span>ὀδύνη παύειν ὀδύνην οὐ πέφυκεν, ἀλλὰ τοὐναντίον ἅπαν
<span class="lb" data-page="17b.912" data-line="15" id="l17b.912.15"></span>παροξύνειν. τοῦτο μὲν οὖν τὸ παράδειγμα φανερῶς ἐστὶ
<span class="lb" data-page="17b.912" data-line="16" id="l17b.912.16"></span>κίβδηλον, ἐφ’ ἕτερον δέ τι μεταβάντες ὧν εἰρήκασι καὶ τὴν
<span class="lb" data-page="17b.912" data-line="17" id="l17b.912.17"></span>κατ’ ἐκεῖνον μοχθηρίαν θεασώμεθα. φασὶν οὖν ἔμετον ἐμέτῳ
<span class="pb" data-page="17b.913" id="p17b.913"></span>
<span class="lb" data-page="17b.913" data-line="1" id="l17b.913.1"></span>θεραπεύεσθαι πολλάκις καὶ κλυστῆρι δριμεῖ διαχωρήματα
<span class="lb" data-page="17b.913" data-line="2" id="l17b.913.2"></span>δακνώδη. ἔστι δὲ κᾀνταῦθα μία μὲν ἴασις ἐκκόψαι τὴν
<span class="lb" data-page="17b.913" data-line="3" id="l17b.913.3"></span>διάθεσιν, ὑφ’ ἧς ἤτοι ναυτιώδεις εἰσὶν ἢ συνεχῶς ἐξίστανται
<span class="lb" data-page="17b.913" data-line="4" id="l17b.913.4"></span>δακνόμενοι. γίνεται δὲ τοῦτο διττῶς, ὡς ἔμαθες, καθ’
<span class="lb" data-page="17b.913" data-line="5" id="l17b.913.5"></span>ἕνα μὲν τρόπον ἐκκενωσάντων ἡμῶν τοὺς χυμοὺς, ὅσοι τήν
<span class="lb" data-page="17b.913" data-line="6" id="l17b.913.6"></span>τε ναυτίαν καὶ τὴν τῶν ἐντέρων δῆξιν εἰργάσαντο. καθ’
<span class="lb" data-page="17b.913" data-line="7" id="l17b.913.7"></span>ἕτερον δὲ, πεμψάντων τε καὶ μεταβαλλόντων εἰς ποιότητα
<span class="lb" data-page="17b.913" data-line="8" id="l17b.913.8"></span>χρηστὴν ἢ ἐπικερασάντων. ἐδείχθη δὲ κᾀπὶ τούτων ἡ ἴασις
<span class="lb" data-page="17b.913" data-line="9" id="l17b.913.9"></span>ὑπὸ τῶν ἐναντίων γινομένη. τό τε γὰρ ὅλως ἐκκενῶσαι
<span class="lb" data-page="17b.913" data-line="10" id="l17b.913.10"></span>τὴν ἀλλότριόν τε καὶ παρὰ φύσιν χυμὸν ἐναντίον ἐστὶ τῷ
<span class="lb" data-page="17b.913" data-line="11" id="l17b.913.11"></span>ἴσχειν, ἥ τε κατὰ ποιότητα μεταβολὴ διὰ τῆς ἐναντίας γίνεται
<span class="lb" data-page="17b.913" data-line="12" id="l17b.913.12"></span>ποιότητος. ἀλλ’ οὐ χρὴ ζητεῖν ἐνταῦθα, δεδειγμένου
<span class="lb" data-page="17b.913" data-line="13" id="l17b.913.13"></span>καθ’ ὅλην τὴν θεραπευτικὴν μέθοδον, ἀεὶ διὰ τῶν ἐναντίων
<span class="lb" data-page="17b.913" data-line="14" id="l17b.913.14"></span>γίνεσθαι τὴν θεραπείαν. ἐπεὶ δὲ πολλάκις ἀπό τε τῶν ἐμπειρικῶν
<span class="lb" data-page="17b.913" data-line="15" id="l17b.913.15"></span>καὶ τῶν μεθοδικῶν λόγων ἀναγόμενοι διαβάλλειν
<span class="lb" data-page="17b.913" data-line="16" id="l17b.913.16"></span>ἐπιχειροῦσιν αὐτὸ, παραπλησίους λέγοντες λόγους, οὓς ἄρτι
<span class="pb" data-page="17b.914" id="p17b.914"></span>
<span class="lb" data-page="17b.914" data-line="1" id="l17b.914.1"></span>διῆλθον, ἴσως ἄμεινόν ἐστι μετὰ τὸ συμπληρῶσαι τὴν ἐξήγησιν
<span class="lb" data-page="17b.914" data-line="2" id="l17b.914.2"></span>τοῦ προκειμένου, ποιῆσαί τι βιβλίον, ἐν ᾧ δειχθήσεται
<span class="lb" data-page="17b.914" data-line="3" id="l17b.914.3"></span>τὰ ἐναντία τῶν ἐναντίων ἰάματα ὑπάρχοντα μόνα
<span class="lb" data-page="17b.914" data-line="4" id="l17b.914.4"></span>πρώτως τε καὶ καθ’ ἑαυτά. κατὰ συμβεβηκὸς γὰρ καὶ φαλακρὸς
<span class="lb" data-page="17b.914" data-line="5" id="l17b.914.5"></span>ἰατρὸς φαλακρὸν ἄῤῥωστον ὅμοιος ὅμοιον ἰᾶσθαι
<span class="lb" data-page="17b.914" data-line="6" id="l17b.914.6"></span>δύναται καὶ φοξὸς φοξὸν καὶ χωλὸς χωλόν. τὸ δὲ γενησόμενον
<span class="lb" data-page="17b.914" data-line="7" id="l17b.914.7"></span>βιβλίον ἐπιγραφήσεται περὶ τοῦ καλῶς ὑπὸ Ἱπποκράτους
<span class="lb" data-page="17b.914" data-line="8" id="l17b.914.8"></span>εἰρῆσθαι, τὰ ἐναντία τῶν ἐναντίων ὑπάρχειν ἰάματα.
<span class="lb" data-page="17b.914" data-line="9" id="l17b.914.9"></span>νυνὶ δ’ ἀφικόμεθα πάλιν ἐπὶ τὴν τῆς προκειμένης ῥήσεως
<span class="lb" data-page="17b.914" data-line="10" id="l17b.914.10"></span>ἐξήγησιν, ἐν ἧ διὰ τοῦ ε καὶ ρ τὴν πρώτην συλλαβὴν ἔφην
<span class="lb" data-page="17b.914" data-line="11" id="l17b.914.11"></span>ἐν τοῖς παλαιοῖς ἀντιγράφοις γεγράφθαι, μετὰ τοῦ καὶ τοὺς
<span class="lb" data-page="17b.914" data-line="12" id="l17b.914.12"></span>παλαιοτάτους ἐξηγητὰς ἐπίστασθαι ταύτην. ἐφυλάξαντο δὲ
<span class="lb" data-page="17b.914" data-line="13" id="l17b.914.13"></span>αὐτὴν καὶ οἱ περὶ τὸν Διοσκορίδην καίτοι πολλὰς τῶν ἀρχαίων
<span class="lb" data-page="17b.914" data-line="14" id="l17b.914.14"></span>γραφῶν ὑπαλλάττοντες. εἴη ἂν οὖν ὁ Ἱπποκράτης
<span class="lb" data-page="17b.914" data-line="15" id="l17b.914.15"></span>ὡς ἐν ὑπομνήματι γεγραφὼς ἑαυτῷ <span class="milestone ed2page" data-n="9.399" data-unit="ed2page" id="ed2page.9.399"></span>καθάπερ ἄλλας
<span class="lb" data-page="17b.914" data-line="16" id="l17b.914.16"></span>πολλὰς συμβολικῶς τε καὶ βραχέως, οὕτω καὶ τὸ ἐργάσασθαι
<span class="lb" data-page="17b.914" data-line="17" id="l17b.914.17"></span>τὸ ὅμοιον <span class="milestone ed1page" data-n="5.460" data-unit="ed1page" id="ed1page.5.460"></span>προειρηκὼς ὡς ἐνίοτε βέλτιόν ἐστι
<span class="lb" data-page="17b.914" data-line="18" id="l17b.914.18"></span>συμπράττειν τοῖς κρινομένοις, ἐπήνεγκεν ὁρμᾶσθαι τὸ ὅμοιον,
<span class="pb" data-page="17b.915" id="p17b.915"></span>
<span class="lb" data-page="17b.915" data-line="1" id="l17b.915.1"></span>τουτέστιν ἀναμίξαι τῷ κενουμένῳ καλῶς χυμῷ τὸ ὅμοιον.
<span class="lb" data-page="17b.915" data-line="2" id="l17b.915.2"></span>ἐγχωρεῖ δὲ καὶ τὸ ἐπιφερόμενον αὐτῷ, τὰ ἀνόμοια, κατὰ
<span class="lb" data-page="17b.915" data-line="3" id="l17b.915.3"></span>τὴν αὐτὴν διάνοιαν ἐξηγήσασθαι. καὶ γὰρ καὶ τοὺς ἀνομοίους
<span class="lb" data-page="17b.915" data-line="4" id="l17b.915.4"></span>χυμοὺς συνεκχυμοῦν προσήκει τοῖς καλῶς κενουμένοις.
<span class="lb" data-page="17b.915" data-line="5" id="l17b.915.5"></span>εἰ δὲ κᾀπὶ τοῦ μεταβάλλειν καὶ ἀλλοιῶσαι καὶ πέψαι βούλοιτό
<span class="lb" data-page="17b.915" data-line="6" id="l17b.915.6"></span>τις ἀκούειν τὸ ἐργάσασθαι, καὶ οὕτω ἂν ἔχοι νοῦν
<span class="lb" data-page="17b.915" data-line="7" id="l17b.915.7"></span>ἰατρικὸν ἡ λέξις. ἐὰν γὰρ ἐκκρίνηταί τις καλῶς χυμὸς,
<span class="lb" data-page="17b.915" data-line="8" id="l17b.915.8"></span>συνεκχυμῶσαι τούτῳ, τουτέστιν ἐξομοιῶσαί τε καὶ συνεκκρῖναι
<span class="lb" data-page="17b.915" data-line="9" id="l17b.915.9"></span>προσήκει τοὺς δεομένους κενώσεως, ἐάν τε ὁμοιότητά
<span class="lb" data-page="17b.915" data-line="10" id="l17b.915.10"></span>τινα ἔχωσι πρὸς αὐτὸν, ἐάν τε ἀνομοιότητα, δυνατόν ἐστι
<span class="lb" data-page="17b.915" data-line="11" id="l17b.915.11"></span>καὶ διελόντα τὴν λέξιν ὡς τελευτὴν ποιήσασθαι τῆς προτέρας
<span class="lb" data-page="17b.915" data-line="12" id="l17b.915.12"></span>ἐργάσασθαι τὸ ὅμοιον, τῆς δὲ δευτέρας, ἐπ’ αὐτὴν
<span class="lb" data-page="17b.915" data-line="13" id="l17b.915.13"></span>πάλιν ἀρχὴν ποιήσασθαι τήνδε, τὰ ἀνόμοια, εἰ ῥέποι
<span class="lb" data-page="17b.915" data-line="14" id="l17b.915.14"></span>ἄνω ἀρθέντα, κάτω λύειν, ὡς εἶναι τὴν διάνοιαν τοιάνδε,
<span class="lb" data-page="17b.915" data-line="15" id="l17b.915.15"></span>τὰ ἀνόμοια ὑγρὰ τοῖς μορίοις εἰς ἅπαν, ἄνω μὲν ἀρθέντα,
<span class="lb" data-page="17b.915" data-line="16" id="l17b.915.16"></span>κάτω λύειν, εἰ δὲ κάτω ῥέψειεν, ἀντισπᾷν ἄνω, νοούντων
<span class="lb" data-page="17b.915" data-line="17" id="l17b.915.17"></span>ἡμῶν ἀνόμοια λελέχθαι, τὰ τοῖς τόποις οὐκ οἰκεῖα. τὴν δ’
<span class="pb" data-page="17b.916" id="p17b.916"></span>
<span class="lb" data-page="17b.916" data-line="1" id="l17b.916.1"></span>αὐτὴν ἐξήγησιν ποιησόμεθα καὶ κατὰ τὴν ἑτέραν γραφὴν,
<span class="lb" data-page="17b.916" data-line="2" id="l17b.916.2"></span>ἐφ’ ἧς ἡ πρώτη συλλαβὴ διὰ τοῦ ο καὶ ῥ γέγραπται. τὸ
<span class="lb" data-page="17b.916" data-line="3" id="l17b.916.3"></span>γὰρ ὀργίσασθαι τὸ ὅμοιον ἐροῦμεν δηλοῦν ἕκαστον ἡμῶν
<span class="lb" data-page="17b.916" data-line="4" id="l17b.916.4"></span>ἐργάσασθαι χρῆναι ἐκχυμουμένους χυμοὺς, ὁμοίους τοῖς
<span class="lb" data-page="17b.916" data-line="5" id="l17b.916.5"></span>κενουμένοις, ὡσαύτως δὲ καὶ τοὺς ἀνομοίους ὁμοίους ποιητέον.
<span class="lb" data-page="17b.916" data-line="6" id="l17b.916.6"></span>δύναται δ’ ἴσως, ὥσπερ ᾠήθησαν ἔνιοι, ὀργίσασθαι
<span class="lb" data-page="17b.916" data-line="7" id="l17b.916.7"></span>ἐκ μεταφορᾶς ἀπὸ τῶν ὀργώντων εἰρῆσθαι ζώων. καὶ γὰρ
<span class="lb" data-page="17b.916" data-line="8" id="l17b.916.8"></span>φαίνεται χρώμενος αὐτὸς οὕτως ὅταν εἴπῃ, φαρμακεύειν
<span class="lb" data-page="17b.916" data-line="9" id="l17b.916.9"></span>ἐν τοῖσι λίην ὀξέσιν, ἢν ὀργᾷ αὐθημερόν. ἐπὶ γὰρ τῶν
<span class="lb" data-page="17b.916" data-line="10" id="l17b.916.10"></span>ἑτοιμοτάτων εἰς ἔκκρισιν ἐπειγομένων τε πρὸς κένωσιν ὑγρῶν,
<span class="lb" data-page="17b.916" data-line="11" id="l17b.916.11"></span>ἐνταῦθά τε καὶ κατ’ ἄλλους ἀφορισμοὺς φαίνεται χρώμενος
<span class="lb" data-page="17b.916" data-line="12" id="l17b.916.12"></span>τῇ ὀργᾷν φωνῇ. οὕτως οὖν καὶ νῦν εἰκός φασιν εἰρῆσθαι
<span class="lb" data-page="17b.916" data-line="13" id="l17b.916.13"></span>περὶ τῶν χυμῶν, ὀργίσασθαι, τὸ πρὸς ἔκκρισιν ἑτοίμους
<span class="lb" data-page="17b.916" data-line="14" id="l17b.916.14"></span>αὐτοὺς παρασκευάσαι, πάλιν οὖν ἀφ’ ἑτέρας ἀρχῆς εἴς τι
<span class="lb" data-page="17b.916" data-line="15" id="l17b.916.15"></span>χρήσιμον ἀγάγωμεν ὡς οἷόν τε τὸν λόγον. ἐπεὶ γὰρ ἔφη
<span class="lb" data-page="17b.916" data-line="16" id="l17b.916.16"></span>τὰ ἄνω ἀρθέντα, κάτω λύειν καὶ τὰ ἐναντία τὸ αὐτὸ, τὰ
<span class="lb" data-page="17b.916" data-line="17" id="l17b.916.17"></span>μὲν ἀρθέντα τὰ οἷον ὁρμήσαντα δηλοῦν ἡγητέον, ἵνα περὶ
<span class="pb" data-page="17b.917" id="p17b.917"></span>
<span class="lb" data-page="17b.917" data-line="1" id="l17b.917.1"></span>τῆς πρώτης γενέσεως τοῦ πάθους ὁ λόγος αὐτῷ γένηται,
<span class="lb" data-page="17b.917" data-line="2" id="l17b.917.2"></span>κελεύοντι πρὸς τοὺς ἐναντίους τόπους ἀντισπᾷν αὐτίκα,
<span class="lb" data-page="17b.917" data-line="3" id="l17b.917.3"></span>κάτωθεν μὲν ἐπὶ τῶν ἄνωθεν ἐχόντων τὴν γένεσιν, ἄνωθεν
<span class="lb" data-page="17b.917" data-line="4" id="l17b.917.4"></span>δὲ ἐπὶ τῶν κάτωθεν, ὅπως τῷ μὲν αὐτῷ λογισμῷ χρώμενοι
<span class="lb" data-page="17b.917" data-line="5" id="l17b.917.5"></span>τὴν βοήθειαν ποιώμεθα, πρὸς διαφέροντας δὲ ἄγωμεν
<span class="lb" data-page="17b.917" data-line="6" id="l17b.917.6"></span>τόπους. ἐὰν γοῦν αἰσθώμεθα κατασκῆπτον εἰς πόδας
<span class="lb" data-page="17b.917" data-line="7" id="l17b.917.7"></span>καὶ σκέλη ῥεῦμα, διὰ τῶν κατ’ ἀγκῶνα φλεβῶν ἀφαιρήσομεν
<span class="lb" data-page="17b.917" data-line="8" id="l17b.917.8"></span>αἵματος ἢ καθαίρωμεν ἐμέτοις, οὐχ ὥσπερ ἔνιοι νομίζουσι
<span class="lb" data-page="17b.917" data-line="9" id="l17b.917.9"></span>μηδέποτε ἀντισπᾷν ἄνω, κᾂν εἰς τὰ κάτω χωρία
<span class="lb" data-page="17b.917" data-line="10" id="l17b.917.10"></span>τὴν ὁρμὴν τῶν χυμῶν ποιησαμένων μέγα τι μέλλῃ γενέσθαι
<span class="lb" data-page="17b.917" data-line="11" id="l17b.917.11"></span>πάθος ἐν αὐτοῖς. ἔστι δὲ καὶ τὸ ἄνωθεν ἀρθέντα νοεῖν
<span class="lb" data-page="17b.917" data-line="12" id="l17b.917.12"></span>εἰρῆσθαι κατὰ τῶν ὁρμησάντων χυμῶν ἄνω, ἵνα τὰ ἀρθέντα
<span class="lb" data-page="17b.917" data-line="13" id="l17b.917.13"></span>κυριώτερον ᾖ λελεγμένον. ἡ μέντοι διάνοια ἡ αὐτὴ
<span class="lb" data-page="17b.917" data-line="14" id="l17b.917.14"></span>καὶ νῦν μένει. τοὺς μὲν γὰρ αἰρομένους ἄνω χυμοὺς, τουτέστι
<span class="lb" data-page="17b.917" data-line="15" id="l17b.917.15"></span>μετεωριζομένους, ἀντισπᾷν χρὴ κάτω μὴ καλῶς ὁρμῶντας,
<span class="lb" data-page="17b.917" data-line="16" id="l17b.917.16"></span>τοὺς δ’ ἔμπαλιν ἐναντίως, οἷον ἐπὶ κεφαλῆς κάθαρσιν
<span class="lb" data-page="17b.917" data-line="17" id="l17b.917.17"></span>διὰ ὑπηλάτου φαρμάκου, παραλαμβάνοντας καὶ φλεβοτομίαν
<span class="lb" data-page="17b.917" data-line="18" id="l17b.917.18"></span>ἀπ’ ἀγκῶνος. ἀμφότερα γὰρ ἐκκενοῦσι καὶ ἀντισπῶσι κάτω.
<span class="pb" data-page="17b.918" id="p17b.918"></span>
<span class="lb" data-page="17b.918" data-line="1" id="l17b.918.1"></span>πιθανὸν<span class="milestone ed2page" data-n="9.400" data-unit="ed2page" id="ed2page.9.400"></span> δέ ἐστι καὶ τἀναντία λελέχθαι πρὸς αὐτοῦ
<span class="lb" data-page="17b.918" data-line="2" id="l17b.918.2"></span>κατὰ τοιαύτην τινὰ διάνοιαν. τὰ ἄνωθεν ἀρθέντα καὶ
<span class="lb" data-page="17b.918" data-line="3" id="l17b.918.3"></span>γεννηθέντα πάθη κάτω μὲν ἀντισπᾷν εὐθέως ἐν ἀρχῇ προσήκει.
<span class="lb" data-page="17b.918" data-line="4" id="l17b.918.4"></span>καὶ τἀναντία δὲ τούτων πράττειν ἐφεξῆς, ὅπερ ἐστὶ
<span class="lb" data-page="17b.918" data-line="5" id="l17b.918.5"></span>τοπικῶς κενοῦν, οἷον ἐπὶ κεφαλῆς. τῷ γοῦν ὄπισθεν κεφαλῆς
<span class="lb" data-page="17b.918" data-line="6" id="l17b.918.6"></span>ὀδυνωμένῳ ἐν μετώπῳ ἡ ὀρθὴ φλὲψ τμηθεῖσα ὠφελέει, τοπικὸν
<span class="lb" data-page="17b.918" data-line="7" id="l17b.918.7"></span>οὖσα βοήθημα.
</p>
<span class="lb rule" data-page="17b.918" data-line="8" id="l17b.918.8"></span>
          </article>

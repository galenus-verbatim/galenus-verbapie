<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:3.13">
<span class="pb page1" data-page="17b.32" id="p17b.32"></span>
<span class="milestone ed1page page1" data-n="5.478" data-unit="ed1page" id="ed1page.5.478"></span>
<span class="milestone ed2page page1" data-n="9.443" data-unit="ed2page" id="ed2page.9.443"></span>
<span class="lb head" data-page="17b.32" data-line="16" id="l17b.32.16"></span>
            <blockquote class="quote lemma">
<span class="lb" data-page="17b.32" data-line="17" id="l17b.32.17"></span><span class="milestone ed2page" data-n="9.444" data-unit="ed2page" id="ed2page.9.444"></span>Τὸ φυσῶδες συναίτιον ἐν τοῖς πιτυρώδεσι. καὶ γὰρ
<span class="lb" data-page="17b.32" data-line="18" id="l17b.32.18"></span>εἰσὶ φυσώδεις.
</blockquote>
<span class="lb rule" data-page="17b.32" data-line="19" id="l17b.32.19"></span>
            <span class="pb" data-page="17b.33" id="p17b.33"></span>
            <p>
<span class="lb" data-page="17b.33" data-line="1" id="l17b.33.1"></span>Τίνας λέγει πιτυρώδεις ἄπορον εὑρεῖν, ἐάν τέ τις μὴ
<span class="lb" data-page="17b.33" data-line="2" id="l17b.33.2"></span>καθάπερ Ἡροδότου καὶ Κτησίου μόνον ὡς ἱστορίαν ἀναγινώσκῃ
<span class="lb" data-page="17b.33" data-line="3" id="l17b.33.3"></span>τὰ βιβλία τῶν παλαιῶν ἰατρῶν, ἀλλ’ ἕνεκα τοῦ πλεῖόν
<span class="lb" data-page="17b.33" data-line="4" id="l17b.33.4"></span>τι ἔχειν εἰς τὰ τῆς τέχνης ἔργα. πολλοὶ δὲ τῶν ἐξηγητῶν
<span class="lb" data-page="17b.33" data-line="5" id="l17b.33.5"></span>ἀμελήσαντες τούτου καὶ μάλισθ’ ὅσοι τὸ σοφιστικὸν εἶδος
<span class="lb" data-page="17b.33" data-line="6" id="l17b.33.6"></span>ζηλώσαντες ἐπὶ τὸ πρόχειρον ἀφικνοῦνται τῆς ἐξηγήσεως,
<span class="lb" data-page="17b.33" data-line="7" id="l17b.33.7"></span>ὃ κατὰ τὴν τῆς λέξεως ἔνδειξίν ἐστιν, οὐκέτι βασανίζοντες
<span class="lb" data-page="17b.33" data-line="8" id="l17b.33.8"></span>ἐπὶ τῶν νοσούντων τὴν τῶν λεγομένων ἀλήθειαν. οὕτω γοῦν
<span class="lb" data-page="17b.33" data-line="9" id="l17b.33.9"></span>καὶ νῦν πιτυρώδεις λελέχθαι δεξάμενοι τοὺς πίτυρα συνεχῶς
<span class="lb" data-page="17b.33" data-line="10" id="l17b.33.10"></span>ἐν τῇ κεφαλῇ γεννῶντας, ἀποδιδόναι τούτου τὴν αἰτίαν
<span class="lb" data-page="17b.33" data-line="11" id="l17b.33.11"></span>πειρῶνται, λέγοντες ὑπὸ περιττωμάτων ἐν τῇ κεφαλῇ ἀναφερομένων
<span class="lb" data-page="17b.33" data-line="12" id="l17b.33.12"></span>γίνεσθαι τὰ πίτυρα, φέρεσθαί τε αὐτά φασι
<span class="lb" data-page="17b.33" data-line="13" id="l17b.33.13"></span>πρὸς τὰ μετέωρα ὑπὸ πνεύματος θερμοῦ καὶ διὰ τοῦτο
<span class="lb" data-page="17b.33" data-line="14" id="l17b.33.14"></span>φυσώδεις τοὺς τοιούτους. μοχθηρὸς δ’ ὁ λόγος αὐτῶν
<span class="lb" data-page="17b.33" data-line="15" id="l17b.33.15"></span>ἐστι, πρῶτον μὲν ὅτι τὸ φαινόμενον οὐκ ἔχει μαρτυροῦν·
<span class="lb" data-page="17b.33" data-line="16" id="l17b.33.16"></span>μυρίους γὰρ οἴδαμεν ἥκιστα φυσώδεις, οἷς ἐν τῇ κεφαλῇ
<span class="lb" data-page="17b.33" data-line="17" id="l17b.33.17"></span>συνεχῶς γίνεται πίτυρα· δεύτερον δὲ εἰ καὶ τὸ φαινόμενον
<span class="lb" data-page="17b.33" data-line="18" id="l17b.33.18"></span>αὐτοῖς ἐμαρτύρει, πάντων τῶν περιττώματα τρεφόντων
<span class="pb" data-page="17b.34" id="p17b.34"></span>
<span class="lb" data-page="17b.34" data-line="1" id="l17b.34.1"></span>θερμὰ, κοινὸς ὁ λόγος ἐγίνετο καὶ τρίτον πρὸς τούτοις, ὅτι
<span class="lb" data-page="17b.34" data-line="2" id="l17b.34.2"></span>τῆς κεφαλῆς αὐτῆς ὡς τὰ πολλὰ διὰ τὴν οἰκείαν κρᾶσιν
<span class="lb" data-page="17b.34" data-line="3" id="l17b.34.3"></span>ἔστι σύμπτωμα τὸ γεννᾷν πίτυρα κατὰ φύσιν ἐχόντων τῶν
<span class="lb" data-page="17b.34" data-line="4" id="l17b.34.4"></span>χυμῶν. εἰκότως οὖν ἔνιοι τὴν παλαιὰν γραφὴν ὑπαλλάξαντες
<span class="lb" data-page="17b.34" data-line="5" id="l17b.34.5"></span>ἔγραψαν τὸ φυσῶδες συναίτιον τοῖσι πτερυγώδεσι.
<span class="lb" data-page="17b.34" data-line="6" id="l17b.34.6"></span>ἐμάθετε δ’ ὅτι πτερυγώδεις ἔθος ἐστὶ <span class="milestone ed1page" data-n="5.479" data-unit="ed1page" id="ed1page.5.479"></span>τοῖς ἰατροῖς
<span class="lb" data-page="17b.34" data-line="7" id="l17b.34.7"></span>ὀνομάζειν τοὺς ὁμοίως ὀρνίθων πτέρυξι τὰς ὠμοπλάτας
<span class="lb" data-page="17b.34" data-line="8" id="l17b.34.8"></span>ἔχοντας ἐκκειμένας τε καὶ προηκούσας εἰς τοὐπίσω. τούτοις
<span class="lb" data-page="17b.34" data-line="9" id="l17b.34.9"></span>οὖν φασι συναίτιον εἶναι τὸ φυσῶδες ἐμπίπτειν εἰς τὸ
<span class="lb" data-page="17b.34" data-line="10" id="l17b.34.10"></span>πάθος ὥσπερ ἐμπίπτουσι, τουτέστιν εἰς τὴν ἀναγωγὴν τοῦ
<span class="lb" data-page="17b.34" data-line="11" id="l17b.34.11"></span>αἵματος· καὶ γὰρ εἶναι φυσώδεις αὐτούς. ὅτι μὲν οὖν εἰς
<span class="lb" data-page="17b.34" data-line="12" id="l17b.34.12"></span>τὸ ῥαγῆναί τι κατὰ τὸν πνεύμονα συναίτιόν ἐστι τὸ φυσῶδες
<span class="lb" data-page="17b.34" data-line="13" id="l17b.34.13"></span>οὐκ ἄδηλον. εἰ δὲ καὶ φυσώδεις εἰσὶν οἱ στενοθώρακες,
<span class="lb" data-page="17b.34" data-line="14" id="l17b.34.14"></span>τοῦτο διὰ τῆς πείρας βασανιστέον ἡμῖν ἐπιμελῶς.
<span class="lb" data-page="17b.34" data-line="15" id="l17b.34.15"></span>ἐμοὶ μὲν γὰρ ἐφάνησαν ὀλίγου δεῖν ἅπαντες τοιοῦτοι καὶ
<span class="lb" data-page="17b.34" data-line="16" id="l17b.34.16"></span>τάχα διὰ τὴν ἔνδειαν τῆς ζωτικῆς θερμασίας, ἣν ἐκ τῆς
<span class="lb" data-page="17b.34" data-line="17" id="l17b.34.17"></span>καρδίας ὁρμᾶσθαι μεμαθήκατε. μικρὰν οὖν ἔχοντες οἱ
<span class="lb" data-page="17b.34" data-line="18" id="l17b.34.18"></span>πτερυγώδεις τὴν καρδίαν ἀκολούθως ταύτῃ καὶ τὴν ἅπαντι
<span class="pb" data-page="17b.35" id="p17b.35"></span>
<span class="lb" data-page="17b.35" data-line="1" id="l17b.35.1"></span>τῷ σώματι θερμασίαν ἐξ αὐτῆς ἐπιῤῥέουσαν ἔχουσιν ἀσθενῆ.
<span class="lb" data-page="17b.35" data-line="2" id="l17b.35.2"></span>διὰ γάρ τοι τὴν ἀσθένειαν ταύτης ἐξ ἀρχῆς αὐτῆς ἡ καρδία
<span class="lb" data-page="17b.35" data-line="3" id="l17b.35.3"></span>γέγονεν, ὡς ἐμάθετε, μικρά· τινὲς δ’ οὐ πτερυγώδεσιν,
<span class="lb" data-page="17b.35" data-line="4" id="l17b.35.4"></span>ἀλλὰ πυρετώδεσιν γράφουσι, τὴν λέξιν ποιοῦντες τοιάνδε·
<span class="lb" data-page="17b.35" data-line="5" id="l17b.35.5"></span>τὸ φυσῶδες συναίτιον τοῖς πυρετώδεσι· καὶ γάρ εἰσι φυσώδεις.
<span class="lb" data-page="17b.35" data-line="6" id="l17b.35.6"></span>οὐκ ἀληθεύουσι δ’ οὐδ’ αὐτοὶ πάντας τοὺς πυρετώδεις
<span class="lb" data-page="17b.35" data-line="7" id="l17b.35.7"></span>φυσώδεις εἶναι νομίζοντες. ὅ γε μὴν Διοσκορίδης,
<span class="lb" data-page="17b.35" data-line="8" id="l17b.35.8"></span>ὡς ὀλίγον ἔμπροσθεν ἔφην, ἐπὶ τῇ τελευτῇ τῆς προγεγραμμένης
<span class="lb" data-page="17b.35" data-line="9" id="l17b.35.9"></span>ῥήσεως γράψας τὸ φυσῶδες, ὧδέ πως ἔγραψε τὴν
<span class="lb" data-page="17b.35" data-line="10" id="l17b.35.10"></span>νῦν προκειμένην ῥῆσιν· συναίτιον οἱ πτερυγώδεες, ὡς εἶναι
<span class="lb" data-page="17b.35" data-line="11" id="l17b.35.11"></span>τὸ συνεχὲς ὅλως αὐτῆς τοιόνδε. Ἀρκεσιλάῳ δὲ κακὸν ᾤδει
<span class="lb" data-page="17b.35" data-line="12" id="l17b.35.12"></span>τὸ φυσῶδες. εἶθ’ ἑξῆς ἀπ’ ἄλλης ἀρχῆς· συναίτιον οἱ
<span class="lb" data-page="17b.35" data-line="13" id="l17b.35.13"></span>πτερυγώδεες· καὶ γάρ εἰσι φυσώδεες. ἅλις δ’ οὖν ἤδη καὶ
<span class="lb" data-page="17b.35" data-line="14" id="l17b.35.14"></span>τῶν φυσωδῶν, ἵνα μὴ τῷ λόγῳ νῦν ἀεὶ παραιτῶμαι τοῦ
<span class="lb" data-page="17b.35" data-line="15" id="l17b.35.15"></span>γράφειν πολλὰ, τῷ δ’ ἔργῳ κατάφωρος γίνωμαι μηκύνειν
<span class="lb" data-page="17b.35" data-line="16" id="l17b.35.16"></span>περιττῶς.
</p>
<span class="lb rule" data-page="17b.35" data-line="17" id="l17b.35.17"></span>
          </article>

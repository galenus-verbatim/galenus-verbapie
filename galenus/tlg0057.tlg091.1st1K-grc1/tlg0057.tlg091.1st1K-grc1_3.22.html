<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:3.22">
<span class="pb page1" data-page="17b.67" id="p17b.67"></span>
<span class="milestone ed1page page1" data-n="5.484" data-unit="ed1page" id="ed1page.5.484"></span>
<span class="milestone ed2page page1" data-n="9.455" data-unit="ed2page" id="ed2page.9.455"></span>
<span class="lb head" data-page="17b.67" data-line="10" id="l17b.67.10"></span>
            <blockquote class="quote lemma">
<span class="lb" data-page="17b.67" data-line="11" id="l17b.67.11"></span>Βραχέα ὑφέντα παχῦναι ξηρά.
</blockquote>
<span class="lb rule" data-page="17b.67" data-line="12" id="l17b.67.12"></span>
            <p>
<span class="lb" data-page="17b.67" data-line="13" id="l17b.67.13"></span>Αὕτη μὲν ἡ παλαιὰ γραφή· οἱ δὲ περὶ τὸν Σαβῖνον
<span class="lb" data-page="17b.67" data-line="14" id="l17b.67.14"></span>οὐ βραχέα γράφουσιν, ἀλλὰ βραχίονα, καί φασιν ἀντισπάσεως
<span class="lb" data-page="17b.67" data-line="15" id="l17b.67.15"></span>ἕνεκεν ἐπὶ τῆς ἐκ ῥινῶν αἱμοῤῥαγίας ὀνινάναι τὴν
<span class="lb" data-page="17b.67" data-line="16" id="l17b.67.16"></span>ἀπὸ βραχίονος φλεβοτομίαν, οὐ μόνον ἰδίαν ἐξηγούμενοι
<span class="lb" data-page="17b.67" data-line="17" id="l17b.67.17"></span>γραφὴν, ἀλλὰ καὶ πιθανῶς ἀξιοῦντες ἡμᾶς ἀκούειν τὸν βραχίονα
<span class="pb" data-page="17b.68" id="p17b.68"></span>
<span class="lb" data-page="17b.68" data-line="1" id="l17b.68.1"></span>ὑφέντα λελέχθαι περὶ τῆς ἀπ’ ἀγκῶνος φλεβοτομίας.
<span class="lb" data-page="17b.68" data-line="2" id="l17b.68.2"></span>ἐγὼ δὲ τὴν μὲν τοιαύτην φλεβοτομίαν ὠφελοῦσαν ἱκανῶς
<span class="lb" data-page="17b.68" data-line="3" id="l17b.68.3"></span>οἶδα τὴν ἐκ ῥινὸς αἱμοῤῥαγίαν ἀμέτρως γινομένην, ἀντισπᾷ
<span class="lb" data-page="17b.68" data-line="4" id="l17b.68.4"></span>γὰρ αὐτὴν καὶ κωλύει γίνεσθαι. οὐ μὴν τήν γε τοῦ Ἱπποκράτους
<span class="lb" data-page="17b.68" data-line="5" id="l17b.68.5"></span>ῥῆσιν ὁρῶ τοῦτο δηλοῦσαν, ἀλλὰ τὸ βραχέα ὑφέντα
<span class="lb" data-page="17b.68" data-line="6" id="l17b.68.6"></span>λέγειν ἔοικεν, ὡς οἱ πλεῖστοι τῶν ἐξηγητῶν ἤκουσαν, ἐπὶ τοῦ
<span class="lb" data-page="17b.68" data-line="7" id="l17b.68.7"></span>συγχωρήσαντος βραχέα τῇ ῥύσει τοῦ αἵματος, οὕτως καὶ
<span class="lb" data-page="17b.68" data-line="8" id="l17b.68.8"></span>ἐπὶ τὸ παχύνειν αὐτὸν μεταβαίνειν. ἐπεὶ δ’ οὐχ ἁπλῶς
<span class="lb" data-page="17b.68" data-line="9" id="l17b.68.9"></span>εἶπε παχῦναι, οὐ μεθ’ ὑγρότητος, ἀλλὰ μετὰ ξηρότητος τὸ
<span class="lb" data-page="17b.68" data-line="10" id="l17b.68.10"></span>αἷμα τινὲς παχῦναι ξηρῷ κατὰ δοτικὴν πτῶσιν γράψαντες
<span class="lb" data-page="17b.68" data-line="11" id="l17b.68.11"></span>ὑπακοῦσαί φασι χρῆναι τῷ φαρμάκῳ. τοῦτο γὰρ κᾀκ τῶν
<span class="lb" data-page="17b.68" data-line="12" id="l17b.68.12"></span>ἐπιφερομένων δηλοῦσθαι τοῖς διηγουμένοις συμβουλὴν εἶναι
<span class="lb" data-page="17b.68" data-line="13" id="l17b.68.13"></span>περὶ τῶν συνεχῶς αἱμοῤῥαγούντων οὐκ ἐν νόσοις, ἀλλὰ
<span class="lb" data-page="17b.68" data-line="14" id="l17b.68.14"></span>ἀνορθωκόσιν ἐπὶ τῆς διαίτης ὁ λόγος ἀναφαίνεσθαι δοκεῖ,
<span class="lb" data-page="17b.68" data-line="15" id="l17b.68.15"></span>κελεύσαντος αὐτοῦ ἐκ τῶν παχυνόντων μετὰ ξηρότητος εὔχυμον
<span class="lb" data-page="17b.68" data-line="16" id="l17b.68.16"></span>τούτοις ἐργάζεσθαι, χόνδρον καὶ ἄμυλον εἶναι λέγουσι
<span class="pb" data-page="17b.69" id="p17b.69"></span>
<span class="lb" data-page="17b.69" data-line="1" id="l17b.69.1"></span>ταῦτα καὶ γάλα καὶ τυρὸν νέον καὶ χοίρεια κρέα καὶ μάλιστα
<span class="lb" data-page="17b.69" data-line="2" id="l17b.69.2"></span>τῶν γαλαθηνῶν ἀρνῶν, πρὸς τούτοις δὲ καὶ ἐρίφων.
<span class="lb" data-page="17b.69" data-line="3" id="l17b.69.3"></span>οἱ δὲ περὶ τῶν ἐν νόσοις αἱμοῤῥαγούντων εἰρῆσθαι βουλόμενοι
<span class="lb" data-page="17b.69" data-line="4" id="l17b.69.4"></span>τὸν λόγον, συμβουλεύειν αὐτόν φασι παχύνειν τὸ αἷμα
<span class="lb" data-page="17b.69" data-line="5" id="l17b.69.5"></span>χωρὶς τροφῆς. τοῦτο γάρ σημαίνει τὸ ξηρῶς, ἐπειδὴ συμπέπτειν
<span class="lb" data-page="17b.69" data-line="6" id="l17b.69.6"></span>βούλεται τὴν κακοχυμίαν, εἰς τὴν πέψιν δὲ συντελεῖ
<span class="lb" data-page="17b.69" data-line="7" id="l17b.69.7"></span>καὶ τὴν τῶν πεπτικῶν φαρμάκων χρῆσιν ἔστιν ὅτε τὰ
<span class="lb" data-page="17b.69" data-line="8" id="l17b.69.8"></span>στύφοντα. καὶ γὰρ καὶ ταῦτα παχύνουσι τὸ αἷμα, καθάπερ
<span class="lb" data-page="17b.69" data-line="9" id="l17b.69.9"></span>καὶ ἡ πέψις. εἴρηται δ’ ἐφεξῆς αὐτῷ τῶν τοιούτων φαρμάκων
<span class="lb" data-page="17b.69" data-line="10" id="l17b.69.10"></span>παράδειγμα. τινὲς δ’ οὐ ξηρῶς εἰς τὸ σ΄ τελευτώσης
<span class="lb" data-page="17b.69" data-line="11" id="l17b.69.11"></span>τῆς λέξεως, ἀλλ’ εἰς τὸ ώ <span class="milestone ed2page" data-n="9.456" data-unit="ed2page" id="ed2page.9.456"></span>γράφουσι ξηρῷ, φάσκοντες
<span class="lb" data-page="17b.69" data-line="12" id="l17b.69.12"></span>αὐτὸν κελεύειν παχύνειν τὸ διὰ τῆς ῥινὸς ἐκκενούμενον
<span class="lb" data-page="17b.69" data-line="13" id="l17b.69.13"></span>ἐν τῇ αἱμοῤῥαγίᾳ αἷμα ξηρῷ τῷ φαρμάκῳ.
</p>
<span class="lb rule" data-page="17b.69" data-line="14" id="l17b.69.14"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:3.3">
<span class="pb page1" data-page="17b.12" id="p17b.12"></span>
<span class="milestone ed1page page1" data-n="5.475" data-unit="ed1page" id="ed1page.5.475"></span>
<span class="milestone ed2page page1" data-n="9.437" data-unit="ed2page" id="ed2page.9.437"></span>
<span class="lb head" data-page="17b.12" data-line="8" id="l17b.12.8"></span>
            <blockquote class="quote lemma">
<span class="lb" data-page="17b.12" data-line="9" id="l17b.12.9"></span>Καθαιρέσεως σημεῖον τὴν· αὐτὴν ὥρην τῆς ἡμέρης φυλάσσειν,
<span class="lb" data-page="17b.12" data-line="10" id="l17b.12.10"></span>ἐξαπίνης γὰρ εἰρύεται.
</blockquote>
<span class="lb rule" data-page="17b.12" data-line="11" id="l17b.12.11"></span>
            <p>
<span class="lb" data-page="17b.12" data-line="12" id="l17b.12.12"></span>Οὐκ ἄδηλόν ἐστι συνῆφθαι τὴν ῥῆσιν ταύτην τῇ προγεγραμμένῃ,
<span class="lb" data-page="17b.12" data-line="13" id="l17b.12.13"></span>καθ’ ἣν ἐδίδασκεν ὅντινα τρόπον χρὴ ποιεῖσθαι
<span class="lb" data-page="17b.12" data-line="14" id="l17b.12.14"></span>τὴν καθαίρεσιν. ὅπως οὖν γνῶμεν εἰ τοῦ ποσοῦ τοῦ
<span class="lb" data-page="17b.12" data-line="15" id="l17b.12.15"></span>κατ’ αὐτὴν ἀκριβῶς ἐστοχασάμεθα, σημεῖον νῦν γράφει
<span class="lb" data-page="17b.12" data-line="16" id="l17b.12.16"></span>τούτου. γέγονε δὲ ὁ λόγος οὗτος ἀσαφὴς, ὡς πρὸς ἡμᾶς
<span class="lb" data-page="17b.12" data-line="17" id="l17b.12.17"></span>διὰ τὸ, καθάπερ ἔφην ἤδη πολλάκις, οὐ πρὸς ἔκδοσιν αὐτῷ
<span class="pb" data-page="17b.13" id="p17b.13"></span>
<span class="lb" data-page="17b.13" data-line="1" id="l17b.13.1"></span>γεγράφθαι τὴν βίβλον ταύτην, ἀλλ’ εἰς ὑποτύπωσίν τε καὶ
<span class="lb" data-page="17b.13" data-line="2" id="l17b.13.2"></span>παρασκευὴν ἑαυτῷ πρὸς ἔκδοσιν δὲ γράφων οὕτως εἶπεν
<span class="lb" data-page="17b.13" data-line="3" id="l17b.13.3"></span>ἂν πάντως ἥντινα λέγει τῆς ἡμέρας ὥραν, τὴν αὐτὴν ἐν
<span class="lb" data-page="17b.13" data-line="4" id="l17b.13.4"></span>ᾗ τὸ τῆς καθαιρέσεως σημεῖον ἐπιτηρεῖν χρή. μὴ γράψαντος
<span class="lb" data-page="17b.13" data-line="5" id="l17b.13.5"></span>οὖν αὐτοῦ τί ἂν ἄλλο τις ἀκούειν ἔχοι πιθανώτερον
<span class="lb" data-page="17b.13" data-line="6" id="l17b.13.6"></span>ἢ ὅτι τὴν αὐτὴν ὥραν τῆς ἡμέρας, ἄγοντες ἐπὶ τὰ γυμνάσια
<span class="lb" data-page="17b.13" data-line="7" id="l17b.13.7"></span>τὸν τῆς καθαιρέσεως χρῄζοντα, παραφυλάξωμεν ὡς
<span class="lb" data-page="17b.13" data-line="8" id="l17b.13.8"></span>ἐκέλευε; μή τι γὰρ ἐξαπίνης εἰρύεται, τουτέστι συμπίπτειν
<span class="lb" data-page="17b.13" data-line="9" id="l17b.13.9"></span>μὲν τὸν ὄγκον τοῦ σώματος, καταπίπτειν δὲ καὶ ἀῤῥωστεῖν
<span class="lb" data-page="17b.13" data-line="10" id="l17b.13.10"></span>τὴν δύναμιν. ἄντικρυς μὲν γὰρ ἕλκεσθαι σημαίνει τὸ εἰρύεσθαι.
<span class="lb" data-page="17b.13" data-line="11" id="l17b.13.11"></span>δύναται δ’ ἀπ’ ἐκείνου κᾀπὶ ταῦτα μεταφέρεσθαι,
<span class="lb" data-page="17b.13" data-line="12" id="l17b.13.12"></span>διὰ τὴν τῶν πραγμάτων φύσιν, ὑπὲρ ὧν ὁ λόγος ἐστίν. οἷς,
<span class="lb" data-page="17b.13" data-line="13" id="l17b.13.13"></span>ὡς ἔφην πολλάκις, ἐν ταῖς ἀσαφέσιν ἑρμηνείαις, ἃ φθάνομεν
<span class="lb" data-page="17b.13" data-line="14" id="l17b.13.14"></span>αὐτοὶ γινώσκειν ἐφαρμόττομεν. ἔνιοι δ’ ἀντὶ τοῦ εἰρύεται
<span class="lb" data-page="17b.13" data-line="15" id="l17b.13.15"></span>γράφουσιν ἐρείπεται, σαφεστέραν τὴν δήλωσιν τοῦ
<span class="lb" data-page="17b.13" data-line="16" id="l17b.13.16"></span>πράγματος ἐκ τῆς λέξεως ταύτης ἐλπίσαντες ἔσεσθαι. ἀλλ’
<span class="lb" data-page="17b.13" data-line="17" id="l17b.13.17"></span>ἥ γε παλαιὰ γραφὴ τὴν εἰρύεται φωνὴν ἔχει.
</p>
<span class="lb rule" data-page="17b.13" data-line="18" id="l17b.13.18"></span>
          </article>

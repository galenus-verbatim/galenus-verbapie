<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:3.40">
<span class="pb page1" data-page="17b.110" id="p17b.110"></span>
<span class="milestone ed1page page1" data-n="5.490" data-unit="ed1page" id="ed1page.5.490"></span>
<span class="milestone ed2page page1" data-n="9.470" data-unit="ed2page" id="ed2page.9.470"></span>
<span class="lb head" data-page="17b.110" data-line="8" id="l17b.110.8"></span>
            <blockquote class="quote lemma">
<span class="lb" data-page="17b.110" data-line="9" id="l17b.110.9"></span>Σκῆψις μὲν ἐφ’ οἷσι γινόμενα ῥύεται, τούτων προγενόμενα
<span class="lb" data-page="17b.110" data-line="10" id="l17b.110.10"></span>κωλύει.
</blockquote>
<span class="lb rule" data-page="17b.110" data-line="11" id="l17b.110.11"></span>
            <p>
<span class="lb" data-page="17b.110" data-line="12" id="l17b.110.12"></span>Τῆς παλαιᾶς γραφῆς οὔσης ταύτης, ἐπὶ τὸ σαφέστερον
<span class="lb" data-page="17b.110" data-line="13" id="l17b.110.13"></span>αὐτὸν μετατεθείκασι πολλοὶ τῶν ἐξηγητῶν, ἀντὶ τοῦ
<span class="lb" data-page="17b.110" data-line="14" id="l17b.110.14"></span>γενόμενα καὶ προγενόμενα γενομένη γράψαντες, ἵν’ ἐπὶ τὴν
<span class="lb" data-page="17b.110" data-line="15" id="l17b.110.15"></span>ἀπόσκηψιν ὁ λόγος ἀναφέρηται, πάντες δὲ ἤκουσαν τὴν σκῆψιν
<span class="lb" data-page="17b.110" data-line="16" id="l17b.110.16"></span>ἐπὶ τῆς ἀποσκήψεως εἰρῆσθαι. τάχα καὶ σφαλέντος
<span class="lb" data-page="17b.110" data-line="17" id="l17b.110.17"></span>τοῦ πρώτου γράψαντος βιβλιογράφου, ὡς ταῖς διανοίαις τὰ
<span class="pb" data-page="17b.111" id="p17b.111"></span>
<span class="lb" data-page="17b.111" data-line="1" id="l17b.111.1"></span>αὐτὰ κατὰ πάσας τὰς γραφάς ἐστι. βούλεται γὰρ ὁ Ἱπποκράτης
<span class="lb" data-page="17b.111" data-line="2" id="l17b.111.2"></span>λέγειν τὰς ἀποσκήψεις, ἐφ’ οἷς ἂν πάθεσι γινόμεναι
<span class="lb" data-page="17b.111" data-line="3" id="l17b.111.3"></span>λύειν αὐτὰ δύνανται, τούτων προγενομένας κωλύειν γενέσθαι.
<span class="lb" data-page="17b.111" data-line="4" id="l17b.111.4"></span>δοκεῖ δέ μοι δύνασθαι καὶ οὕτως ἀκούειν τῆς ῥήσεως,
<span class="lb" data-page="17b.111" data-line="5" id="l17b.111.5"></span>εἴ γε κατὰ τήνδε τὴν λέξιν εἴρητο. σκέψις μέν ἐστι,
<span class="lb" data-page="17b.111" data-line="6" id="l17b.111.6"></span>πάντα ἐφ’ οἷσι γενόμενα ῥύεται, τούτων προγενομένων κωλύειν.
<span class="lb" data-page="17b.111" data-line="7" id="l17b.111.7"></span>γραφόντων γὰρ τῶν παλαιῶν τόν τε τοῦ η δίφθογγον
<span class="lb" data-page="17b.111" data-line="8" id="l17b.111.8"></span>καὶ τὸν τοῦ ε δι’ ἑνὸς χαρακτῆρος, ὃς νῦν μόνος σημαίνει
<span class="lb" data-page="17b.111" data-line="9" id="l17b.111.9"></span>τὸν ἕτερον φθόγγον τὸν η, πολλὰ γέγονεν ἁμαρτήματα
<span class="lb" data-page="17b.111" data-line="10" id="l17b.111.10"></span>τῶν ἐγγραφομένων, οὐ κατὰ τὴν γνώμην τῶν γραψάντων
<span class="lb" data-page="17b.111" data-line="11" id="l17b.111.11"></span>τὴν μετάθεσιν τῶν γραμμάτων ποιησαμένων. διὸ καὶ
<span class="lb" data-page="17b.111" data-line="12" id="l17b.111.12"></span>προσέχειν ἀκριβῶς χρὴ ταῖς τοιαύταις γραφαῖς ἐν αἷς δυνατόν
<span class="lb" data-page="17b.111" data-line="13" id="l17b.111.13"></span>ἐστι τὸν τοῦ η φθόγγον εἰς τὸν τοῦ ε μεταθέντας,
<span class="lb" data-page="17b.111" data-line="14" id="l17b.111.14"></span>ἢ τοὔμπαλιν γράψαντας ἐπανορθώσασθαι τὴν γραφήν. ὁμοίως
<span class="lb" data-page="17b.111" data-line="15" id="l17b.111.15"></span>δὲ κἀπὶ τοῦ ο΄ καὶ ω΄ ποιητέον, ἐπειδὴ καὶ τούτων ἀμφοτέρων
<span class="lb" data-page="17b.111" data-line="16" id="l17b.111.16"></span>οἱ φθόγγοι δι’ ἑνὸς χαρακτῆρος ἐγράφοντο.
</p>
<span class="lb rule" data-page="17b.111" data-line="17" id="l17b.111.17"></span>
          </article>

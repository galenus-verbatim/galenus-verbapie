<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:3.5">
<span class="pb page1" data-page="17b.15" id="p17b.15"></span>
<span class="milestone ed1page page1" data-n="5.476" data-unit="ed1page" id="ed1page.5.476"></span>
<span class="milestone ed2page page1" data-n="9.438" data-unit="ed2page" id="ed2page.9.438"></span>
<span class="lb head" data-page="17b.15" data-line="4" id="l17b.15.4"></span>
            <blockquote class="quote lemma">
<span class="lb" data-page="17b.15" data-line="5" id="l17b.15.5"></span>Ὁμοίως γὰρ ὅλον συμπίπτει.
</blockquote>
<span class="lb rule" data-page="17b.15" data-line="6" id="l17b.15.6"></span>
            <p>
<span class="lb" data-page="17b.15" data-line="7" id="l17b.15.7"></span>Τῇ προγεγραμμένῃ ῥήσει ταύτην ἐφεξῆς εὗρον ἐν τοῖς
<span class="lb" data-page="17b.15" data-line="8" id="l17b.15.8"></span>παλαιοῖς ἀντιγράφοις πάλιν. ἴσασι δὲ αὐτὴν οὕτως ἔχουσαν
<span class="lb" data-page="17b.15" data-line="9" id="l17b.15.9"></span>καὶ οἱ παλαιοὶ τῶν ἐξηγητῶν. καὶ μέντοι καὶ τῶν
<span class="lb" data-page="17b.15" data-line="10" id="l17b.15.10"></span>νεωτέρων οἱ περὶ Σαβῖνον, οὐ μὴν εἰρήκασί γέ τινα ἐξήγησιν
<span class="lb" data-page="17b.15" data-line="11" id="l17b.15.11"></span>εἰς αὐτήν. ὅλην γὰρ τὴν προκειμένην ῥῆσιν προσγράψαντες,
<span class="lb" data-page="17b.15" data-line="12" id="l17b.15.12"></span>εἶτ’ ἐξηγησάμενοι τὰ κατὰ μέρος ἐν αὐτῇ,
<span class="lb" data-page="17b.15" data-line="13" id="l17b.15.13"></span>ταύτης τῆς λέξεως τὴν ἐξήγησιν οὐκ εἶπον, ὥσπερ οὐδὲ
<span class="lb" data-page="17b.15" data-line="14" id="l17b.15.14"></span>Ζεῦξις ἐκ τῶν παλαιῶν ἐξηγητῶν εἶς ὢν καὶ αὐτός. ἔνιοι
<span class="lb" data-page="17b.15" data-line="15" id="l17b.15.15"></span>δέ φασιν εἰρῆσθαι πρὸς Ἱπποκράτους. τὸ ὁμοίως γὰρ
<span class="lb" data-page="17b.15" data-line="16" id="l17b.15.16"></span>συμπίπτει, τοιοῦτόν τι δηλοῦν βουλομένου, ὥσπερ ἡ πλήρωσις
<span class="lb" data-page="17b.15" data-line="17" id="l17b.15.17"></span>βλάπτει καὶ διὰ τοῦτο δεῖ καθαιρεῖν αὐτὴν, οὕτω
<span class="lb" data-page="17b.15" data-line="18" id="l17b.15.18"></span>καὶ ἡ περαιτέρω τοῦ προσήκοντος κένωσίς ἐστι βλαβερὰ,
<span class="pb" data-page="17b.16" id="p17b.16"></span>
<span class="lb" data-page="17b.16" data-line="1" id="l17b.16.1"></span>παραπλησίως τῇ πληρώσει. συμπίπτει γὰρ ὑπ’ αὐτῆς τὸ
<span class="lb" data-page="17b.16" data-line="2" id="l17b.16.2"></span>σῶμα βλαβερῶς, ὡς ἐπὶ τῆς πληρώσεως εἰς ὄγκον αἴρεται.
<span class="lb" data-page="17b.16" data-line="3" id="l17b.16.3"></span>μεμψάμενοι δ’ ἔνιοι τὴν ἐξήγησιν ταύτην ὡς ἀπίθανον, ἤτοι
<span class="lb" data-page="17b.16" data-line="4" id="l17b.16.4"></span>οὐδ’ ὅλως ἔγραψαν τὸ μέρος τοῦτο τῆς ῥήσεως ἢ μετέγραψαν
<span class="lb" data-page="17b.16" data-line="5" id="l17b.16.5"></span>εἰς τήνδε τὴν λέξιν, ἀθρόως γὰρ ἂν ῥυήσεται, παρακελεύεσθαι
<span class="lb" data-page="17b.16" data-line="6" id="l17b.16.6"></span>βουλόμενοι τὸν Ἱπποκράτην προσέχειν ἡμᾶς
<span class="lb" data-page="17b.16" data-line="7" id="l17b.16.7"></span>ἀκριβῶς τῇ καθαιρέσει τοῦ σώματος. ἀθρόως γὰρ αὐτοῖς
<span class="lb" data-page="17b.16" data-line="8" id="l17b.16.8"></span>γίνεσθαι διαφορεῖσθαι καὶ ῥεῖν ἐν τοῖς γυμνασίοις, ὅταν
<span class="lb" data-page="17b.16" data-line="9" id="l17b.16.9"></span>ἐφεξῆς ἡμέραις πολλαῖς ἐπιμείνῃ τις γυμνάζων μὲν αὐτὸν
<span class="lb" data-page="17b.16" data-line="10" id="l17b.16.10"></span>ἀξιολόγως, διαιτῶν δὲ λεπτῶς.
</p>
<span class="lb rule" data-page="17b.16" data-line="11" id="l17b.16.11"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:4.17">
<span class="pb page1" data-page="17b.175" id="p17b.175"></span>
<span class="milestone ed1page page1" data-n="5.499" data-unit="ed1page" id="ed1page.5.499"></span>
<span class="milestone ed2page page1" data-n="9.492" data-unit="ed2page" id="ed2page.9.492"></span>
<span class="lb head" data-page="17b.175" data-line="5" id="l17b.175.5"></span>
            <blockquote class="quote lemma">
<span class="lb" data-page="17b.175" data-line="6" id="l17b.175.6"></span>Ὕπνος ἑδραῖος, ὀρθῷ νυσταγμός.
</blockquote>
<span class="lb rule" data-page="17b.175" data-line="7" id="l17b.175.7"></span>
            <p>
<span class="lb" data-page="17b.175" data-line="8" id="l17b.175.8"></span>Ἃ μὲν οἱ πλεῖστοι τῶν ἐξηγητῶν ἔγραψαν εἰς τήνδε
<span class="lb" data-page="17b.175" data-line="9" id="l17b.175.9"></span>τὴν λέξιν ἄμεινον σιωπᾷν, ἃ δὲ οἱ μᾶλλον αὐτῶν ἔχεσθαι
<span class="lb" data-page="17b.175" data-line="10" id="l17b.175.10"></span>τοῦ πιθανοῦ δόξαντες εἶπον, ἐστὶ τοιαῦτα. τὴν ἀγρυπνίαν
<span class="lb" data-page="17b.175" data-line="11" id="l17b.175.11"></span>ψύχειν φασὶ τὸ σῶμα, καὶ τούτου τεκμήριον τίθεσθαι τὴν
<span class="lb" data-page="17b.175" data-line="12" id="l17b.175.12"></span>ἑπομένην ἄχροιαν τοῖς ἀγρυπνήσασιν. ὅταν οὖν, φασὶν, ἔνθερμον
<span class="lb" data-page="17b.175" data-line="13" id="l17b.175.13"></span>κρᾶσιν ἐμψῦξαι βουλώμεθα, πρὸς τοῖς ἄλλοις οἷς
<span class="lb" data-page="17b.175" data-line="14" id="l17b.175.14"></span>εἶπεν ἔμπροσθεν ὁ Ἱπποκράτης, ἔτι καὶ τοῦτο προσθετέον,
<span class="lb" data-page="17b.175" data-line="15" id="l17b.175.15"></span>ὡς ἤτοι προφροντίζοντές τι καὶ πράττοντες ἀγρυπνεῖν, ἢ εἰ
<span class="lb" data-page="17b.175" data-line="16" id="l17b.175.16"></span>μὴ τοῦτο ποιεῖν δύνανται, κωλυτέον αὐτοὺς κατακλινομένους
<span class="lb" data-page="17b.175" data-line="17" id="l17b.175.17"></span>ὑπνοῦν, ἀναγκάζονται δυοῖν θάτερον πράττειν, ἢ καθῆσθαι
<span class="pb" data-page="17b.176" id="p17b.176"></span>
<span class="lb" data-page="17b.176" data-line="1" id="l17b.176.1"></span>ἢ ἑστάναι. τὸν γὰρ τῶν καθημένων ὕπνον ἑδραῖον ὠνομάσθαι
<span class="lb" data-page="17b.176" data-line="2" id="l17b.176.2"></span>φασὶν ἀπὸ τῆς ἕδρας, ἴσον δὲ δύνασθαι τὸν τούτων
<span class="lb" data-page="17b.176" data-line="3" id="l17b.176.3"></span>ὕπνον τῷ τῶν ἑστώτων νυσταγμῷ, καὶ διὰ τοῦτο εἶπεν αὐτὸς,
<span class="lb" data-page="17b.176" data-line="4" id="l17b.176.4"></span><span class="milestone ed2page" data-n="9.493" data-unit="ed2page" id="ed2page.9.493"></span>ὕπνος ἑδραῖος, ὀρθῷ νυσταγμὸς, ὡς εἰ καὶ οὕτως
<span class="lb" data-page="17b.176" data-line="5" id="l17b.176.5"></span>εἴρητο ὁ σύμπας λόγος. τὰς ἐνθέρμους φύσεις κωλύειν
<span class="lb" data-page="17b.176" data-line="6" id="l17b.176.6"></span>προσήκει πλείστοις ὕπνοις χρῆσθαι. βέλτιον γὰρ αὐταῖς
<span class="lb" data-page="17b.176" data-line="7" id="l17b.176.7"></span>ἐγρηγορέναι τε καὶ πράττειν τι, μάλιστα μὲν αὐτοὺς
<span class="lb" data-page="17b.176" data-line="8" id="l17b.176.8"></span>εἴργειν καὶ τοῦ καθίζειν· εἰ δὲ μὴ, τοῦτο μὲν συγχωρεῖν
<span class="lb" data-page="17b.176" data-line="9" id="l17b.176.9"></span>παραπλήσιον ὑπάρχον τῷ τῶν ἑστώτων νυσταγμῷ, κατακλίνεσθαι
<span class="lb" data-page="17b.176" data-line="10" id="l17b.176.10"></span>δὲ κωλύειν. τινὲς δὲ τὸν ἑδραῖον ὕπνον ἀντὶ
<span class="lb" data-page="17b.176" data-line="11" id="l17b.176.11"></span>τοῦ βαθὺν εἰρῆσθαι νομίζοντες, ὅσοι περ ἂν οὕτως ἔχωσιν
<span class="lb" data-page="17b.176" data-line="12" id="l17b.176.12"></span>ἑστῶτες ἤδη νυστάζειν. ἀλλὰ τίνος ἕνεκα χρείας ἔγραψαν
<span class="lb" data-page="17b.176" data-line="13" id="l17b.176.13"></span>ταῦτα μὴ προσθέντες ἀτελῆ τὸν λόγον εἰργάσαντο. ταῦθ’
<span class="lb" data-page="17b.176" data-line="14" id="l17b.176.14"></span>ὑπ’ αὐτοῦ συμβουλεύοντος ἡμῖν ὅσους ἑδραίως, ὅπερ ἐστὶ
<span class="lb" data-page="17b.176" data-line="15" id="l17b.176.15"></span>βαθέως κοιμηθῆναι βουλόμεθα, τούτους ἐπὶ τοσοῦτον ἐγρηγορότας
<span class="lb" data-page="17b.176" data-line="16" id="l17b.176.16"></span>φυλάττειν, ὡς μὴ στῆναι δύνασθαι χωρὶς τοῦ νυστάζειν.
<span class="lb" data-page="17b.176" data-line="17" id="l17b.176.17"></span>ἐὰν γὰρ εἰς τοῦτο ἀφίκωνται, βαθέως κοιμηθήσωνται.
<span class="pb" data-page="17b.177" id="p17b.177"></span>
<span class="lb" data-page="17b.177" data-line="1" id="l17b.177.1"></span>πολλοὺς γὰρ ἐγὼ διὰ τὸ ταχέως ἐπὶ τὸν ὕπνον
<span class="lb" data-page="17b.177" data-line="2" id="l17b.177.2"></span>ἰέναι βιασάμενος ἀγρυπνῆσαι μέχρι πλείονος, ἀμέμπτως
<span class="lb" data-page="17b.177" data-line="3" id="l17b.177.3"></span>ὑπνῶσαι παρεσκεύασα, καθάπερ καὶ τῶν ἀνορεξίαν μεμφομένων,
<span class="lb" data-page="17b.177" data-line="4" id="l17b.177.4"></span>ἐνίους ἀναγκάσας ἀσιτῆσαι μέχρι πολλοῦ τῆς ἡμέρας
<span class="lb" data-page="17b.177" data-line="5" id="l17b.177.5"></span>ἐποίησα πεινῆσαι. πρὸ γὰρ τοῦ δεῖσθαι τὴν φύσιν
<span class="lb" data-page="17b.177" data-line="6" id="l17b.177.6"></span>ὕπνων ἢ σιτίων ἐπ’ αὐτὰ παραγινόμενοι τοῖς εἰρημένοις
<span class="lb" data-page="17b.177" data-line="7" id="l17b.177.7"></span>συμπτώμασι περιπίπτουσι. χρὴ δὲ μὴ περιβιάζεσθαι τὴν
<span class="lb" data-page="17b.177" data-line="8" id="l17b.177.8"></span>φύσιν ἀκαίρως, ἀλλ’ ὡς ὑπηρετεῖν εὐκαίρως. ἐγὼ μὲν οὖν
<span class="lb" data-page="17b.177" data-line="9" id="l17b.177.9"></span>ἅ μοι δοκεῖ πιθανῶς τις εἰς τὴν τῆς προκειμένης λέξεως
<span class="lb" data-page="17b.177" data-line="10" id="l17b.177.10"></span>ἐξήγησιν εἰπεῖν εἴρηκα. τοὺς δ’ οἰομένους τὸν ὕπνον ἀεὶ
<span class="lb" data-page="17b.177" data-line="11" id="l17b.177.11"></span>ψύχειν ἐπίκαιρόν τι τῆς τέχνης ἀγνοεῖν ἡγοῦμαι. διὰ παντὸς
<span class="lb" data-page="17b.177" data-line="12" id="l17b.177.12"></span>μὲν γὰρ ὕπνος ὑγραίνει, καθάπερ ἀγρυπνία ξηραίνει.
<span class="lb" data-page="17b.177" data-line="13" id="l17b.177.13"></span>καὶ τοῦθ’ ἡμᾶς αὐτὸς ἐδίδαξεν, οὐ διὰ παντὸς δὲ θερμαίνειν
<span class="lb" data-page="17b.177" data-line="14" id="l17b.177.14"></span>ἢ ψύχειν πέφυκεν. ἀλλ’ ὅταν μὲν ἀπυρέτων ὄντων, ἤτοι
<span class="lb" data-page="17b.177" data-line="15" id="l17b.177.15"></span>φλεγματώδεις ἢ ὠμοὺς ἢ ὁπωσοῦν ψυχροὺς χυμοὺς εὑρὼν ἐν
<span class="lb" data-page="17b.177" data-line="16" id="l17b.177.16"></span>τῷ σώματι κατεργάσηταί τε καὶ πέψῃ, χρηστὸν ἐξ αὐτῶν
<span class="lb" data-page="17b.177" data-line="17" id="l17b.177.17"></span>ἐργασάμενος αἷμα, θερμαίνει τὸν ἄνθρωπον αὐξήσει τῆς
<span class="pb" data-page="17b.178" id="p17b.178"></span>
<span class="lb" data-page="17b.178" data-line="1" id="l17b.178.1"></span>ἐμφύτου θερμασίας, ὅταν δ’ ἤδη πυρέττοντας ἐπὶ σηπεδόνι
<span class="lb" data-page="17b.178" data-line="2" id="l17b.178.2"></span>τοιούτων χυμῶν, ἐμψύχει, τὴν μὲν πυρετώδη θερμασίαν
<span class="lb" data-page="17b.178" data-line="3" id="l17b.178.3"></span>σβεννὺς, αὐξάνων δὲ τὴν οἰκείαν. ἡνίκα δὲ πυρετοῦ χωρὶς
<span class="lb" data-page="17b.178" data-line="4" id="l17b.178.4"></span>ἢ καὶ σὺν πυρετῷ χολώδεις πλεονάζωσι χυμοὶ, διακρῖναι
<span class="lb" data-page="17b.178" data-line="5" id="l17b.178.5"></span>μὲν αὐτοὺς εἶτ’ ἐκκρῖναι δυνηθεὶς, εἰς συμμετρίαν ὑγιεινῆς
<span class="lb" data-page="17b.178" data-line="6" id="l17b.178.6"></span>κράσεως ἐπανάγει τὸ σῶμα. μὴ δυνηθεὶς δὲ ταῦτα ἐργάσασθαι
<span class="lb" data-page="17b.178" data-line="7" id="l17b.178.7"></span>τὴν αὐτὴν φυλάττει κρᾶσιν. εἰ δ’ ἐπὶ φλεγμονῇ
<span class="lb" data-page="17b.178" data-line="8" id="l17b.178.8"></span>σπλάγχνου πυρέττων τις ἐν ἀρχῇ τοῦ παροξυσμοῦ καθυπνώσειεν,
<span class="lb" data-page="17b.178" data-line="9" id="l17b.178.9"></span>αὐξήσας τὴν φλεγμονὴν ὁ ἄκαιρος οὗτος ὕπνος,
<span class="lb" data-page="17b.178" data-line="10" id="l17b.178.10"></span>ἅμ’ αὐτῇ καὶ τὸν πυρετὸν αὐξήσει, κἀκ τοῦδε θερμότερον
<span class="lb" data-page="17b.178" data-line="11" id="l17b.178.11"></span>ἐργάσεται τὸ σῶμα, θερμῷ παρὰ φύσιν. ἐγχωρεῖ μέντοι
<span class="lb" data-page="17b.178" data-line="12" id="l17b.178.12"></span>καθ’ ἕνα τρόπον ἐνίοτε θερμότερόν τε καὶ ψυχρότερον ἅμα
<span class="lb" data-page="17b.178" data-line="13" id="l17b.178.13"></span>γίνεσθαι τὸ σῶμα διὰ τὸν ὕπνον, ἐπειδὴ τῆς κατὰ τὸ σῶμα
<span class="lb" data-page="17b.178" data-line="14" id="l17b.178.14"></span>θερμασίας διττόν ἐστι τὸ γένος, ἓν μὲν οἰκεῖόν τε καὶ σύμφυτον,
<span class="lb" data-page="17b.178" data-line="15" id="l17b.178.15"></span>ἕτερον δὲ ἀλλότριόν τε καὶ παρὰ φύσιν. ὅταν οὖν
<span class="lb" data-page="17b.178" data-line="16" id="l17b.178.16"></span>αὐτῶν τὸ μὲν αὐξήσῃ τε καὶ ῥώσῃ, τὸ δὲ καθάρῃ τε καὶ
<span class="lb" data-page="17b.178" data-line="17" id="l17b.178.17"></span>μαράνῃ, πῶς οὐκ ἄν τις εὐλόγως φαίη καθ’ ἕνα χρόνον
<span class="lb" data-page="17b.178" data-line="18" id="l17b.178.18"></span><span class="milestone ed1page" data-n="5.500" data-unit="ed1page" id="ed1page.5.500"></span>ἐξ ὕπνου θερμότερον ἅμα καὶ ψυχρότερον ἑαυτοῦ γεγονέναι
<span class="pb" data-page="17b.179" id="p17b.179"></span>
<span class="lb" data-page="17b.179" data-line="1" id="l17b.179.1"></span>τὸ σῶμα. ταῦτα δὲ οὐδὲ γινώσκουσι τὴν ἀρχὴν οἱ
<span class="lb" data-page="17b.179" data-line="2" id="l17b.179.2"></span>πολλοὶ τῶν ἐξηγησαμένων τὰ Ἱπποκράτους βιβλία. μάθοις
<span class="lb" data-page="17b.179" data-line="3" id="l17b.179.3"></span>δ’ ἂν οὕτως ἔχον ὃ λέγω καθ’ ὧν ἐγκαλεῖ Λύκος λόγων ἐν
<span class="lb" data-page="17b.179" data-line="4" id="l17b.179.4"></span>ἀφορισμοῖς <span class="milestone ed2page" data-n="9.494" data-unit="ed2page" id="ed2page.9.494"></span>αὐτῷ γράψαντι, τὰ αὐξανόμενα πλεῖστον
<span class="lb" data-page="17b.179" data-line="5" id="l17b.179.5"></span>ἔχειν τὸ ἔμφυτον θερμόν. ἀλλ’ ὅτι γε δι’ ἄγνοιαν ὧν ὁ
<span class="lb" data-page="17b.179" data-line="6" id="l17b.179.6"></span>Ἱπποκράτης ὀρθῶς ἔγραψε περὶ τῆς κατὰ τὰς θερμασίας
<span class="lb" data-page="17b.179" data-line="7" id="l17b.179.7"></span>διαφορᾶς ἐπηρεάζειν αὐτὸν ἐτόλμησε, δι’ ἑνὸς ὅλου βιβλίου
<span class="lb" data-page="17b.179" data-line="8" id="l17b.179.8"></span>δέδεικται τὴν ἐπιγραφὴν ἔχοντος ὅτι μηδὲν ἡμάρτηται κατὰ
<span class="lb" data-page="17b.179" data-line="9" id="l17b.179.9"></span>τὸν ἀφορισμὸν οὗ ἡ ἀρχὴ, τὰ αὐξανόμενα, πλεῖστον ἔχει
<span class="lb" data-page="17b.179" data-line="10" id="l17b.179.10"></span>τὸ ἔμφυτον θερμὸν, πλείστης οὖν δεῖται τροφῆς.
</p>
<span class="lb rule" data-page="17b.179" data-line="11" id="l17b.179.11"></span>
          </article>

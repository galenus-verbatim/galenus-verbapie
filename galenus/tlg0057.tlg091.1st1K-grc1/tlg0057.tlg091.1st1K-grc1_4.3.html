<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:4.3">
<span class="pb page1" data-page="17b.124" id="p17b.124"></span>
<span class="milestone ed1page page1" data-n="5.492" data-unit="ed1page" id="ed1page.5.492"></span>
<span class="milestone ed2page page1" data-n="9.476" data-unit="ed2page" id="ed2page.9.476"></span>
<span class="lb head" data-page="17b.124" data-line="15" id="l17b.124.15"></span>
            <blockquote class="quote lemma">
<span class="lb" data-page="17b.124" data-line="16" id="l17b.124.16"></span>Ὧι τὸ ἔντερον ἐπὶ δεξιὰ, ἀρθριτικὸς ἐγένετο, ἦν ἡσυχώτερος.
<span class="lb" data-page="17b.124" data-line="17" id="l17b.124.17"></span>ἐπεὶ δὲ τοῦτο ἰητρεύθη, ἐπιπονώτερος.
</blockquote>
<span class="lb rule" data-page="17b.124" data-line="18" id="l17b.124.18"></span>
              <span class="pb" data-page="17b.125" id="p17b.125"></span>
            <p>
<span class="lb" data-page="17b.125" data-line="1" id="l17b.125.1"></span>Διττὴ κᾀνταῦθά ἐστιν ἡ γραφὴ τὴν διάνοιαν ὑπαλλάττουσα,
<span class="lb" data-page="17b.125" data-line="2" id="l17b.125.2"></span>παλαιοτέρα μὲν ἡ μετὰ τοῦ ν κατὰ τὴν πρώτην
<span class="lb" data-page="17b.125" data-line="3" id="l17b.125.3"></span>συλλαβὴν τοῦ ἔντερον ὀνόματος. ὕστερον δὲ προστεθεῖσα ἡ
<span class="lb" data-page="17b.125" data-line="4" id="l17b.125.4"></span>ἄνευ τοῦ ν βουλομένων τῶν οὕτω γραψάντων, ἐπὶ τῶν παρ’ οὖς
<span class="lb" data-page="17b.125" data-line="5" id="l17b.125.5"></span>συνισταμένων εἰρῆσθαι τὸ ἕτερον, ὥσπερ γε πάλιν τῶν τὸ
<span class="lb" data-page="17b.125" data-line="6" id="l17b.125.6"></span>ἔντερον ἤτοι γ’ ἐπὶ τῶν ἀλγησάντων τὸ ἔντερον ἢ κἀπὶ τῶν
<span class="lb" data-page="17b.125" data-line="7" id="l17b.125.7"></span>τεινομένων τὸ ἔντερον. ἔντερον δ’ εἰρῆσθαι ἑνικῶς, ἔνιοι
<span class="lb" data-page="17b.125" data-line="8" id="l17b.125.8"></span>μὲν τὸ κῶλον ἐνόμισαν, ἔνιοι δὲ τὸ τυφλόν. ὃ δὴ καὶ ῥᾷον
<span class="lb" data-page="17b.125" data-line="9" id="l17b.125.9"></span>ὀλισθαίνει εἰς τὸν ὄσχεον ὡς ἂν ἀπολελυμένον. ὅτι μὲν οὖν
<span class="lb" data-page="17b.125" data-line="10" id="l17b.125.10"></span>ἀπολέλυται τοῦτο μόνον τὸ ἔντερον, ἁπάντων τῶν ἄλλων
<span class="lb" data-page="17b.125" data-line="11" id="l17b.125.11"></span>ὑπὸ τοῦ μεσεντερίου δεδεγμένων τε καὶ συνεχομένων, ἀληθεύουσιν.
<span class="lb" data-page="17b.125" data-line="12" id="l17b.125.12"></span>εἰ δὲ διὰ τοῦτο κατενεχθὲν εἰς τὸ ὄσχεον ὁ ἀρθριτικὸς
<span class="lb" data-page="17b.125" data-line="13" id="l17b.125.13"></span>ἐῤῥαστώνησεν, εἶτ’ αὖθις αὐτοῦ θεραπευθέντος ἐν
<span class="lb" data-page="17b.125" data-line="14" id="l17b.125.14"></span>τοῖς αὐτοῖς ἐγένετο μαντείας δεῖται. πιθανώτερον γοῦν
<span class="lb" data-page="17b.125" data-line="15" id="l17b.125.15"></span>ἐστιν ἐπὶ τοῦ τὸ κῶλον ἀλγήσαντος εἰρῆσθαι τὸν λόγον.
<span class="lb" data-page="17b.125" data-line="16" id="l17b.125.16"></span>εἰκὸς γὰρ ἦν κουφισθῆναι τῶν ἀρθριτικῶν ἀλγημάτων αὐτόν.
<span class="pb" data-page="17b.126" id="p17b.126"></span>
<span class="lb" data-page="17b.126" data-line="1" id="l17b.126.1"></span>ἑνὶ μὲν λόγῳ καθ’ ὃν αὐτὸς ἔφη πόνων ἅμα γινομένων, μὴ
<span class="lb" data-page="17b.126" data-line="2" id="l17b.126.2"></span>κατὰ τὸν αὐτὸν τόπον, ὁ σφοδρότερος ἀμαυροῖ τὸν ἕτερον.
<span class="lb" data-page="17b.126" data-line="3" id="l17b.126.3"></span>ἑτέρῳ δ’ ὅτι τῶν εἰς ἄρθρα ῥεόντων χυμῶν, ἐπὶ τὸ κῶλον
<span class="lb" data-page="17b.126" data-line="4" id="l17b.126.4"></span>ἐγένετο μετάστασις. ἔνιοι δὲ τῶν ἐξηγητῶν τὸν ἀρθριτικὸν
<span class="lb" data-page="17b.126" data-line="5" id="l17b.126.5"></span>τοῦτον ἰσχιαδικὸν εἶναί φασι καὶ διὰ τοῦτο κατελθόντος
<span class="lb" data-page="17b.126" data-line="6" id="l17b.126.6"></span>τοῦ τυφλοῦ ἐντέρου ῥᾳστωνῆσαι, μηκέτι θλιβομένου τε καὶ
<span class="lb" data-page="17b.126" data-line="7" id="l17b.126.7"></span>βαρυνομένου τοῦ ἰσχίου, παρὰ τὸ τῶν Ἑλλήνων ἔθος ὀνομάζειν
<span class="lb" data-page="17b.126" data-line="8" id="l17b.126.8"></span>βουλόμενοι τὸν ἰσχιαδικὸν ἀρθριτικόν. ἄχρι μὲν οὖν
<span class="lb" data-page="17b.126" data-line="9" id="l17b.126.9"></span>αἱ δεῦρο ῥήσεις ἅπασαι κἀν τῷ περὶ χυμῶν, ἐπὶ τῇ τελευτῇ
<span class="lb" data-page="17b.126" data-line="10" id="l17b.126.10"></span>τοῦ βιβλίου γεγραμμέναι εἰσί. μεταβήσομαι δ’ ἤδη πρὸς
<span class="lb" data-page="17b.126" data-line="11" id="l17b.126.11"></span>τὰς ἐν μόνῳ τῷ προκειμένῳ πράγματι ἐγκειμένας.
<span class="lb rule" data-page="17b.126" data-line="12" id="l17b.126.12"></span>
</p>
          </article>

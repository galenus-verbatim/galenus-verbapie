<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:4.30">
<span class="pb page1" data-page="17b.217" id="p17b.217"></span>
<span class="milestone ed1page page1" data-n="5.505" data-unit="ed1page" id="ed1page.5.505"></span>
<span class="milestone ed2page page1" data-n="9.506" data-unit="ed2page" id="ed2page.9.506"></span>
<span class="lb head" data-page="17b.217" data-line="1" id="l17b.217.1"></span>
            <blockquote class="quote lemma">
<span class="lb" data-page="17b.217" data-line="2" id="l17b.217.2"></span>Σημεῖα θανατώδεα ἀνὰ δέρμα, θερμὸς ἀτμός. πρότερον δὲ
<span class="lb" data-page="17b.217" data-line="3" id="l17b.217.3"></span>ῥὶς ψυχρὸν πνεῦμα ἀφίησιν.
</blockquote>
<span class="lb rule" data-page="17b.217" data-line="4" id="l17b.217.4"></span>
            <p>
<span class="lb" data-page="17b.217" data-line="5" id="l17b.217.5"></span><span class="milestone ed2page" data-n="9.507" data-unit="ed2page" id="ed2page.9.507"></span>Ἐάν τε κατ’ αἰτιατικὰς πτώσεις γεγραμμένον
<span class="lb" data-page="17b.217" data-line="6" id="l17b.217.6"></span>ᾖ, θερμὸν ἀτμὸν, ἐάν τε κατ’ εὐθείας θερμὸς ἀτμὸς, ἑκατέρως
<span class="lb" data-page="17b.217" data-line="7" id="l17b.217.7"></span>δὲ προσυπακούεται. βούλεται γὰρ ὁ νοῦς τῆς λέξεως
<span class="lb" data-page="17b.217" data-line="8" id="l17b.217.8"></span>εἶναι τοιοῦτος, ἐκ τῶν θανατωδῶν σημείων ἐστὶ καὶ ταῦτα,
<span class="lb" data-page="17b.217" data-line="9" id="l17b.217.9"></span>θερμὸν ἀτμὸν ἐκκενοῦσθαι διὰ τοῦ δέρματος ἐπὶ προηγησαμένῳ
<span class="lb" data-page="17b.217" data-line="10" id="l17b.217.10"></span>ψυχρῷ πνεύματι κατὰ τὴν ἐκπνοήν. εἰ δὲ καὶ κατ’
<span class="lb" data-page="17b.217" data-line="11" id="l17b.217.11"></span>εὐθείας πτώσεις θέλεις ἑρμηνεῦσαι τὴν αὐτὴν διάνοιαν, οὕτως
<span class="lb" data-page="17b.217" data-line="12" id="l17b.217.12"></span>ἂν εἴποις, μάλιστα σημεῖα θανατώδη, διὰ τοῦ δέρματος
<span class="lb" data-page="17b.217" data-line="13" id="l17b.217.13"></span>θερμὸς ἀτμὸς ἐκκενούμενος ἐπὶ προηγησαμένῳ ψυχρῷ
<span class="lb" data-page="17b.217" data-line="14" id="l17b.217.14"></span>πνεύματι κατὰ τὴν ἐκπνοήν. ἀλλὰ τοῦτο μὲν αὐτὸ τῆς
<span class="lb" data-page="17b.217" data-line="15" id="l17b.217.15"></span>ψυχρᾶς ἐκπνοῆς, ὅτι τῶν ὀλεθριωτάτων ἐστὶ καὶ κατὰ τὸ
<span class="lb" data-page="17b.217" data-line="16" id="l17b.217.16"></span>προγνωστικὸν εἴρητο κατὰ τήνδε τὴν λέξιν, ψυχρὸν δὲ
<span class="lb" data-page="17b.217" data-line="17" id="l17b.217.17"></span>ἐκπνεόμενον ἐκ τῶν ῥινῶν καὶ τοῦ στόματος ὀλέθριον
<span class="pb" data-page="17b.218" id="p17b.218"></span>
<span class="lb" data-page="17b.218" data-line="1" id="l17b.218.1"></span>κάρτα ἤδη γίνεται. νυνὶ δὲ προσέθηκέ τι σύμπτωμα τοῖς
<span class="lb" data-page="17b.218" data-line="2" id="l17b.218.2"></span>οὕτως ἔχουσιν, οὐκ ἀεὶ γινόμενον. ἐκρεῖ γὰρ ἀτμὸς θερμὸς
<span class="lb" data-page="17b.218" data-line="3" id="l17b.218.3"></span>ἀθρόως ἐκ τοῦ δέρματος, ἀλλ’ οὔτε πᾶσιν, ὡς ἔφην,
<span class="lb" data-page="17b.218" data-line="4" id="l17b.218.4"></span>οὔτ’ ἐν παντὶ καιρῷ καὶ ταῦτ’ ἐχρῆν διδάσκειν τοὺς ἃ μὴ
<span class="lb" data-page="17b.218" data-line="5" id="l17b.218.5"></span>δεῖ φλυαροῦντας ἐξηγητάς. ἐπ’ ἐκείνων γὰρ μόνων εὑρήσεις
<span class="lb" data-page="17b.218" data-line="6" id="l17b.218.6"></span>τὸ τοιοῦτον γινόμενον, ἐφ’ ὧν προηγήσατο τοῦ θανάτου
<span class="lb" data-page="17b.218" data-line="7" id="l17b.218.7"></span>θερμότατος πυρετὸς ἐκφρύξας τὸ τῆς καρδίας σῶμα καὶ
<span class="lb" data-page="17b.218" data-line="8" id="l17b.218.8"></span>διὰ τοῦτο καταψύξας αὐτὴν ἐπὶ τῇ τελευτῇ. λυθέντος οὖν
<span class="lb" data-page="17b.218" data-line="9" id="l17b.218.9"></span>τοῦ ζωτικοῦ τόνου, νεκρουμένης τῆς καρδίας, ἐπὶ μὲν τῶν
<span class="lb" data-page="17b.218" data-line="10" id="l17b.218.10"></span>ἄλλων ἱδρώτων γίνονται συγκοπτικοὶ, περιουσίας ὑγρῶν οὔσης
<span class="lb" data-page="17b.218" data-line="11" id="l17b.218.11"></span>κατὰ τὸ σῶμα. τοῖς δὲ ἀπὸ τοῦ διακαοῦς πυρετοῦ
<span class="lb" data-page="17b.218" data-line="12" id="l17b.218.12"></span>προεξηρασμένοις ἀντὶ τῶν ἱδρώτων ἀτμὸς θερμὸς ἁπτομένῳ
<span class="lb" data-page="17b.218" data-line="13" id="l17b.218.13"></span>σοι φανεῖται διαπνεόμενος, οὐ μὴν οὐδ’ οὗτος ἐν
<span class="lb" data-page="17b.218" data-line="14" id="l17b.218.14"></span>παντὶ καιρῷ τοῦ νοσήματος, ἀλλ’ ὁπότε τῷ χρόνῳ προήκοντι
<span class="lb" data-page="17b.218" data-line="15" id="l17b.218.15"></span>καταψύχεται τὸ δέρμα, κενωθείσης τῆς ἀτμώδους οὐσίας,
<span class="lb" data-page="17b.218" data-line="16" id="l17b.218.16"></span>ἥτις ὑπὸ τοῦ διακαοῦς πυρετοῦ λεπτυνομένων τῶν χυμῶν
<span class="lb" data-page="17b.218" data-line="17" id="l17b.218.17"></span>ἤθροιστο κατὰ τὸν νοσοῦντα χρόνον. οὐ γὰρ δὴ κατ’ ἐκεῖνόν
<span class="lb" data-page="17b.218" data-line="18" id="l17b.218.18"></span>γε τὸν καιρὸν, ἐν ᾧ συμβαίνει νεκροῦσθαι τὴν καρδίαν,
<span class="pb" data-page="17b.219" id="p17b.219"></span>
<span class="lb" data-page="17b.219" data-line="1" id="l17b.219.1"></span>οἷόν τε γεννηθῆναι μὴ ὅτι θερμὸν ἀτμὸν, ἀλλὰ μηδὲ ψυχρὸν
<span class="lb" data-page="17b.219" data-line="2" id="l17b.219.2"></span>ἢ χλιαρόν. ἅπασα μὲν οὖν καρδία πλησίον τοῦ θανάτου
<span class="lb" data-page="17b.219" data-line="3" id="l17b.219.3"></span>ψυχρὰν ἴσχει δυσκρασίαν, οὐ μὴν ἐν ἁπάσῃ γε νόσῳ
<span class="lb" data-page="17b.219" data-line="4" id="l17b.219.4"></span>θανατώδει τοιαύτη διὰ παντός ἐστιν, ἀλλ’, ὡς εἴρηται, θερμοτάτη
<span class="lb" data-page="17b.219" data-line="5" id="l17b.219.5"></span>πολλάκις ἐν τοῖς περικαεστάτοις. ὅταν οὖν νοσῇ
<span class="lb" data-page="17b.219" data-line="6" id="l17b.219.6"></span>ψυχρὰν δυσκρασίαν ἡ καρδία, τὸν θερμὸν ἀτμὸν οὐκ ἂν
<span class="lb" data-page="17b.219" data-line="7" id="l17b.219.7"></span>εὕροις ἐκκενούμενον, ὅταν ἐγγὺς τοῦ θανάτου γενόμενος ὁ
<span class="lb" data-page="17b.219" data-line="8" id="l17b.219.8"></span>κάμνων ἄρξηται ψυχρὸν ἐκπνεῖν, οὐδὲ προλελέπτυνται τοῖς
<span class="lb" data-page="17b.219" data-line="9" id="l17b.219.9"></span>οὕτως ἔχουσι τὰ ὑγρὰ, μήτε πυρετὸν διακαῆ πυρέξασι μήτε
<span class="lb" data-page="17b.219" data-line="10" id="l17b.219.10"></span>χυμοὺς ἔχουσι χολώδεις, θερμοὺς μὲν τῇ κράσει, λεπτοὺς
<span class="lb" data-page="17b.219" data-line="11" id="l17b.219.11"></span>δὲ τῇ συστάσει. ἐν γὰρ ταῖς ψυχραῖς δυσκρασίαις οἱ φλεγματώδεις
<span class="lb" data-page="17b.219" data-line="12" id="l17b.219.12"></span>καὶ ὠμοὶ καὶ παχεῖς καὶ ὅλως ψυχροὶ χυμοὶ
<span class="lb" data-page="17b.219" data-line="13" id="l17b.219.13"></span>πλεονάζουσιν, οὐχ οἱ χολώδεις καὶ θερμοὶ καὶ λεπτοί.
</p>
<span class="lb rule" data-page="17b.219" data-line="14" id="l17b.219.14"></span>
          </article>

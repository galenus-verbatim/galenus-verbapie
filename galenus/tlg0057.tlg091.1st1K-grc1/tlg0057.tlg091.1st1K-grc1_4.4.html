<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:4.4">
<span class="pb page1" data-page="17b.126" id="p17b.126"></span>
<span class="milestone ed1page page1" data-n="5.492" data-unit="ed1page" id="ed1page.5.492"></span>
<span class="milestone ed2page page1" data-n="9.476" data-unit="ed2page" id="ed2page.9.476"></span>
<span class="lb head" data-page="17b.126" data-line="13" id="l17b.126.13"></span>
            <blockquote class="quote lemma">
<span class="lb" data-page="17b.126" data-line="14" id="l17b.126.14"></span>Ἡ Ἀγήσιος, κόρη μὲν ἐοῦσα, πυκνοπνεύματος ἦν. γυνὴ
<span class="lb" data-page="17b.126" data-line="15" id="l17b.126.15"></span>δὲ γενομένη, ἐκ τόκου οὐ πάλαι ἐπίπονος ἐοῦσα οὐ πάνυ
<span class="pb" data-page="17b.127" id="p17b.127"></span>
<span class="lb" data-page="17b.127" data-line="1" id="l17b.127.1"></span>ἐπὶ πλέον ᾖρον ἄχθος μέγα, αὐτίκα μὲν ἐδόκεε ψοφῆσαί
<span class="lb" data-page="17b.127" data-line="2" id="l17b.127.2"></span>τι κατὰ τὸ στῆθος, τῇ δ’ ὑστεραίᾳ ἄσθματα εἶχε καὶ
<span class="lb" data-page="17b.127" data-line="3" id="l17b.127.3"></span>ἤλγεεν ἰσχίον τὸ δεξιόν. ὁκότε τοῦτο πονέοι, τότε καὶ
<span class="lb" data-page="17b.127" data-line="4" id="l17b.127.4"></span>τὸ ἆσθμα εἶχε, παυσαμένου δὲ ἐπαύσατο, ἔπτυσεν ἀφρώδεα.
<span class="lb" data-page="17b.127" data-line="5" id="l17b.127.5"></span>ἀρχομένη δὲ ἀνθηρά. κατασταθὲν δὲ ἐμέσματι
<span class="lb" data-page="17b.127" data-line="6" id="l17b.127.6"></span>χολώδει ἐῴκει λεπτῷ, οἱ πόνοι δὲ μάλιστα ὁκότε πονοίη
<span class="lb" data-page="17b.127" data-line="7" id="l17b.127.7"></span>τῇ χειρί.
</blockquote>
<span class="lb rule" data-page="17b.127" data-line="8" id="l17b.127.8"></span>
            <p>
<span class="lb" data-page="17b.127" data-line="9" id="l17b.127.9"></span><span class="milestone ed2page" data-n="9.477" data-unit="ed2page" id="ed2page.9.477"></span>Πνεῦμα τὴν ἀναπνοὴν ὀνομάζοντος αὐτοῦ πολλάκις
<span class="lb" data-page="17b.127" data-line="10" id="l17b.127.10"></span>ἠκούσαμεν, ὥστε καὶ τὴν πυκνοπνεύματον ἡγητέον εἰρῆσθαι
<span class="lb" data-page="17b.127" data-line="11" id="l17b.127.11"></span>τὴν πυκνὸν ἀναπνέουσαν. οἶς δ’ ἂν ἱκανῶς αὐξηθῇ
<span class="lb" data-page="17b.127" data-line="12" id="l17b.127.12"></span>τὸ τοιοῦτο τῆς δυσπνοίας εἶδος, ἆσθμα καὶ ὀρθόπνοια
<span class="lb" data-page="17b.127" data-line="13" id="l17b.127.13"></span>τὸ πάθος ὀνομάζεται, χωρὶς πυρετοῦ δηλονότι γενόμενον,
<span class="lb" data-page="17b.127" data-line="14" id="l17b.127.14"></span>ἤτοι παχέων καὶ γλίσχρων χυμῶν καταλαμβανόντων τὰς
<span class="lb" data-page="17b.127" data-line="15" id="l17b.127.15"></span>ὁδοὺς τοῦ πνεύματος ἤ τινος ἀπέπτου φύματος ἐν τῷ πνεύμονι
<span class="lb" data-page="17b.127" data-line="16" id="l17b.127.16"></span>συστάντος. οὖσα δὲ καὶ πρόσθεν αὐτὴ δύσπνους, ἐπίπονος
<span class="lb" data-page="17b.127" data-line="17" id="l17b.127.17"></span>ἐγένετο μετὰ τὸν τόκον. εἰ μὲν οὖν μηδὲν εἰρηκὼς
<span class="pb" data-page="17b.128" id="p17b.128"></span>
<span class="lb" data-page="17b.128" data-line="1" id="l17b.128.1"></span>περὶ τῆς δυσπνοίας, ἐπίπονον ἔφησεν αὐτὴν γεγονέναι, πιθανὸν
<span class="lb" data-page="17b.128" data-line="2" id="l17b.128.2"></span>ἂν ἦν ἀκοῦσαι τῷ παντὶ σώματι κοπώδη σχεῖν αἴσθησιν
<span class="lb" data-page="17b.128" data-line="3" id="l17b.128.3"></span>τὴν γυναῖκα ταύτην. ἐπεὶ δὲ πυκνοπνεύματον αὐτὴν
<span class="lb" data-page="17b.128" data-line="4" id="l17b.128.4"></span>εἶπεν εἶναι, προσηκόντως ἄν τις ἀκούσειεν ἐπὶ τοῦ
<span class="lb" data-page="17b.128" data-line="5" id="l17b.128.5"></span>θώρακος εἰρῆσθαι τὸν πόνον γεγονέναι. μετρίου δ’ ὄντος
<span class="lb" data-page="17b.128" data-line="6" id="l17b.128.6"></span>αὐτοῦ συνέβη τι καὶ ἄλλο σύμπτωμα τοιόνδε. βάρος τι
<span class="lb" data-page="17b.128" data-line="7" id="l17b.128.7"></span>διὰ τῶν χειρῶν ἀραμένη παραχρῆμα μὲν ᾔσθετό τινος ἐν
<span class="lb" data-page="17b.128" data-line="8" id="l17b.128.8"></span>τῷ στήθει ψόφου, ῥαγέντος ὡς εἰκὸς τοῦ φύματος, τῇ δ’
<span class="lb" data-page="17b.128" data-line="9" id="l17b.128.9"></span>ὑστεραίᾳ διαδοθέντος ἕως τῆς τραχείας ἀρτηρίας, τοῦ περιεχομένου
<span class="lb" data-page="17b.128" data-line="10" id="l17b.128.10"></span>κατὰ τὸ φῦμα χυμοῦ, τήν τε τοῦ πνεύματος
<span class="lb" data-page="17b.128" data-line="11" id="l17b.128.11"></span>πυκνότητα ἐπισταθῆναι συνέβη καὶ μηκέθ’ ἁπλῶς εἶναι πυκνόπνοιαν,
<span class="lb" data-page="17b.128" data-line="12" id="l17b.128.12"></span>ἀλλ’ ἤδη τὸ καλούμενον ἆσθμα. κατὰ βραχὺ
<span class="lb" data-page="17b.128" data-line="13" id="l17b.128.13"></span>δ’ ἀναπτυσθέντος τούτου, τελέως ἐπαύσατο τῇ γυναικὶ ταὐτῇ
<span class="lb" data-page="17b.128" data-line="14" id="l17b.128.14"></span>τὰ τὰς δυσπνοίας. ἄχρι μὲν δὴ τούτου ζήτημ’ οὐδέν
<span class="lb" data-page="17b.128" data-line="15" id="l17b.128.15"></span>ἐστιν, ἀλλ’ εὐλόγως ἅπαντα γέγονε. διὰ τί δὲ συνεπετάθη
<span class="lb" data-page="17b.128" data-line="16" id="l17b.128.16"></span>τε καὶ συνεῤῥᾳστώνησε τοῖς κατὰ θώρακα τὸ ἰσχίον εἰκότως
<span class="pb" data-page="17b.129" id="p17b.129"></span>
<span class="lb" data-page="17b.129" data-line="1" id="l17b.129.1"></span>ἄν τις ζητήσειεν, οὐκ οὔσης τινὸς κοινωνίας ἰσχίῳ
<span class="lb" data-page="17b.129" data-line="2" id="l17b.129.2"></span>πρὸς θώρακα, καθάπερ ἐστὶ τοῖς γεννικοῖς μορίοις. ἴσως
<span class="lb" data-page="17b.129" data-line="3" id="l17b.129.3"></span>οὖν ἀσθενέστερον ἔχουσα τὸ ἰσχίον ἤλγησε, κατὰ τὸν αὐτὸν
<span class="lb" data-page="17b.129" data-line="4" id="l17b.129.4"></span>χρόνον ἀφικομένων τινῶν χυμῶν εἰς αὐτὸ περιττῶν.
<span class="lb" data-page="17b.129" data-line="5" id="l17b.129.5"></span>οὐ γὰρ ἀναφαίνεται τοῖς κοινωνίαν ἔχουσι φυσικὴν μορίοις
<span class="lb" data-page="17b.129" data-line="6" id="l17b.129.6"></span>ἡ συμπάθεια γινομένη, φθασάντων ἐνίοτε δέξασθαι τῶν
<span class="lb" data-page="17b.129" data-line="7" id="l17b.129.7"></span>ἀσθενῶν τὴν περιουσίαν, τῶν λυπούντων χυμῶν φύσιν ἐνδεικνυμένη.
<span class="lb" data-page="17b.129" data-line="8" id="l17b.129.8"></span>τὰ μὲν γὰρ ἀφρώδη φλεγματικὸν εἶναι δηλοῖ
<span class="lb" data-page="17b.129" data-line="9" id="l17b.129.9"></span>τὸν χυμὸν, τὰ δὲ ἀνθηρὰ τὸ αἷμα πλεονάζειν, ὥσπερ γε τὰ
<span class="lb" data-page="17b.129" data-line="10" id="l17b.129.10"></span>ὠχρὰ τὴν ὠχρὰν καὶ ξανθὴν ὀνομαζομένην χολὴν, κατὰ δὲ
<span class="lb" data-page="17b.129" data-line="11" id="l17b.129.11"></span>τὸν αὐτὸν τρόπον καὶ τὰ μέλανα τὴν μέλαιναν. λέλεκται
<span class="lb" data-page="17b.129" data-line="12" id="l17b.129.12"></span>δ’ ἤδη πολλάκις ὡς ὅταν ἁπλῶς εἴπῃ χολώδη, τὴν ὠχράν
<span class="lb" data-page="17b.129" data-line="13" id="l17b.129.13"></span>τε καὶ ξάνθην ὀνομαζομένην σημαίνει χολὴν, ᾗ πλέον τῶν
<span class="lb" data-page="17b.129" data-line="14" id="l17b.129.14"></span>ἄλλων χολῶν τὴν χρόαν προσγράφει. καὶ γὰρ ἰώδης ἐμεῖται
<span class="lb" data-page="17b.129" data-line="15" id="l17b.129.15"></span>χολὴ καὶ ὑπέρυθρος καὶ μέλαινα καὶ ὀρφνώδης. τὸ δ’
<span class="lb" data-page="17b.129" data-line="16" id="l17b.129.16"></span>ἐπὶ τῇ τελευτῇ τῆς ῥήσεως προσγεγραμμένον ὡς ἐπόνει μᾶλλον
<span class="lb" data-page="17b.129" data-line="17" id="l17b.129.17"></span>ἐν ταῖς τῆς χειρὸς ἐνεργείαις, πρὸς ἔνδειξιν τῆς συμπαθείας ﻿
<span class="pb" data-page="17b.130" id="p17b.130"></span>
<span class="lb" data-page="17b.130" data-line="1" id="l17b.130.1"></span>εἴρηται. ἀκηκόατε δ’ ἤδη καὶ κατ’ ἄλλον λόγον,
<span class="lb" data-page="17b.130" data-line="2" id="l17b.130.2"></span>ὁπότε τὰ τοῦ θώρακος ἄνω πάσχοι, κατὰ τὸ πρῶτόν τε
<span class="lb" data-page="17b.130" data-line="3" id="l17b.130.3"></span>καὶ δεύτερον μεσοπλεύριον, εὐλόγως τὰς χεῖρας εἰς συμπάθειαν
<span class="lb" data-page="17b.130" data-line="4" id="l17b.130.4"></span>ἔρχεσθαι νεύρων εἰς αὐτὰς ἀφικνουμένων ἐκ τούτων
<span class="lb" data-page="17b.130" data-line="5" id="l17b.130.5"></span>τῶν μεσοπλευρίων. εἰκὸς δέ ἐστι καὶ ῥαγῆναι κατὰ τὸ δεξιὸν
<span class="lb" data-page="17b.130" data-line="6" id="l17b.130.6"></span>μέρος τοῦ θώρακος, ἡνίκα τὸ ἄχθος ἀνῃρεῖτο καὶ διὰ
<span class="lb" data-page="17b.130" data-line="7" id="l17b.130.7"></span>τοῦτο κατ’ εὐθυωρίαν ἰσχίον παθεῖν τὸ δεξιόν. καὶ εἴπερ
<span class="lb" data-page="17b.130" data-line="8" id="l17b.130.8"></span>τῷ γενομένῳ πάθει τῶν νεύρων, ἐν τῷ βάρος ἆραι τὴν γυναῖκα,
<span class="lb" data-page="17b.130" data-line="9" id="l17b.130.9"></span>συνέπαθεν ὁ θώραξ τῇ χειρὶ, πιθανόν ἐστι κατ’
<span class="lb" data-page="17b.130" data-line="10" id="l17b.130.10"></span>ἐκεῖνα μάλιστα τὰ μέρη <span class="milestone ed2page" data-n="9.478" data-unit="ed2page" id="ed2page.9.478"></span>παθεῖν αὐτὸν ὅθεν ἡ τῶν
<span class="lb" data-page="17b.130" data-line="11" id="l17b.130.11"></span>νεύρων ἐστὶν ἔκφυσις ἐπὶ τὰς χεῖρας.
</p>
<span class="lb rule" data-page="17b.130" data-line="12" id="l17b.130.12"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:4.7">
<span class="pb page1" data-page="17b.133" id="p17b.133"></span>
<span class="milestone ed1page page1" data-n="5.493" data-unit="ed1page" id="ed1page.5.493"></span>
<span class="milestone ed2page page1" data-n="9.478" data-unit="ed2page" id="ed2page.9.478"></span>
<span class="lb head" data-page="17b.133" data-line="4" id="l17b.133.4"></span>
            <blockquote class="quote lemma">
<span class="lb" data-page="17b.133" data-line="5" id="l17b.133.5"></span>Τὰ κῶλα ἔχει οἷα κυνὸς, μείζω δὲ ἤρτηται ἐκ τῶν μεσοκώλων.
<span class="lb" data-page="17b.133" data-line="6" id="l17b.133.6"></span>ταῦτα δὲ ἐκ νεύρων ἀπὸ τῆς ῥάχιος ἐπὶ τὴν
<span class="lb" data-page="17b.133" data-line="7" id="l17b.133.7"></span>γαστέρα.
</blockquote>
<span class="lb rule" data-page="17b.133" data-line="8" id="l17b.133.8"></span>
            <p>
<span class="lb" data-page="17b.133" data-line="9" id="l17b.133.9"></span><span class="milestone ed2page" data-n="9.479" data-unit="ed2page" id="ed2page.9.479"></span>Εὔδηλον ὅτι καὶ ταῦτα ἔγραψεν εἰς ἀνάμνησιν
<span class="lb" data-page="17b.133" data-line="10" id="l17b.133.10"></span>ἑαυτῷ, τῶν ἀνατομικῶν ὄντα θεωρημάτων. ὁ γὰρ ἄνθρωπος
<span class="lb" data-page="17b.133" data-line="11" id="l17b.133.11"></span>ὁμοίαν ἔχει κυνὶ τὴν τῶν κώλων φύσιν, ἀλλὰ καὶ
<span class="lb" data-page="17b.133" data-line="12" id="l17b.133.12"></span>μείζω φησὶν εἶναι αὐτὰ καὶ ἠρτῆσθαι ἐκ τῶν μεσοκώλων
<span class="lb" data-page="17b.133" data-line="13" id="l17b.133.13"></span>ὡς εἰ τὴν μεσεντερίων εἰρήκει, γενικώτερον μὲν γὰρ ὄνομα
<span class="lb" data-page="17b.133" data-line="14" id="l17b.133.14"></span>τὸ τῶν μεσεντερίων ἐστὶν, εἰδικώτερον δὲ τὸ τῶν μεσοκώλων.
<span class="lb" data-page="17b.133" data-line="15" id="l17b.133.15"></span>τοιοῦτον δὲ ἄλλο περὶ τῶν κατὰ τὴν νῆστιν ἐντέρων
<span class="lb" data-page="17b.133" data-line="16" id="l17b.133.16"></span>ἢ τῶν ἄλλων λεπτῶν οὐκ ἔστιν ὄνομα. μεσονήστιον γὰρ ἤ
<span class="lb" data-page="17b.133" data-line="17" id="l17b.133.17"></span>τι τοιοῦτον οὐδεὶς εἴρηκεν. ἔστι μὲν οὖν συνεχῆ τὰ μεσεντέρια
<span class="lb" data-page="17b.133" data-line="18" id="l17b.133.18"></span>τά τε τῶν λεπτῶν καὶ τῶν παχέων· ὅμως δὲ περιγραφάς
<span class="pb" data-page="17b.134" id="p17b.134"></span>
<span class="lb" data-page="17b.134" data-line="1" id="l17b.134.1"></span>τινας ἰδίας ἔχειν φαίνεται καὶ χωρίζεσθαι μάλιστα
<span class="lb" data-page="17b.134" data-line="2" id="l17b.134.2"></span>κατὰ τὰς ἐν αὐτοῖς φλέβας. ἰδίᾳ μὲν γὰρ μία φλὲψ εἰς τὸ
<span class="lb" data-page="17b.134" data-line="3" id="l17b.134.3"></span>τῶν λεπτῶν ἐντέρων μεσεντέριον, ἰδίᾳ δὲ εἰς τὸ τῶν παχέων,
<span class="lb" data-page="17b.134" data-line="4" id="l17b.134.4"></span>ἃ δὴ κῶλα προσαγορεύουσι, κατασχίζεται, συγκατασχιζομένης
<span class="lb" data-page="17b.134" data-line="5" id="l17b.134.5"></span>ἑκατέρᾳ τῇ φλεβὶ δηλονότι καὶ ἀρτηρίης. τὸ δ’ ἄρτημα
<span class="lb" data-page="17b.134" data-line="6" id="l17b.134.6"></span>τοῦ μεσεντερίου, καθάπερ καὶ τὸ τοῦ μεσοκώλου, συνεχὲς
<span class="lb" data-page="17b.134" data-line="7" id="l17b.134.7"></span>γὰρ ὅλον ὂν, ὡς ἔφην, εἰς ἕνα τινὰ τῶν κατὰ τὴν ὀσφὺν
<span class="lb" data-page="17b.134" data-line="8" id="l17b.134.8"></span>ἀνήκει σπονδύλων μετὰ τὸ διάφραγμα κείμενον. ὑπόκειται
<span class="lb" data-page="17b.134" data-line="9" id="l17b.134.9"></span>δ’ οὗτος τῇ γαστρὶ, τότε μὲν ἄρτημα τοῦτο πᾶν ὁμοιότατόν
<span class="lb" data-page="17b.134" data-line="10" id="l17b.134.10"></span>ἐστι νεύρῳ, καίτοι σύνδεσμος ὢν τὴν οὐσίαν. ὅσα γὰρ
<span class="lb" data-page="17b.134" data-line="11" id="l17b.134.11"></span>ἐξ ὀστῶν πέφυκεν ἄναιμα σώματα, παραπλήσια τοῖς νεύροις
<span class="lb" data-page="17b.134" data-line="12" id="l17b.134.12"></span>ἐστὶ, νεῦρα συνδετικὰ προσαγορεύουσιν αὐτὰ πολλοὶ τῶν
<span class="lb" data-page="17b.134" data-line="13" id="l17b.134.13"></span>ἰατρῶν ἀντιδιαιρούμενοι τοῖς προαιρετικοῖς. εἴρηται δὲ καὶ
<span class="lb" data-page="17b.134" data-line="14" id="l17b.134.14"></span>νῦν ἐν τῇδε τῇ ῥήσει κατὰ τὴν τῶν νεύρων προσηγορίαν,
<span class="lb" data-page="17b.134" data-line="15" id="l17b.134.15"></span>διὰ τὴν ὁμοιότητα.
</p>
<span class="lb rule" data-page="17b.134" data-line="16" id="l17b.134.16"></span>
          </article>

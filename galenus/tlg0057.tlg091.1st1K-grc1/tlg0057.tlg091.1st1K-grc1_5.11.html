<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:5.11">
<span class="pb page1" data-page="17b.262" id="p17b.262"></span>
<span class="milestone ed1page page1" data-n="5.512" data-unit="ed1page" id="ed1page.5.512"></span>
<span class="milestone ed2page page1" data-n="9.523" data-unit="ed2page" id="ed2page.9.523"></span>
<span class="lb head" data-page="17b.262" data-line="16" id="l17b.262.16"></span>
            <blockquote class="quote lemma">
<span class="lb" data-page="17b.262" data-line="17" id="l17b.262.17"></span>Ψυχῆς περίπατος, φροντὶς ἀνθρώποισι.
</blockquote>
<span class="lb rule" data-page="17b.262" data-line="18" id="l17b.262.18"></span>
            <span class="pb" data-page="17b.263" id="p17b.263"></span>
            <p>
<span class="lb" data-page="17b.263" data-line="1" id="l17b.263.1"></span>Τὸν περίπατον ἀντὶ τοῦ γυμνασίου πάντες ἤκουσαν οἱ
<span class="lb" data-page="17b.263" data-line="2" id="l17b.263.2"></span>ἐξηγησάμενοι τὸ βιβλίον, ἵν’ ὁ λόγος ᾖ τοιόσδε. τοῖς ἀνθρώποις
<span class="lb" data-page="17b.263" data-line="3" id="l17b.263.3"></span>αἱ φροντίδες γυμνάσιον προσηγορίᾳ κεχρῆσθαι τῇ
<span class="lb" data-page="17b.263" data-line="4" id="l17b.263.4"></span>τοῦ περιπάτου δηλούσης τῆς φωνῆς ταύτης εἶδός τι γυμνασίου.
<span class="lb" data-page="17b.263" data-line="5" id="l17b.263.5"></span>κακοζήλου δὲ τῆς ἑρμηνείας οὔσης, εἰκότως αὐτὴν ὁ
<span class="lb" data-page="17b.263" data-line="6" id="l17b.263.6"></span>Διοσκορίδης φυλαττόμενος, οὐ περίπατον ἔγραψεν, ἀλλὰ
<span class="lb" data-page="17b.263" data-line="7" id="l17b.263.7"></span>προσθεὶς τὸ ν γράμμα, περὶ παντὸς, ὥστε γενέσθαι τὴν λέξιν
<span class="lb" data-page="17b.263" data-line="8" id="l17b.263.8"></span>τοιάνδε· ψυχῆς περὶ παντὸς φροντὶς ἀνθρώποις, ἵν’
<span class="lb" data-page="17b.263" data-line="9" id="l17b.263.9"></span>ᾖ δηλούμενον ἐξ αὐτῆς, περὶ παντὸς τοῖς ἀνθρώποις, ἀσκητέον
<span class="lb" data-page="17b.263" data-line="10" id="l17b.263.10"></span>ἐστὶ τὸν λογισμόν. αἱ γάρ τοι διανοήσεις ὀνομάζονται
<span class="lb" data-page="17b.263" data-line="11" id="l17b.263.11"></span>φροντίδες, ὅθεν καὶ τὸν Σωκράτην φροντιστὴν ἐκάλουν
<span class="lb" data-page="17b.263" data-line="12" id="l17b.263.12"></span>καὶ φροντίδας τὰ σοφὰ βουλεύματα τἀνδρὸς ὠνόμαζον, ὡς
<span class="lb" data-page="17b.263" data-line="13" id="l17b.263.13"></span>κᾀν ταῖς Ἀριστοφάνους Νεφέλαις ἔστιν εὑρεῖν, ἔνθα κωμῳδεῖ
<span class="lb" data-page="17b.263" data-line="14" id="l17b.263.14"></span>καὶ σκώπτει τὸν Σωκράτην ὡς ἀδολέσχην. εἰ δέ τῳ
<span class="lb" data-page="17b.263" data-line="15" id="l17b.263.15"></span>δόξῃ φιλοσόφου θεωρίας, οὐκ ἰατρικῆς, ὁ λόγος ἔχεσθαι,
<span class="lb" data-page="17b.263" data-line="16" id="l17b.263.16"></span>πρῶτον μὲν ἐνθυμείτω κοινὸν ἁπασῶν εἶναι τῶν λογικῶν
<span class="lb" data-page="17b.263" data-line="17" id="l17b.263.17"></span>αὐτὸ τεχνῶν ἐν αἷς τὸν λογισμὸν χρὴ γυμνάζειν, ὡς ἄλλοις
<span class="pb" data-page="17b.264" id="p17b.264"></span>
<span class="lb" data-page="17b.264" data-line="1" id="l17b.264.1"></span>τε πολλοῖς εἴρηται τῶν ἰατρῶν, Ἐρασιστράτῳ τ’ οὐκ ὀλιγάκις.
<span class="lb" data-page="17b.264" data-line="2" id="l17b.264.2"></span>ἔπειτα δὲ καὶ πάθη τινὰ γίνεται τὰ μὲν οἶον ναρκοῦντα
<span class="lb" data-page="17b.264" data-line="3" id="l17b.264.3"></span>τὸ λογιστικὸν καὶ τὸ μνημονευτικὸν τῆς ψυχῆς, τὰ
<span class="lb" data-page="17b.264" data-line="4" id="l17b.264.4"></span>δὲ καρώδη καὶ καταφορικά. τούτοις οὖν ἡγητέον ὠφελίμους
<span class="lb" data-page="17b.264" data-line="5" id="l17b.264.5"></span>εἶναι τὰς φροντίδας, ὡς ἐν ἄλλοις ἐδίδαξε, τὰς ὀξυθυμίας
<span class="lb" data-page="17b.264" data-line="6" id="l17b.264.6"></span>εἶναι χρησίμους εἰς εὐχυμίαν τε καὶ τῆς κατὰ φύσιν ἕξεως
<span class="lb" data-page="17b.264" data-line="7" id="l17b.264.7"></span>ἀνάκτησιν.
</p>
<span class="lb rule" data-page="17b.264" data-line="8" id="l17b.264.8"></span>
          </article>

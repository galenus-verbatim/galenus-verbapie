<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:5.13">
<span class="pb page1" data-page="17b.266" id="p17b.266"></span>
<span class="milestone ed1page page1" data-n="5.512" data-unit="ed1page" id="ed1page.5.512"></span>
<span class="milestone ed2page page1" data-n="9.524" data-unit="ed2page" id="ed2page.9.524"></span>
<span class="lb head" data-page="17b.266" data-line="4" id="l17b.266.4"></span>
            <blockquote class="quote lemma">
<span class="lb" data-page="17b.266" data-line="5" id="l17b.266.5"></span>Ἣν οὖς ἀλγέῃ, εἴριον περὶ τὸν δάκτυλον ἑλίξας ἐγχεῖν ἄλειφα
<span class="lb" data-page="17b.266" data-line="6" id="l17b.266.6"></span>θερμὸν, ἔπειτα ὑποθεὶς ἔσω ἐν τῷ θέναρι τὸ εἴριον
<span class="lb" data-page="17b.266" data-line="7" id="l17b.266.7"></span>ὑπὸ τὸ οὖς ἐπιθεῖναι, ὡς δοκέῃ τι οἱ ἐξιέναι, ἔπειτα
<span class="lb" data-page="17b.266" data-line="8" id="l17b.266.8"></span>ἐπὶ πῦρ ἐπιβάλλειν ἀπάτῃ.
</blockquote>
<span class="lb rule" data-page="17b.266" data-line="9" id="l17b.266.9"></span>
            <p>
<span class="lb" data-page="17b.266" data-line="10" id="l17b.266.10"></span>Ταύτην τὴν ῥῆσιν ὑπώπτευσάν τινες ὡς παρεγγεγραμμένην,
<span class="lb" data-page="17b.266" data-line="11" id="l17b.266.11"></span>οὐχ ἥκιστα διὰ τὸ προσκείμενον ἐπὶ τῷ τέλει λεξίδιον,
<span class="lb" data-page="17b.266" data-line="12" id="l17b.266.12"></span>τὴν ἀπάτην. ὁ μὲν γὰρ πρὸ αὐτῆς λόγος τοιοῦτός
<span class="lb" data-page="17b.266" data-line="13" id="l17b.266.13"></span>τίς ἐστιν ἐὰν οὖς ἀλγῇ τις, εἴριον περὶ τὸν δάκτυλον ἑλίξας
<span class="lb" data-page="17b.266" data-line="14" id="l17b.266.14"></span>δηλονότι τὸν λιχανόν· ἐγχωρεῖ δὲ καὶ περὶ τὸν ἀντίχειρα,
<span class="lb" data-page="17b.266" data-line="15" id="l17b.266.15"></span>βρέχων ἄλειφα, τουτέστιν ἤτοι ἐλαίῳ ἢ πιμελῇ τετηκυίᾳ
<span class="lb" data-page="17b.266" data-line="16" id="l17b.266.16"></span>τὸ εἴριον ἐνστάζειν εἰς τὸ οὖς, ὡς καὶ νῦν εἰώθαμεν
<span class="lb" data-page="17b.266" data-line="17" id="l17b.266.17"></span>ποιεῖν διὰ τῆς ἠμφιεσμένης εἰρίῳ μηλωτίδος, οὐ μόνον
<span class="lb" data-page="17b.266" data-line="18" id="l17b.266.18"></span>ἄλειφα, καθάπερ αὐτὸς ὠνόμασεν, ἀλλὰ καὶ πᾶν ἄλλο φάρμακον ﻿
<span class="pb" data-page="17b.267" id="p17b.267"></span>
<span class="lb" data-page="17b.267" data-line="1" id="l17b.267.1"></span>ὑγρὸν ἐγχέοντες. ἔστω δὲ δηλονότι τὸ φάρμακον ἐν
<span class="lb" data-page="17b.267" data-line="2" id="l17b.267.2"></span>ᾧ τέγγουσι, θερμαινόμενον ἐπὶ πολυχνιαίας φλογὸς ἢ ἐπὶ
<span class="lb" data-page="17b.267" data-line="3" id="l17b.267.3"></span>τοῦ καλουμένου κηρίωνος. ἐγχεῖν δ’ οὐχ ἅπαξ ἢ δὶς, ἀλλὰ
<span class="lb" data-page="17b.267" data-line="4" id="l17b.267.4"></span>πολλάκις ὡς ἀποῤῥεῖν τι πρὸς τὴν ἐκτὸς χώραν τοῦ πόρου
<span class="lb" data-page="17b.267" data-line="5" id="l17b.267.5"></span>τοῦ ἀκουστικοῦ. τὸ δ’ ἀποῤῥέον τοῦτο μὲν ἡμεῖς ἁπλῶς
<span class="lb" data-page="17b.267" data-line="6" id="l17b.267.6"></span>εἴριον ὑποτιθέντες δεχόμεθα. κελεύει δ’ ὁ Ἱπποκράτης
<span class="lb" data-page="17b.267" data-line="7" id="l17b.267.7"></span>ἐπὶ τῷ θέναρι τῆς χειρὸς ἡμῶν ἐπικεῖσθαι τοῦτο, τῆς ἀριστερᾶς
<span class="lb" data-page="17b.267" data-line="8" id="l17b.267.8"></span>χειρὸς δηλονότι τὸ ἀποῤῥέον ἐκ τοῦ ὠτὸς ὑγρὸν
<span class="lb" data-page="17b.267" data-line="9" id="l17b.267.9"></span>ἀποδεχόμενον, ᾧ καὶ δῆλον ὡς οὐχ ἅπαξ ἢ δὶς, ἀλλὰ καὶ
<span class="lb" data-page="17b.267" data-line="10" id="l17b.267.10"></span>πλεονάκις ἐγχεῖν κελεύει· τούτοις δ’ ἐφεξῆς, εἰ μὲν ἁπλῶς
<span class="lb" data-page="17b.267" data-line="11" id="l17b.267.11"></span>ἦν γεγραμμένον, ἔπειτα ἐπὶ πῦρ ἐπιβάλλειν, εὐλόγως ἂν
<span class="lb" data-page="17b.267" data-line="12" id="l17b.267.12"></span>ἔφαμεν ἐξηγεῖσθαι τοὺς εἰπόντας ἕνεκα τούτου κατὰ τοῦ
<span class="lb" data-page="17b.267" data-line="13" id="l17b.267.13"></span>πυρὸς ἐπιβάλλειν ἀξιοῦν αὐτὸν, ὡς δοκιμάσαι διὰ τῆς ὀδμῆς
<span class="lb" data-page="17b.267" data-line="14" id="l17b.267.14"></span>ὁποῖόν ἐστιν. αὐτὸς γὰρ οὕτω καὶ τὸ μετὰ βηχὸς ἀναπτυόμενον
<span class="lb" data-page="17b.267" data-line="15" id="l17b.267.15"></span>ἐκ πνεύμονος ἐδοκίμασεν. ἐπεὶ δὲ πρόσκειται
<span class="lb" data-page="17b.267" data-line="16" id="l17b.267.16"></span>κατὰ τὸν λόγον, ὡς δοκέῃ τι οἱ ἐξιέναι, καὶ φαίνεται τὸ δοκέῃ
<span class="lb" data-page="17b.267" data-line="17" id="l17b.267.17"></span>συμφωνεῖν τῷ κατὰ τὸ τέλος εἰρημένῳ τῆς ῥήσεως ὅλης
<span class="lb" data-page="17b.267" data-line="18" id="l17b.267.18"></span>τῷ, ἀπάτῃ,<span class="milestone ed1page" data-n="5.513" data-unit="ed1page" id="ed1page.5.513"></span> διὰ τοῦτο ἀποστάντες οἱ δοκιμώτεροι
<span class="pb" data-page="17b.268" id="p17b.268"></span>
<span class="lb" data-page="17b.268" data-line="1" id="l17b.268.1"></span>τῶν ἐξηγητῶν ἐπὶ τῇ τοῦ κάμνοντος ἀπάτῃ πρὸς τὴν τοιαύτην
<span class="lb" data-page="17b.268" data-line="2" id="l17b.268.2"></span>ἐνέργειαν ἀφῖχθαί φασι τὸν Ἱπποκράτην· παρηγορεῖσθαι
<span class="lb" data-page="17b.268" data-line="3" id="l17b.268.3"></span>γὰρ ἐνίοτε κᾀκ τῶν τοιούτων τοὺς κάμνοντας, ἡγεῖσθαί
<span class="lb" data-page="17b.268" data-line="4" id="l17b.268.4"></span>τε θεραπείαν ἑαυτῶν ἐπιμελεστέραν γίνεσθαι καὶ μέντοι
<span class="lb" data-page="17b.268" data-line="5" id="l17b.268.5"></span>καὶ μείζονα τῶν ὄντων τὰ πάθη φαίνεσθαι τοῖς κάμνουσι
<span class="lb" data-page="17b.268" data-line="6" id="l17b.268.6"></span>χρήσιμόν εἶναί φασιν εἰς τὸ μὴ μέμφεσθαι τοῖς προνοουμένοις,
<span class="lb" data-page="17b.268" data-line="7" id="l17b.268.7"></span>ὡς οὐ ταχέως <span class="milestone ed2page" data-n="9.525" data-unit="ed2page" id="ed2page.9.525"></span>ἰωμένοις καὶ πρὸς τὸ πείθεσθαι
<span class="lb" data-page="17b.268" data-line="8" id="l17b.268.8"></span>τῇ κατὰ τὴν δίαιταν ἀκριβείᾳ. τινὲς δὲ προστιθέασιν
<span class="lb" data-page="17b.268" data-line="9" id="l17b.268.9"></span>ὅτι καὶ μισθοὺς μείζονας καὶ δῶρα θεραπευθέντες
<span class="lb" data-page="17b.268" data-line="10" id="l17b.268.10"></span>δώσουσι τοῖς ἰατροῖς οἱ μεγάλων παθῶν ἀπηλλάχθαι νομίζοντες.
<span class="lb" data-page="17b.268" data-line="11" id="l17b.268.11"></span>ὅπερ αὖ πάλιν ἐνίοις οὐ κατὰ τὴν Ἱπποκράτους
<span class="lb" data-page="17b.268" data-line="12" id="l17b.268.12"></span>προαίρεσιν εἶναι φαίνεται καὶ διὰ τοῦτο τὴν ῥῆσιν ὅλην
<span class="lb" data-page="17b.268" data-line="13" id="l17b.268.13"></span>ὑποπτεύουσιν ὡς παρεγγεγραμμένην. οὐδὲ τοῦτό ἐστιν εἰπεῖν
<span class="lb" data-page="17b.268" data-line="14" id="l17b.268.14"></span>περὶ τῆς προκειμένης ῥήσεως, ὅπερ ἔνιοι πιθανῶς ἔδοξαν
<span class="lb" data-page="17b.268" data-line="15" id="l17b.268.15"></span>εὑρηκέναι, τὴν παρηγορίαν τῆς ὀδύνης ἀπάτην εἰρῆσθαι
<span class="lb" data-page="17b.268" data-line="16" id="l17b.268.16"></span>νομίζοντες, ὡς οὐ ταὐτὸν ὂν ἰάσασθαί τε τὴν νοσώδη διάθεσιν,
<span class="lb" data-page="17b.268" data-line="17" id="l17b.268.17"></span>ἐκκόπταντας τὴν οἶον ῥίζαν αὐτῆς, ὀδύνην τε πραΰνειν
<span class="pb" data-page="17b.269" id="p17b.269"></span>
<span class="lb" data-page="17b.269" data-line="1" id="l17b.269.1"></span>παρηγορήσαντας. ἐνίοτε γοῦν αὐτὸ τοῦτο χείρονα τὴν ὅλην
<span class="lb" data-page="17b.269" data-line="2" id="l17b.269.2"></span>διάθεσιν ἐργάζεται, καθάπερ ἐπὶ τῶν κωλικῶν, αἱ δι’ ὀπίου
<span class="lb" data-page="17b.269" data-line="3" id="l17b.269.3"></span>καὶ ὑοσκυάμου καὶ μανδραγόρας καὶ στύρακος συντιθέμεναι
<span class="lb" data-page="17b.269" data-line="4" id="l17b.269.4"></span>ἀντίδοτοι. περιψύχουσαι γὰρ αὗται τὰ μόρια καὶ πρὸς τὸ
<span class="lb" data-page="17b.269" data-line="5" id="l17b.269.5"></span>δεύτερον ἐκ τῶν αὐτῶν αἰτιῶν παθεῖν ἑτοιμότερα παρασκευάζουσιν,
<span class="lb" data-page="17b.269" data-line="6" id="l17b.269.6"></span>ἀλλ’ οὐδὲ διὰ τὸ πραΰνειν τὴν ὀδύνην, ὡς ἔφην,
<span class="lb" data-page="17b.269" data-line="7" id="l17b.269.7"></span>οἷόν τ’ ἐστὶ δέξασθαι προσγεγράφθαι τὴν ἀπάτην. ἐναντιοῦται
<span class="lb" data-page="17b.269" data-line="8" id="l17b.269.8"></span>γὰρ τῷ, ὡς δοκέῃ τι οἱ ἐξιέναι, τοῦ γράψαντος
<span class="lb" data-page="17b.269" data-line="9" id="l17b.269.9"></span>οὕτως ἐνδεικνυμένου τῶν καμνόντων ἀπάτης ἕνεκεν, ἐπὶ τὴν
<span class="lb" data-page="17b.269" data-line="10" id="l17b.269.10"></span>τοιαύτην χειρουργίαν ἀφικνεῖσθαι τοὺς ἰατρούς. ἄμεινον
<span class="lb" data-page="17b.269" data-line="11" id="l17b.269.11"></span>οὖν ὑπολαμβάνειν οὐδ’ ὅλως εἶναι τὴν ῥῆσιν Ἱπποκράτους.
</p>
<span class="lb rule" data-page="17b.269" data-line="12" id="l17b.269.12"></span>
          </article>

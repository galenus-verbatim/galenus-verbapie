<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:5.15">
<span class="pb page1" data-page="17b.275" id="p17b.275"></span>
<span class="milestone ed1page page1" data-n="5.514" data-unit="ed1page" id="ed1page.5.514"></span>
<span class="milestone ed2page page1" data-n="9.527" data-unit="ed2page" id="ed2page.9.527"></span>
<span class="lb head" data-page="17b.275" data-line="1" id="l17b.275.1"></span>
            <blockquote class="quote lemma">
<span class="lb" data-page="17b.275" data-line="2" id="l17b.275.2"></span>Οὖρον ὁμόχρουν βρώματι καὶ πόματι καὶ ὡς εἴωθεν ἐὸν,
<span class="lb" data-page="17b.275" data-line="3" id="l17b.275.3"></span>ὅπου τοῦ ὑγροῦ σύντηξις.
</blockquote>
<span class="lb rule" data-page="17b.275" data-line="4" id="l17b.275.4"></span>
            <p>
<span class="lb" data-page="17b.275" data-line="5" id="l17b.275.5"></span>Τὸ οὖρον ποτὲ μὲν ὁμόχρουν τῷ πεπωμένῳ φαίνεται,
<span class="lb" data-page="17b.275" data-line="6" id="l17b.275.6"></span>μὴ μεταβαλλομένων μηδ’ αἱματουμένων καλῶς τῶν σιτίων,
<span class="lb" data-page="17b.275" data-line="7" id="l17b.275.7"></span>οἷς καὶ τὸ ποθὲν αὐτὸ συμμεταβάλλεται. ποτὲ δὲ συντήξεώς
<span class="lb" data-page="17b.275" data-line="8" id="l17b.275.8"></span>τινος ἐν τῷ σώματι μορίῳ γεννωμένης, ὡς ὁ Σαβῖνος ἔγραψε.
<span class="lb" data-page="17b.275" data-line="9" id="l17b.275.9"></span>ταῦτα μὲν οὖν ἀμφότερα παρὰ φύσιν διοικουμένου
<span class="lb" data-page="17b.275" data-line="10" id="l17b.275.10"></span>τοῦ σώματος γίνεται, κατὰ φύσιν δ’ ἔχοντος, ἅμα τῇ τῶν
<span class="lb" data-page="17b.275" data-line="11" id="l17b.275.11"></span>χυμῶν γενέσει τὸ ποτὸν μεταβαλλόμενόν τε καὶ χροϊζόμενον
<span class="lb" data-page="17b.275" data-line="12" id="l17b.275.12"></span>ἐργάζεται τὰς διαφορὰς τῶν οὔρων, οὔτε κατὰ τὰς τῶν πεπωμένων
<span class="lb" data-page="17b.275" data-line="13" id="l17b.275.13"></span>ποιότητας οὔτε κατὰ τὰς τῶν συντακέντων ἐν τῷ
<span class="lb" data-page="17b.275" data-line="14" id="l17b.275.14"></span>σώματι μορίων, ἀλλὰ κατὰ τὰς ἰδέας τῶν γεννηθέντων χυμῶν,
<span class="lb" data-page="17b.275" data-line="15" id="l17b.275.15"></span>ὡς ἔμπροσθεν ἤδη δέδεικται. ὁπότε μὲν οὖν διασώσει
<span class="lb" data-page="17b.275" data-line="16" id="l17b.275.16"></span>τὸ οὖρον τῶν πεπωμένων τὴν χρόαν, εἰ μὲν ὕδωρ εἴη τὸ
<span class="lb" data-page="17b.275" data-line="17" id="l17b.275.17"></span>ποθὲν, ἥ τις οἶνος λευκὸς καὶ λεπτὸς, ὑδατῶδες φαίνεται
<span class="lb" data-page="17b.275" data-line="18" id="l17b.275.18"></span>καὶ λευκόν· εἰ δὲ παχὺς καὶ μέλας εἴη ὁ οἶνος, μελάντερόν
<span class="pb" data-page="17b.276" id="p17b.276"></span>
<span class="lb" data-page="17b.276" data-line="1" id="l17b.276.1"></span>τε καὶ παχύτερον, ὥσπερ γε καὶ ξανθότερον, εἰ παλαιὸς
<span class="lb" data-page="17b.276" data-line="2" id="l17b.276.2"></span>καὶ κιῤῥὸς ὁ οἶνος. τῶν δὲ συντακέντων μορίων ἐνδείκνυται
<span class="lb" data-page="17b.276" data-line="3" id="l17b.276.3"></span>τὴν χρόαν, ὅταν οἷον ὀροβοειδῆ τε καὶ κριμνοειδῆ συνεξέρχηταί
<span class="lb" data-page="17b.276" data-line="4" id="l17b.276.4"></span>τινα αὐτοῖς. ἀφ’ ἥπατος γάρ ἐστι τὰ τοιαῦτα,
<span class="lb" data-page="17b.276" data-line="5" id="l17b.276.5"></span>καθάπερ γε τὰ σαρκωδέστερα τῶν νεφρῶν, οὕτω δὲ καὶ τὰ
<span class="lb" data-page="17b.276" data-line="6" id="l17b.276.6"></span>πεταλώδη τῆς κύστεως, τὰ δὲ λιπαρὰ πιμελῆς, τὰ δὲ κριμνώδη
<span class="lb" data-page="17b.276" data-line="7" id="l17b.276.7"></span>μὲν τῷ τε μεγέθει καὶ τῇ σκληρότητι, μὴ μέντοι
<span class="lb" data-page="17b.276" data-line="8" id="l17b.276.8"></span>λευκὰ, σαρκὸς συντετηγμένης γνωρίσματα, καθάπερ γε καὶ
<span class="lb" data-page="17b.276" data-line="9" id="l17b.276.9"></span>τὰ μέλανα τῆς σπληνὸς μᾶλλον. οὐ μέντοι τά γε τοῖς τῶν
<span class="lb" data-page="17b.276" data-line="10" id="l17b.276.10"></span>ὑποζυγίων ἐοικότα συντήξεώς ἐστι σημεῖον, ὥσπερ ὁ Σαβῖνος
<span class="lb" data-page="17b.276" data-line="11" id="l17b.276.11"></span>ᾤετο. δέδεικται γὰρ ἐν τῷ εἰς τοὺς ἀφορισμοὺς ὑπομνήματι
<span class="lb" data-page="17b.276" data-line="12" id="l17b.276.12"></span>τὰ τοιαῦτα γινόμενα τοῖς τὸν καλούμενον ὠμὸν
<span class="lb" data-page="17b.276" data-line="13" id="l17b.276.13"></span>χυμὸν ἠθροικόσι πλεῖστον, ὅταν ὑπὸ θέρμης χυθῇ. τηνικαῦτα
<span class="lb" data-page="17b.276" data-line="14" id="l17b.276.14"></span>γὰρ αὐτῷ συμβαίνει πνευματουμένῳ πρὸς τὴν κεφαλὴν
<span class="lb" data-page="17b.276" data-line="15" id="l17b.276.15"></span>ἀναπέμπειν πνεῦμα φυσῶδες, ὅθεν αἱ κεφαλαλγίαι
<span class="lb" data-page="17b.276" data-line="16" id="l17b.276.16"></span>γίνονται.
</p>
<span class="lb rule" data-page="17b.276" data-line="17" id="l17b.276.17"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:5.17">
<span class="pb page1" data-page="17b.278" id="p17b.278"></span>
<span class="milestone ed1page page1" data-n="5.514" data-unit="ed1page" id="ed1page.5.514"></span>
<span class="milestone ed2page page1" data-n="9.528" data-unit="ed2page" id="ed2page.9.528"></span>
<span class="lb head" data-page="17b.278" data-line="4" id="l17b.278.4"></span>
            <blockquote class="quote lemma">
<span class="lb" data-page="17b.278" data-line="5" id="l17b.278.5"></span>Ἢν ἁλμυραὶ σάρκες γευομένῳ, περισσώσιος σημεῖον.
</blockquote>
<span class="lb rule" data-page="17b.278" data-line="6" id="l17b.278.6"></span>
            <p>
<span class="lb" data-page="17b.278" data-line="7" id="l17b.278.7"></span>Οὐ μόνον ἡ χρόα τῆς γλώττης ἐνδείκνυται τοὺς πλεονάζοντας
<span class="lb" data-page="17b.278" data-line="8" id="l17b.278.8"></span>χυμοὺς, ἀλλὰ καὶ ἡ γευστικὴ κατ’ αὐτὴν δύναμις.
<span class="lb" data-page="17b.278" data-line="9" id="l17b.278.9"></span>οὕτω γοῦν ἐνίοις μὲν ἔχουσι πικρὸν χυμὸν ἐν τῇ γλώττῃ
<span class="lb" data-page="17b.278" data-line="10" id="l17b.278.10"></span>πάντα φαντάζεται πικρὰ, κἂν ᾖ γλυκύτατα, καθάπερ τοῖς
<span class="lb" data-page="17b.278" data-line="11" id="l17b.278.11"></span>ἰκτεριῶσιν, ἐνίοις δ’ ἁλμυρὰ διὰ τὸν ἁλυκὸν ὀνομαζόμενον
<span class="lb" data-page="17b.278" data-line="12" id="l17b.278.12"></span>χυμόν. ἐναργὲς δὲ τούτου τεκμήριον ἐπ’ αὐτῶν τῶν ὑγιαινόντων
<span class="lb" data-page="17b.278" data-line="13" id="l17b.278.13"></span>ἐστίν. ἐὰν γοῦν τις ἀψινθίου γευσάμενος εὐθέως
<span class="lb" data-page="17b.278" data-line="14" id="l17b.278.14"></span>ἐπ’ αὐτῷ γεύηταί τινος ἄλλου, πικρὸν αὐτὸ φανεῖται, κἂν
<span class="lb" data-page="17b.278" data-line="15" id="l17b.278.15"></span>ἅλας μασησάμενος ἄλλο τι μετ’ αὐτὸ αὐτίκα προσενέγκηται,
<span class="lb" data-page="17b.278" data-line="16" id="l17b.278.16"></span>καὶ τοῦτο φανεῖται τὸ γευσθὲν ἁλμυρόν. οὕτως οὖν
<span class="lb" data-page="17b.278" data-line="17" id="l17b.278.17"></span>κᾀν ταῖς νοσώδεσι διαθέσεσιν, ὅταν μὴ καθαρὰ καὶ ἀπέριττος
<span class="pb" data-page="17b.279" id="p17b.279"></span>
<span class="lb" data-page="17b.279" data-line="1" id="l17b.279.1"></span>ᾖ κατὰ τὴν φύσιν τοῦ περιττώματος ὁ τῶν σίτων
<span class="lb" data-page="17b.279" data-line="2" id="l17b.279.2"></span>τῶν ἐν αὐτῇ πλεοναζόντων χυμὸς, ἐὰν τὸ προσφερόμενον οὗ
<span class="lb" data-page="17b.279" data-line="3" id="l17b.279.3"></span>γεύσεταί τις ἔξω πάσης ᾖ σφοδρᾶς ποιότητος. εἰ δὲ μὴ,
<span class="lb" data-page="17b.279" data-line="4" id="l17b.279.4"></span>μικτή τις. αἴσθησις ἔσται τῇ γλώττῃ δυοῖν χυμῶν, αὐτοῦ
<span class="lb" data-page="17b.279" data-line="5" id="l17b.279.5"></span>τε τοῦ κατ’ αὐτὴν πλεονάζοντος καὶ τοῦ κατὰ τὸ προσφερόμενον
<span class="lb" data-page="17b.279" data-line="6" id="l17b.279.6"></span>ἐπικρατοῦντος. ἔνια μὲν γὰρ ἱκανῶς ἐστιν ἁλμυρὰ,
<span class="lb" data-page="17b.279" data-line="7" id="l17b.279.7"></span>τινὰ δὲ πικρὰ, τινὰ δὲ δριμέα, καθάπερ ὀξέα μὲν ἄλλα,
<span class="lb" data-page="17b.279" data-line="8" id="l17b.279.8"></span>γλυκέα δ’ ἄλλα. μικτὴ τοιγαροῦν, ὡς ἔφην, εἰ τῶν τοιούτων
<span class="lb" data-page="17b.279" data-line="9" id="l17b.279.9"></span>τις γεύοιτο, γενήσεται τῶν χυμῶν αὐτῶν ἡ διάγνωσις, ἔκ τε
<span class="lb" data-page="17b.279" data-line="10" id="l17b.279.10"></span>τοῦ κατὰ τὴν γλῶτταν ὑπάρχοντος ἤδη καὶ τοῦ ψαύοντος
<span class="lb" data-page="17b.279" data-line="11" id="l17b.279.11"></span>ἔξωθεν αὐτῆς. διὰ τοῦτ’ οὖν ὁ Ἱπποκράτης ἕν τι τῶν
<span class="lb" data-page="17b.279" data-line="12" id="l17b.279.12"></span>τοιούτων ἔγραψεν εἰς ἀνάμνησιν ἑαυτῷ, καθάπερ εἴωθε
<span class="lb" data-page="17b.279" data-line="13" id="l17b.279.13"></span>ποιεῖν ἐν τούτοις τοῖς ὑπομνήμασι.
</p>
<span class="lb rule" data-page="17b.279" data-line="14" id="l17b.279.14"></span>
          </article>

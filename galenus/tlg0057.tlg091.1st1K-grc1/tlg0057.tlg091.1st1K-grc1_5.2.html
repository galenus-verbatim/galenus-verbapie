<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:5.2">
<span class="pb page1" data-page="17b.233" id="p17b.233"></span>
<span class="milestone ed1page page1" data-n="5.507" data-unit="ed1page" id="ed1page.5.507"></span>
<span class="milestone ed2page page1" data-n="9.513" data-unit="ed2page" id="ed2page.9.513"></span>
<span class="lb head" data-page="17b.233" data-line="9" id="l17b.233.9"></span>
            <blockquote class="quote lemma">
<span class="lb" data-page="17b.233" data-line="10" id="l17b.233.10"></span>Ἀνευρίσκει ἡ φύσις ἑαυτῇ τὰς ἐφόδους οὐκ ἐκ διανοίης.
<span class="lb" data-page="17b.233" data-line="11" id="l17b.233.11"></span>τὰ μὲν οἷον τὸ σκαρδαμύσσειν, τὰ δὲ καὶ ἡ γλῶσσα ὑπουργέει
<span class="lb" data-page="17b.233" data-line="12" id="l17b.233.12"></span>καὶ ὅσα ἄλλα τοιαῦτα. ἀπαίδευτος ἡ φύσις ἐοῦσα
<span class="lb" data-page="17b.233" data-line="13" id="l17b.233.13"></span>καὶ οὐ μαθοῦσα τὰ δέοντα ποιέει.
</blockquote>
<span class="lb rule" data-page="17b.233" data-line="14" id="l17b.233.14"></span>
            <p>
<span class="lb" data-page="17b.233" data-line="15" id="l17b.233.15"></span>Ἐφόδους ὠνόμασε φύσεως ὡς εἰ καὶ ὁδοὺς ἢ ὁρμὰς
<span class="lb" data-page="17b.233" data-line="16" id="l17b.233.16"></span>ἐπὶ τὰς ἐνεργείας εἶπεν, οὐχ ὡς ἡμεῖς διανοούμενοί τε καὶ
<span class="lb" data-page="17b.233" data-line="17" id="l17b.233.17"></span>προαιρούμενοι πράττομεν οὕτως γινομένας. τὸ γοῦν σκαρδαμύσσειν,
<span class="pb" data-page="17b.234" id="p17b.234"></span>
<span class="lb" data-page="17b.234" data-line="1" id="l17b.234.1"></span>ὀνομάζεται δ’ οὕτως τὸ κλείσαντα τὰ βλέφαρα
<span class="lb" data-page="17b.234" data-line="2" id="l17b.234.2"></span>διὰ ταχέων αὖθις ἀνοῖξαι, παραχρῆμα τοῖς γεννηθεῖσιν
<span class="lb" data-page="17b.234" data-line="3" id="l17b.234.3"></span>εὐθέως ὑπάρχει ζώοις ἀδιδάκτως. δῆλον δ’ ὅτι τὸ ἔργον
<span class="lb" data-page="17b.234" data-line="4" id="l17b.234.4"></span>τοῦτο μεγίστην ὠφέλειαν παρέχει τοῖς ὀφθαλμοῖς. ἔκαμνέ
<span class="lb" data-page="17b.234" data-line="5" id="l17b.234.5"></span>τε γὰρ ἀνεῳγμένα τὰ βλέφαρα παντὶ τῷ χρόνῳ τῆς ἐγρηγόρσεως,
<span class="lb" data-page="17b.234" data-line="6" id="l17b.234.6"></span>ἐνέπιπτέ τ’ ἂν ἔξωθεν αὐτοῖς πολλὰ λυμαινόμενα
<span class="lb" data-page="17b.234" data-line="7" id="l17b.234.7"></span>τοῖς χιτῶσιν αὐτῶν. τούτου δ’ ἔτι θαυμασιώτερόν ἐστιν
<span class="lb" data-page="17b.234" data-line="8" id="l17b.234.8"></span>ἔργον τῆς φύσεως, ὃ παρορῶσιν οὐχ οἱ πολλοὶ μόνον, ἀλλὰ
<span class="lb" data-page="17b.234" data-line="9" id="l17b.234.9"></span>καὶ τῶν ἰατρῶν οἱ πλείονες καίτοι καθ’ ἑκάστην ἡμέραν
<span class="lb" data-page="17b.234" data-line="10" id="l17b.234.10"></span>γινόμενον. ἐὰν γοῦν παιδίῳ διετεῖ δείξας ἄρτον ὀνομάσῃς
<span class="lb" data-page="17b.234" data-line="11" id="l17b.234.11"></span>αὐτὸν τοῦτο τοὔνομα τὸν ἄρτον ἅμα τῷ δεῖξαι καὶ ποιήσῃς
<span class="lb" data-page="17b.234" data-line="12" id="l17b.234.12"></span>οὕτω δίς που καὶ τρὶς, ὅτι τε τοῦ δεικνυμένου σώματος
<span class="lb" data-page="17b.234" data-line="13" id="l17b.234.13"></span>ἡ ἄρτος φωνὴ σημεῖόν ἐστιν ἐνόησε τὸ παιδίον αὐτό
<span class="lb" data-page="17b.234" data-line="14" id="l17b.234.14"></span>τε μιμησάμενον αὐτὴν φθέγγεται μὴ διδαχθὲν ὅπως χρὴ
<span class="lb" data-page="17b.234" data-line="15" id="l17b.234.15"></span>κινῆσαι τὴν γλῶτταν. ἀνάλογον δὲ τούτῳ καὶ κατὰ τὰς
<span class="lb" data-page="17b.234" data-line="16" id="l17b.234.16"></span>ἄλλας κινήσεις, ἃς ὀνομάζουσι προαιρετικὰς, ὑπὸ πάντων
<span class="lb" data-page="17b.234" data-line="17" id="l17b.234.17"></span>γίνεται τῶν ζώων. ἐὰν γοῦν ἐθελήσῃ κάμψαι τι τῶν κώλων,
<span class="lb" data-page="17b.234" data-line="18" id="l17b.234.18"></span>αὐτίκα τοῦτο ποιεῖ, καίτοι μὴ γινώσκον ἐκεῖνον τὸν
<span class="pb" data-page="17b.235" id="p17b.235"></span>
<span class="lb" data-page="17b.235" data-line="1" id="l17b.235.1"></span>μῦν ὑφ’ οὗ κάμπτεται. κατὰ τὸν αὐτὸν λόγον ἐκτεῖναι βουληθὲν
<span class="lb" data-page="17b.235" data-line="2" id="l17b.235.2"></span>ἐκτείνει δι’ ἑτέρου μυὸς, <span class="milestone ed1page" data-n="5.508" data-unit="ed1page" id="ed1page.5.508"></span>ἀλλ’ οὔθ’ ὅστις ὁ
<span class="lb" data-page="17b.235" data-line="3" id="l17b.235.3"></span>μῦς οὗτός ἐστιν οὔτε κατὰ τίνα τρόπον ἐνεργεῖν δύναται
<span class="lb" data-page="17b.235" data-line="4" id="l17b.235.4"></span>δῆλόν ἐστι τῷ κινουμένῳ ζώῳ. πῶς γὰρ οἷόν τε γινώσκειν
<span class="lb" data-page="17b.235" data-line="5" id="l17b.235.5"></span>αὐτὰ, ἃ μηδὲ τοῖς πολλοῖς τῶν ἰατρῶν ἐστι πρόδηλα; καίτοι
<span class="lb" data-page="17b.235" data-line="6" id="l17b.235.6"></span>τί λέγω πολλοῖς; ἐνίους γὰρ τῶν μυῶν οὐδὲ τῶν ἀνατομικωτάτων
<span class="lb" data-page="17b.235" data-line="7" id="l17b.235.7"></span>τις ἔγνω πρὸ ἡμῶν, ὥσπερ καὶ τὸν κάμπτοντα
<span class="lb" data-page="17b.235" data-line="8" id="l17b.235.8"></span>τὴν ἰγνύην, ἐγκατακεκρυμμένον τῇ διαρθρώσει, ἀλλ’
<span class="lb" data-page="17b.235" data-line="9" id="l17b.235.9"></span>ὅμως ἅπαντες ἄνθρωποι κάμπτουσι τὴν κατὰ γόνυ διάρθρωσιν
<span class="lb" data-page="17b.235" data-line="10" id="l17b.235.10"></span>ἅμα τῷ βουληθῆναι. καὶ μὴν οὐ μόνον τοῖς ἀνθρώποις
<span class="lb" data-page="17b.235" data-line="11" id="l17b.235.11"></span>ὑπάρχει τὸ τοιοῦτον τῆς ἐνεργείας εἶδος, ἀλλὰ
<span class="lb" data-page="17b.235" data-line="12" id="l17b.235.12"></span>καὶ τοῖς ἄλλοις ζώοις ἅπασιν. οὕτως ἄρα τῆς φύσεως ἡ
<span class="lb" data-page="17b.235" data-line="13" id="l17b.235.13"></span>δύναμις ἰσχυροτέρα ἐστὶ πρὸς τὸ πράττειν ἁπάσης τέχνης
<span class="lb" data-page="17b.235" data-line="14" id="l17b.235.14"></span>βέλτιον, ἃ συμφέρει τοῖς ζώοις. καὶ τοίνυν Ἱπποκράτης
<span class="lb" data-page="17b.235" data-line="15" id="l17b.235.15"></span>τῆς μὲν τῶν βλεφάρων κινήσεως, ἧς κινοῦμεν αὐτὰ καὶ
<span class="lb" data-page="17b.235" data-line="16" id="l17b.235.16"></span>πρὸς ἄλλην τινὰ πρᾶξιν ἔχομεν τὸν νοῦν, <span class="milestone ed2page" data-n="9.514" data-unit="ed2page" id="ed2page.9.514"></span>ἐμνημόνευσεν
<span class="lb" data-page="17b.235" data-line="17" id="l17b.235.17"></span>ἐν τῷ φάναι, οἷον τὸ σκαρδαμύσσειν· τῆς δὲ κατὰ
<span class="lb" data-page="17b.235" data-line="18" id="l17b.235.18"></span>γλῶτταν ἐν τῷ φθέγγεσθαι διὰ τοῦ φάναι καὶ ἡ γλῶσσα
<span class="pb" data-page="17b.236" id="p17b.236"></span>
<span class="lb" data-page="17b.236" data-line="1" id="l17b.236.1"></span>δὲ ὑπουργέει. προελομένων γὰρ ἡμῶν ἡντιναοῦν φθέγξασθαι
<span class="lb" data-page="17b.236" data-line="2" id="l17b.236.2"></span>φωνὴν, ἡ γλῶσσα πρὸς τὴν διάρθρωσιν αὐτῆς ἑτοίμως
<span class="lb" data-page="17b.236" data-line="3" id="l17b.236.3"></span>ὑπηρετεῖ. τὰ γοῦν παιδία τὰ νῦν πρῶτον ἀκούσαντα τῶν
<span class="lb" data-page="17b.236" data-line="4" id="l17b.236.4"></span>δυσκρίτων φωνῶν οἷον τῆς στρὰξ καὶ σφὶγξ, εὐθέως αὐτὰς
<span class="lb" data-page="17b.236" data-line="5" id="l17b.236.5"></span>φθέγγονται μιμούμενα, μήθ’ οὕστινας μῦς τῆς γλώσσης
<span class="lb" data-page="17b.236" data-line="6" id="l17b.236.6"></span>δεῖ κινῆσαι γινώσκοντα μήθ’ ὅπως αὐτὴν ἀνατείνειν ἢ
<span class="lb" data-page="17b.236" data-line="7" id="l17b.236.7"></span>κλᾷν ἢ περιάγειν ἢ στηρίζειν ἄνω πρὸς τὴν ὑπερώαν ἢ
<span class="lb" data-page="17b.236" data-line="8" id="l17b.236.8"></span>τοὺς προσθίους ὀδόντας ἤ τι μέρος ἄλλο τοῦ στόματος.
<span class="lb" data-page="17b.236" data-line="9" id="l17b.236.9"></span>ὅταν δ’ εἴπῃ, καὶ ὅσα ἄλλα, τῶν προαιρετικῶν ἀναμιμνήσκει
<span class="lb" data-page="17b.236" data-line="10" id="l17b.236.10"></span>σε κινήσεων, ἐφ’ ὧν, ὡς ἔφην, τὰ ζῶα πάντα μὴ
<span class="lb" data-page="17b.236" data-line="11" id="l17b.236.11"></span>ὅτι τὰς κινήσεις τῶν μυῶν, ἀλλὰ μηδ’ αὐτοὺς γινώσκοντα
<span class="lb" data-page="17b.236" data-line="12" id="l17b.236.12"></span>τοὺς μῦς, ὅμως ἅμα τῷ προελέσθαι κάμψαι τὸ μόριον ἢ
<span class="lb" data-page="17b.236" data-line="13" id="l17b.236.13"></span>ἐκτεῖναι, παραχρῆμα τοῦτο ποιεῖ, καθάπερ γε κἂν εἰς τὸ
<span class="lb" data-page="17b.236" data-line="14" id="l17b.236.14"></span>πλάγιον ἀπάγειν ἐθελήσῃ καὶ περιτρέψαι καὶ ἐλελίξαι, κἂν
<span class="lb" data-page="17b.236" data-line="15" id="l17b.236.15"></span>ὁπωσοῦν ἑτέρως κινῆσαι. διὸ καὶ τούτοις αὐτοῖς ἐπεφώνησεν,
<span class="lb" data-page="17b.236" data-line="16" id="l17b.236.16"></span>ἀπαίδευτος ἡ φύσις οὖσα οὐ μαθοῦσα τὰ δέοντα ποιεῖ.
<span class="lb" data-page="17b.236" data-line="17" id="l17b.236.17"></span>καλοῦνται μὲν οὖν οἱ μαθόντες ὁτιοῦν μάθημα πεπαιδεῦσθαι
<span class="lb" data-page="17b.236" data-line="18" id="l17b.236.18"></span>κατ’ ἐκεῖνο, τῇ φύσει δ’ ὑπάρχει πεπαιδευμένα τὰ μέγιστα ﻿
<span class="pb" data-page="17b.237" id="p17b.237"></span>
<span class="lb" data-page="17b.237" data-line="1" id="l17b.237.1"></span>εἶναι χωρὶς τοῦ μαθεῖν, ὥσπερ ὁ Θουκυδίδης ἐπὶ
<span class="lb" data-page="17b.237" data-line="2" id="l17b.237.2"></span>τοῦ Θεμιστοκλέους εἶπεν. οἰκείᾳ γὰρ συνέσει καὶ οὔτε
<span class="lb" data-page="17b.237" data-line="3" id="l17b.237.3"></span>προμαθὼν εἰς αὐτοὺς οὐδὲν οὔτε ἐπιμαθὼν, τῶν δὲ παραχρῆμα,
<span class="lb" data-page="17b.237" data-line="4" id="l17b.237.4"></span>δι’ ἐλαχίστης βουλῆς κάλλιστος γνώμων καὶ τῶν
<span class="lb" data-page="17b.237" data-line="5" id="l17b.237.5"></span>μελλόντων ἐπὶ πλεῖστον τοῦ γενησομένου ἄριστος
<span class="lb" data-page="17b.237" data-line="6" id="l17b.237.6"></span>εἰκαστής.
</p>
<span class="lb rule" data-page="17b.237" data-line="7" id="l17b.237.7"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:5.20">
<span class="pb page1" data-page="17b.281" id="p17b.281"></span>
<span class="milestone ed1page page1" data-n="5.514" data-unit="ed1page" id="ed1page.5.514"></span>
<span class="milestone ed2page page1" data-n="9.529" data-unit="ed2page" id="ed2page.9.529"></span>
<span class="lb head" data-page="17b.281" data-line="1" id="l17b.281.1"></span>
            <blockquote class="quote lemma">
<span class="lb" data-page="17b.281" data-line="2" id="l17b.281.2"></span>Γῆν μεταμείβειν σύμφορον ἐπὶ τοῖσι μακροῖσι νουσήμασιν.
</blockquote>
<span class="lb rule" data-page="17b.281" data-line="3" id="l17b.281.3"></span>
            <p>
<span class="lb" data-page="17b.281" data-line="4" id="l17b.281.4"></span>Εἴτε πλέων εἴτε πεζῶν τις εἰς ἑτέραν ἀφίκοιτο γῆν,
<span class="lb" data-page="17b.281" data-line="5" id="l17b.281.5"></span>εἴτε κίνησις ἡ κατὰ τὴν ὁδοιπορίαν ἢ τὸν πλοῦν, ἥ δ’ ὑπαλλαγὴ
<span class="lb" data-page="17b.281" data-line="6" id="l17b.281.6"></span>τοῦ ἀέρος ὀνήσει καὶ μάλισθ’ ὅταν εἰς ἐναντίαν ἔχοντα
<span class="lb" data-page="17b.281" data-line="7" id="l17b.281.7"></span>κράσιν ἀέρα μεταστῇ· λέγω δ’ ἐναντίαν οὐ μόνῳ τῷ
<span class="lb" data-page="17b.281" data-line="8" id="l17b.281.8"></span>κατὰ τὴν οἰκείαν τοῦ κάμνοντος χώραν, ἀλλὰ καὶ τῇ κράσει
<span class="lb" data-page="17b.281" data-line="9" id="l17b.281.9"></span>τοῦ νοσήματος. εἰ μὲν γὰρ ὑγρὸν εἴη, ξηροτέρου τοῦ
<span class="lb" data-page="17b.281" data-line="10" id="l17b.281.10"></span>ἀέρος εἰς ὃν μεταβαίνει<span class="milestone ed1page" data-n="5.515" data-unit="ed1page" id="ed1page.5.515"></span> δεήσεται· εἰ δὲ ξηρὸν,
<span class="lb" data-page="17b.281" data-line="11" id="l17b.281.11"></span>ὑγροτέρου. κατὰ τὴν αὐτὴν δὲ καὶ ψυχροτέρου μὲν εἰ θερμὸν,
<span class="lb" data-page="17b.281" data-line="12" id="l17b.281.12"></span>θερμοτέρου δὲ εἰ ψυχρόν. κατὰ τὴν αὐτὴν δὲ
<span class="lb" data-page="17b.281" data-line="13" id="l17b.281.13"></span>ὑγροτέρου καὶ ψυχροτέρου εἰ θερμὸν εἴη καὶ ξηρόν· οὕτω
<span class="lb" data-page="17b.281" data-line="14" id="l17b.281.14"></span>δὲ καὶ κατὰ συζυγίαν. ἔτι δὲ μᾶλλον ὠφελήσει τὸν μετανιστάμενον,
<span class="lb" data-page="17b.281" data-line="15" id="l17b.281.15"></span>ἐὰν κατὰ τὰ μέτρα τῆς εἰς τὸ παρὰ φύσιν ἐκτροπῆς
<span class="lb" data-page="17b.281" data-line="16" id="l17b.281.16"></span>τοῦ νοσήματος ἡ πρὸς τὸν ἀέρα τὸν ἐναντίον γίνηται
<span class="lb" data-page="17b.281" data-line="17" id="l17b.281.17"></span>μεταβολή. τὸ μὲν γὰρ ἐπ’ ὀλίγον ἐκ τῆς κατὰ φύσιν ﻿
<span class="pb" data-page="17b.282" id="p17b.282"></span>
<span class="lb" data-page="17b.282" data-line="1" id="l17b.282.1"></span>κράσεως εἰς ψυχροτέραν μεθιστάμενον, ὀλίγῳ τοῦ συμμέτρου
<span class="lb" data-page="17b.282" data-line="2" id="l17b.282.2"></span>κατὰ τὴν κρᾶσιν ἀέρος θερμοτέρου, τὸ δ’ ἐπὶ πολὺ
<span class="lb" data-page="17b.282" data-line="3" id="l17b.282.3"></span>πολλῆς καὶ τῆς εἰς τοὐναντίον ὑπερβολῆς δεῖται. καὶ περὶ
<span class="lb" data-page="17b.282" data-line="4" id="l17b.282.4"></span>χωρίων δὲ τὸν αὐτὸν εἰρῆσθαί σοι νόμιζε λόγον. ἀκριβῶς
<span class="lb" data-page="17b.282" data-line="5" id="l17b.282.5"></span>γὰρ ἀλλήλοις ἐστὶν ἐναντία τὰ τοῦ συμμέτρου τε καὶ μέσου
<span class="lb" data-page="17b.282" data-line="6" id="l17b.282.6"></span>παραχωροῦντα τὸ ἴσον ἑκατέρωσε.
</p>
<span class="lb rule" data-page="17b.282" data-line="7" id="l17b.282.7"></span>
          </article>

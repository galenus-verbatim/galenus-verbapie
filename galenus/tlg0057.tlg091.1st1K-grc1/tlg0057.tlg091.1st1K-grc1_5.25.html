<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:5.25">
<span class="pb page1" data-page="17b.286" id="p17b.286"></span>
<span class="milestone ed1page page1" data-n="5.515" data-unit="ed1page" id="ed1page.5.515"></span>
<span class="milestone ed2page page1" data-n="9.531" data-unit="ed2page" id="ed2page.9.531"></span>
<span class="lb head" data-page="17b.286" data-line="8" id="l17b.286.8"></span>
            <blockquote class="quote lemma">
<span class="lb" data-page="17b.286" data-line="9" id="l17b.286.9"></span>Μελαίνης χολῆς ὡς ὅμοιον αἱμοῤῥοΐδι.
</blockquote>
<span class="lb rule" data-page="17b.286" data-line="10" id="l17b.286.10"></span>
            <p>
<span class="lb" data-page="17b.286" data-line="11" id="l17b.286.11"></span>Τὸ μὲν οὖν τὰς μελαγχολίας ὑπὸ τῶν αἱμοῤῥοΐδων ὠφελεῖσθαι
<span class="lb" data-page="17b.286" data-line="12" id="l17b.286.12"></span>τῶν ἐναργῶς φαινομένων ἐστὶ καὶ πολλοὺς κατ’
<span class="lb" data-page="17b.286" data-line="13" id="l17b.286.13"></span>ἐπιστάσεις αὐτῆς ἐθεασάμεθα μελαγχολήσαντας. ἐνίους δ’
<span class="lb" data-page="17b.286" data-line="14" id="l17b.286.14"></span>οὐ μόνον ἅπαξ ἢ δὶς, ἀλλὰ καὶ τρὶς καὶ τετράκις εἰς μελαγχολίαν
<span class="lb" data-page="17b.286" data-line="15" id="l17b.286.15"></span>ἐμπεσόντας, ἅμα τῷ στῆναι τὴν αἱμοῤῥοΐδα,
<span class="lb" data-page="17b.286" data-line="16" id="l17b.286.16"></span>τινὰς δὲ καὶ καθ’ ἕκαστον ἔτος εἰς τὸ πάθος ἐπιφερομένους,
<span class="lb" data-page="17b.286" data-line="17" id="l17b.286.17"></span>εἰ μὴ φθάσειεν, ἤτοι δι’ αἱμοῤῥοΐδος ἢ διὰ τοῦ καθαρθῆναι
<span class="lb" data-page="17b.286" data-line="18" id="l17b.286.18"></span>μέλαιναν χολὴν ὠφεληθέντες· οἱ πλεῖστοι μὲν οὖν αὐτῶν ﻿
<span class="pb" data-page="17b.287" id="p17b.287"></span>
<span class="lb" data-page="17b.287" data-line="1" id="l17b.287.1"></span>αἷμα μέλαν ἐκκενοῦνται διὰ τῆς αἱμοῤῥοΐδος, οὐ μὴν
<span class="lb" data-page="17b.287" data-line="2" id="l17b.287.2"></span>ἅπαντές γε. γίνεται οὖν οὐ κατὰ μίαν αἰτίαν αἱμοῤῥοῒς,
<span class="lb" data-page="17b.287" data-line="3" id="l17b.287.3"></span>ἀλλ’ ἐνίοτε μὲν οὖν αὐτῆς τῆς φύσεως ἐκκαθαιρούσης τὸν
<span class="lb" data-page="17b.287" data-line="4" id="l17b.287.4"></span>μελαγχολικὸν χυμὸν, ἐνίοτε δὲ πλῆθος ἐκκενούσης, ὡς καὶ
<span class="lb" data-page="17b.287" data-line="5" id="l17b.287.5"></span>τοῖς διὰ ῥινῶν αἱμοῤῥαγοῦσιν. ἔστι δ’ ὁτὲ φλεβὸς ἀναστομωθείσης
<span class="lb" data-page="17b.287" data-line="6" id="l17b.287.6"></span>τῇ βίᾳ τοῦ κατασκήψαντος εἰς αὐτὴν, ἄνευ τοῦ
<span class="lb" data-page="17b.287" data-line="7" id="l17b.287.7"></span>τὴν φύσιν ἐργάζεσθαι τοῦτο προνοητικῶς, διὸ καὶ τὸ κενούμενον
<span class="lb" data-page="17b.287" data-line="8" id="l17b.287.8"></span>ἐνίοτε μέλαν οὐκ ἔστι καὶ μέντοι καὶ τῆς φύσεως
<span class="lb" data-page="17b.287" data-line="9" id="l17b.287.9"></span>ἕνεκα τοῦ τὸ μέλαν ἐκκενῶσαι τὴν ἀναστόμωσιν ἐργαζομένης.
<span class="lb" data-page="17b.287" data-line="10" id="l17b.287.10"></span>συμβαίνει δὲ ποτε κενωθέντι τῷ μοχθηρῷ τὸ χρηστὸν
<span class="lb" data-page="17b.287" data-line="11" id="l17b.287.11"></span>συνακολουθεῖν, ὅταν μὴ φθάσῃ μῦσαι τὸ ἀγγεῖον, ἀλλ’
<span class="lb" data-page="17b.287" data-line="12" id="l17b.287.12"></span>ἐπὶ πλέον ἀνεστομωμένων διαμένῃ. κατὰ τὴν προκειμένην
<span class="lb" data-page="17b.287" data-line="13" id="l17b.287.13"></span>οὖν ῥῆσιν (οὐ) τοῦτο λέγειν αὐτὸν ἡγετέον, ὅτι πᾶσα τὴν
<span class="lb" data-page="17b.287" data-line="14" id="l17b.287.14"></span>χολὴν μέλαιναν αἱμοῤῥοῒς ἐκκενοῖ καὶ διὰ τοῦτο τοὺς μελαγχολικοὺς
<span class="lb" data-page="17b.287" data-line="15" id="l17b.287.15"></span>ὠφελεῖ μὲν γινομένη, βλάπτει δ’ ἐπισχεθεῖσα
<span class="lb" data-page="17b.287" data-line="16" id="l17b.287.16"></span>καὶ ὡς ἀναστομωτέον αὐτήν ἐστιν, εἰ μύσειεν.
</p>
<span class="lb rule" data-page="17b.287" data-line="17" id="l17b.287.17"></span>
          </article>

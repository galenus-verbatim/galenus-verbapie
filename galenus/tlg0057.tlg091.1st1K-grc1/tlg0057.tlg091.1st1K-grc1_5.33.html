<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:5.33">
<span class="pb page1" data-page="17b.302" id="p17b.302"></span>
<span class="milestone ed1page page1" data-n="5.518" data-unit="ed1page" id="ed1page.5.518"></span>
<span class="milestone ed2page page1" data-n="9.536" data-unit="ed2page" id="ed2page.9.536"></span>
<span class="lb head" data-page="17b.302" data-line="13" id="l17b.302.13"></span>
            <blockquote class="quote lemma">
<span class="lb" data-page="17b.302" data-line="14" id="l17b.302.14"></span>Ψυχρότατον βρῶμα, φακοὶ, κέγχροι, κολοκύνθαι.
</blockquote>
<span class="lb rule" data-page="17b.302" data-line="15" id="l17b.302.15"></span>
            <p>
<span class="lb" data-page="17b.302" data-line="16" id="l17b.302.16"></span>Κέγχροι καὶ κολοκύνθαι ψυχρὰ βρώματα σαφῶς εἰσιν,
<span class="lb" data-page="17b.302" data-line="17" id="l17b.302.17"></span>εἰ καὶ μὴ ψυχρότατα. φακὴν δὲ οὐκ ἂν ὁμολογήσαιμι ψυχρὸν
<span class="lb" data-page="17b.302" data-line="18" id="l17b.302.18"></span>εἶναι βρῶμα. φαίνεται γὰρ σαφῶς ὥσπερ αἱ κολοκύνθαι
<span class="pb" data-page="17b.303" id="p17b.303"></span>
<span class="lb" data-page="17b.303" data-line="1" id="l17b.303.1"></span>καὶ σὺν αὐταῖς ἀτράφαξίς τε καὶ βλίτα καὶ θριδακίνη
<span class="lb" data-page="17b.303" data-line="2" id="l17b.303.2"></span>καὶ χονδρίλη καὶ τῶν σιτηρῶν ἐδεσμάτων ἡ κριθὴ
<span class="lb" data-page="17b.303" data-line="3" id="l17b.303.3"></span>καὶ κέγχροι ψύχοντα. κατὰ τὸν ἐναντίον δὲ τρόπον ἡ φακὴ
<span class="lb" data-page="17b.303" data-line="4" id="l17b.303.4"></span>μηδεμίαν ἐνδεικνυμένη ψύξιν ἢ παραχρῆμα μετὰ τὸ
<span class="lb" data-page="17b.303" data-line="5" id="l17b.303.5"></span>βρωθῆναι<span class="milestone ed2page" data-n="9.537" data-unit="ed2page" id="ed2page.9.537"></span> περιεχομένη κατὰ τὴν ἄνω κοιλίαν ἢ
<span class="lb" data-page="17b.303" data-line="6" id="l17b.303.6"></span>ὕστερον ἐν τοῖς λεπτοῖς ἐντέροις ἢ παχέσι γενομένη. τάχα
<span class="lb" data-page="17b.303" data-line="7" id="l17b.303.7"></span>δ’ ἐπειδὴ ψυκτικὸν ἔχειν τι τὸν στύφοντα χυμὸν ἐδείξαμεν
<span class="lb" data-page="17b.303" data-line="8" id="l17b.303.8"></span>ἐν τῇ περὶ τῶν ἁπλῶν φαρμάκων πραγματείᾳ, τὴν φακὴν
<span class="lb" data-page="17b.303" data-line="9" id="l17b.303.9"></span>οἰήσεται ψύχειν, ἐπιλελησμένος ἐν τοῖς αὐτοῖς ὑπομνήμασιν
<span class="lb" data-page="17b.303" data-line="10" id="l17b.303.10"></span>εἰρημένον, ὡς ἕκαστον τῶν τοιούτων, ἁπλοῦν μὲν φαίνεται
<span class="lb" data-page="17b.303" data-line="11" id="l17b.303.11"></span>καὶ λέγεται, παραβαλλόμενον τοῖς ὑφ’ ἡμῶν ἐκ συνθέσεως
<span class="lb" data-page="17b.303" data-line="12" id="l17b.303.12"></span>κατασκευαζομένοις, οὐ μὴν ἀκριβῶς γε ἁπλοῦν ἐστιν. ἐδείχθη
<span class="lb" data-page="17b.303" data-line="13" id="l17b.303.13"></span>γοῦν καὶ ἡ φακὴ κατὰ τὸ πρῶτον γράμμα περὶ τῶν ἐν
<span class="lb" data-page="17b.303" data-line="14" id="l17b.303.14"></span>ταῖς τροφαῖς δυνάμεων, ἐξ ἐναντίων οὐσιῶν συγκειμένη τῆς
<span class="lb" data-page="17b.303" data-line="15" id="l17b.303.15"></span>μὲν ἐπεχούσης τὰ κατὰ τὴν γαστέρα, τῆς δὲ εἰς ἀπόκρισιν
<span class="lb" data-page="17b.303" data-line="16" id="l17b.303.16"></span>αὐτὴν ἐπεγειρούσης. τούτων οὖν ἡ μὲν ἐπέχουσα ψυχρὰ
<span class="lb" data-page="17b.303" data-line="17" id="l17b.303.17"></span>καὶ γεώδης ἐστὶν, ἡ δ’ ἐπεγείρουσα θερμή. καὶ διὰ τοῦτο
<span class="pb" data-page="17b.304" id="p17b.304"></span>
<span class="lb" data-page="17b.304" data-line="1" id="l17b.304.1"></span>ξηραντικὸν μὲν ἔδεσμα φακὴ, ψυχρὸν δ’ οὐδαμῶς ὥσπερ
<span class="lb" data-page="17b.304" data-line="2" id="l17b.304.2"></span>οὐδὲ θερμὸν, ἀλλ’ ἐξ ἀμφοῖν μικτὸν καὶ μέσον, εἰ καὶ βραχύ
<span class="lb" data-page="17b.304" data-line="3" id="l17b.304.3"></span>τι πρὸς τὸ θερμότερον ἀποκεχωρηκὸς ἀπὸ τοῦ μέσου. ὁπότ’
<span class="lb" data-page="17b.304" data-line="4" id="l17b.304.4"></span>οὖν οὐδὲ ψυχρὸν ἁπλῶς συνχωρήσειεν ἄν τις εἶναι τὴν φακὴν,
<span class="lb" data-page="17b.304" data-line="5" id="l17b.304.5"></span>ἦ πού γε ψυχρότατον ὑπερβολικῶς. καὶ μέντοι καὶ καταπλαττομένη
<span class="lb" data-page="17b.304" data-line="6" id="l17b.304.6"></span>τοῖς φλεγμαίνουσιν ἕλκεσι φακὴ φαίνεται μὲν
<span class="lb" data-page="17b.304" data-line="7" id="l17b.304.7"></span>ἀναστέλλουσα καὶ ἀποκρουομένη τοὺς ἐπιῤῥέοντας χυμοὺς
<span class="lb" data-page="17b.304" data-line="8" id="l17b.304.8"></span>τῷ πεπονθότι μέρει, τῷ σύφειν δηλονότι ποιοῦσα. φαίνεται
<span class="lb" data-page="17b.304" data-line="9" id="l17b.304.9"></span>δὲ καὶ πεπτικὸν ἔχειν τὸ καὶ πυοποιὸν, ὅπερ ἥκιστα
<span class="lb" data-page="17b.304" data-line="10" id="l17b.304.10"></span>τοῖς ψυχροῖς ὑπάρχει. εἴτ’ οὖν αὐτὸς ὁ Ἱπποκράτης οὕτως
<span class="lb" data-page="17b.304" data-line="11" id="l17b.304.11"></span>ἔγραψεν, εἴτε τις ἄλλος ἐστὶν ὁ παρεγγράψας τήνδε
<span class="lb" data-page="17b.304" data-line="12" id="l17b.304.12"></span>τὴν ῥῆσιν, οὐκ ὀρθῶς ἐγίνωσκε περὶ φακῶν δυνάμεως.
</p>
<span class="lb rule" data-page="17b.304" data-line="13" id="l17b.304.13"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:5.36">
<span class="pb page1" data-page="17b.307" id="p17b.307"></span>
<span class="milestone ed1page page1" data-n="5.518" data-unit="ed1page" id="ed1page.5.518"></span>
<span class="milestone ed2page page1" data-n="9.538" data-unit="ed2page" id="ed2page.9.538"></span>
<span class="lb head" data-page="17b.307" data-line="5" id="l17b.307.5"></span>
            <blockquote class="quote lemma">
<span class="lb" data-page="17b.307" data-line="6" id="l17b.307.6"></span>Ἐνθέρμῳ βρωθὲν, ἔνδοθεν ψύξις, ἔξωθεν πόνος, ἡλίῳ,
<span class="lb" data-page="17b.307" data-line="7" id="l17b.307.7"></span>πυρὶ, ἐσθῆτι, ἐν ὥρῃ θερινῇ, τῷ δὲ ἐναντίῳ ὡς
<span class="lb" data-page="17b.307" data-line="8" id="l17b.307.8"></span>ἐναντίως.
</blockquote>
<span class="lb rule" data-page="17b.307" data-line="9" id="l17b.307.9"></span>
            <p>
<span class="lb" data-page="17b.307" data-line="10" id="l17b.307.10"></span>Τῷ ἐνθέρμῳ φύσει ψύξιν φησὶ καὶ ποτὸν ὕδωρ συμφέρειν
<span class="lb" data-page="17b.307" data-line="11" id="l17b.307.11"></span>καὶ πρὸς τούτοις ἐλινύειν, ὅπερ ἐστὶν ἀπέχεσθαι
<span class="lb" data-page="17b.307" data-line="12" id="l17b.307.12"></span>σφοδρῶν γυμνασίων. πῶς οὖν νῦν κελεύει γυμνάζεσθαι, ὥς
<span class="lb" data-page="17b.307" data-line="13" id="l17b.307.13"></span>τινες ἐξηγοῦνται; πῶς δ’ ἐν ἡλίῳ καὶ πυρὶ θερμαίνεσθαι;
<span class="lb" data-page="17b.307" data-line="14" id="l17b.307.14"></span>λουτρὰ μὲν γὰρ ἐδείχθη ψύχοντα τὰς τοιαύτας κράσεις,
<span class="lb" data-page="17b.307" data-line="15" id="l17b.307.15"></span>ἀπολύσει μὲν τοῦ καπνώδους καὶ λιγνυώδους, ὃ ταῖς θερμαῖς
<span class="lb" data-page="17b.307" data-line="16" id="l17b.307.16"></span>κράσεσι συμβαίνει γεννᾷν, ὑγρότητι δὲ ψυχούσῃ τὰ
<span class="lb" data-page="17b.307" data-line="17" id="l17b.307.17"></span>στερεὰ διαβρέχοντα. πῦρ δὲ καὶ ἥλιος θερμαίνει καὶ τούτοις
<span class="pb" data-page="17b.308" id="p17b.308"></span>
<span class="lb" data-page="17b.308" data-line="1" id="l17b.308.1"></span>ὁμοίως ἐσθής τε καὶ ὥρα θερινή. λέγει δ’ οὖν ἐν τοῖς
<span class="lb" data-page="17b.308" data-line="2" id="l17b.308.2"></span>ἀφορισμοῖς ὧδε· κατὰ μὲν τὰς ὥρας τοῦ ἦρος καὶ ἄκρου
<span class="lb" data-page="17b.308" data-line="3" id="l17b.308.3"></span>τοῦ θέρεος οἱ παῖδες καὶ οἱ τούτων ἐχόμενοι τῇσιν ἡλικίῃσιν
<span class="lb" data-page="17b.308" data-line="4" id="l17b.308.4"></span>ἄριστα διάγουσι καὶ ὑγιαίνουσι μάλιστα. τοῦ δὲ
<span class="lb" data-page="17b.308" data-line="5" id="l17b.308.5"></span>θέρεος καὶ τοῦ φθινοπώρου μέχρι μέν τινος οἱ γέροντες,
<span class="lb" data-page="17b.308" data-line="6" id="l17b.308.6"></span>τὸ δὲ λοιπὸν καὶ τοῦ χειμῶνος οἱ μέσοι τῇσιν ἡλικίῃσιν.
<span class="lb" data-page="17b.308" data-line="7" id="l17b.308.7"></span>εἴπερ οὖν ἡ θερμὴ ἡλικία τοῦ χειμῶνος, ἡ ψυχρὰ δὲ τοῦ
<span class="lb" data-page="17b.308" data-line="8" id="l17b.308.8"></span>θέρους ἄμεινον, οὐκ ὠφέλειαν ἐξ ἡλίου καὶ πυρὸς καὶ ὥρας
<span class="lb" data-page="17b.308" data-line="9" id="l17b.308.9"></span>θερινῆς τοῖς ἐνθέρμοις φύσει γίνεσθαι νομίζειν αὐτὸν, ἀλλὰ
<span class="lb" data-page="17b.308" data-line="10" id="l17b.308.10"></span>καὶ βλάβην. καὶ τοίνυν τὸ κατὰ τὴν ἀρχὴν τῆς ῥήσεως
<span class="lb" data-page="17b.308" data-line="11" id="l17b.308.11"></span>εἰρημένον τὸ ἐνθέρμῳ δεόμενον ἔχειν ἑαυτῷ τι προσυπακουόμενον,
<span class="lb" data-page="17b.308" data-line="12" id="l17b.308.12"></span>ἤτοι κράσει ἢ φύσει ἢ σώματι ἢ ἀνθρώπῳ, ὃ
<span class="lb" data-page="17b.308" data-line="13" id="l17b.308.13"></span>διὰ τῆς ἀντιθέσεως ἐγνώσθη, σώματι καὶ ἀνθρώπῳ λελεγμένον
<span class="lb" data-page="17b.308" data-line="14" id="l17b.308.14"></span>μᾶλλον ἢ κράσει καὶ φύσει. πάντως γὰρ ἂν εἶπε,
<span class="lb" data-page="17b.308" data-line="15" id="l17b.308.15"></span>τῇ δ’ ἐναντίᾳ <span class="milestone ed1page" data-n="5.519" data-unit="ed1page" id="ed1page.5.519"></span>τἀναντία, τὸ τοῦ θήλεος γένους ἄρθρον,
<span class="lb" data-page="17b.308" data-line="16" id="l17b.308.16"></span>τὸ τῇ προτάξας τοῦ τοῖς ἀῤῥέσιν. γένοιτ’ ἂν οὖν
<span class="lb" data-page="17b.308" data-line="17" id="l17b.308.17"></span>ὁ σύμπας λόγος τοιοῦτος· τῇ πολυθέρμῳ σώματι, διὰ μὲν
<span class="lb" data-page="17b.308" data-line="18" id="l17b.308.18"></span>τῶν βρωμάτων καὶ τῶν πομάτων ἡ ἔνδοθεν ψύξις οἰκεία,
<span class="pb" data-page="17b.309" id="p17b.309"></span>
<span class="lb" data-page="17b.309" data-line="1" id="l17b.309.1"></span>βλαβερὰ δ’ ἡ ἔξωθεν θερμασία δι’ ἡλίου καὶ πυρὸς καί
<span class="lb" data-page="17b.309" data-line="2" id="l17b.309.2"></span>ὥρας θερινῆς καὶ ἱματίων, ἐν οἷς ἅπασιν ἡ ξηρὰ θερμασία
<span class="lb" data-page="17b.309" data-line="3" id="l17b.309.3"></span>δηλοῦται. τὴν γὰρ ὑγρὰν καὶ σύμμετρον, <span class="milestone ed2page" data-n="9.539" data-unit="ed2page" id="ed2page.9.539"></span>ὁποῖα τῶν
<span class="lb" data-page="17b.309" data-line="4" id="l17b.309.4"></span>βαλανείων, ψύχειν ἐδείξαμεν τῇ δυνάμει. πρόδηλον δ’ ὅτι
<span class="lb" data-page="17b.309" data-line="5" id="l17b.309.5"></span>τὰ συνήθη ταῦτα βαλανεῖα λέγομεν ἐν τοῖς τοιούτοις ἀεὶ
<span class="lb" data-page="17b.309" data-line="6" id="l17b.309.6"></span>λόγοις, ἔνθα μὴ προστίθεμεν ὑδάτων αὐτοφυῶν ἢ θαλαττίων
<span class="lb" data-page="17b.309" data-line="7" id="l17b.309.7"></span>ἢ θειωδῶν ἢ στυπτηριωδῶν, ἐκεῖνα μὲν γὰρ ξηραίνει
<span class="lb" data-page="17b.309" data-line="8" id="l17b.309.8"></span>τε καὶ θερμαίνει, οὐ ψύχει, τῷ δ’ ἐναντίῳ φύσει σώματι
<span class="lb" data-page="17b.309" data-line="9" id="l17b.309.9"></span>τὰ ἐναντία προσυπακοῦσαι πάλιν ἐνταῦθα δεῖ, τῶν μὲν
<span class="lb" data-page="17b.309" data-line="10" id="l17b.309.10"></span>ὠφελούντων τὰ ὠφελήσαντα, τῶν δὲ βλαπτόντων τὰ βλάπτοντα,
<span class="lb" data-page="17b.309" data-line="11" id="l17b.309.11"></span>τὰ μὲν ὥσθ’ αἱρεῖσθαι, τὰ δὲ ὥστε φυγεῖν. εἰ
<span class="lb" data-page="17b.309" data-line="12" id="l17b.309.12"></span>γὰρ τὰς πολυθέρμους φύσεις ἐδέσμασί τε καὶ πόμασιν ἐκέλευσε
<span class="lb" data-page="17b.309" data-line="13" id="l17b.309.13"></span>ψύχειν, τὰς ψυχροτέρας δηλονότι τοῖς ἐναντίοις ἀξιώσει
<span class="lb" data-page="17b.309" data-line="14" id="l17b.309.14"></span>θερμαίνειν. καὶ μέντοι καὶ εἰ τὰς θερμοτέρας φύσεις
<span class="lb" data-page="17b.309" data-line="15" id="l17b.309.15"></span>ἔλεγεν ὑφ’ ἡλίου καὶ πυρὸς καὶ θέρους βλάπτεσθαι, τὰς
<span class="lb" data-page="17b.309" data-line="16" id="l17b.309.16"></span>ψυχροτέρας δηλονότι διὰ μὲν τούτων ὠφελήσεσθαι, διὰ δὲ
<span class="lb" data-page="17b.309" data-line="17" id="l17b.309.17"></span>τῶν ἐναντίων βλαβήσεσθαι δηλοῖ.
</p>
<span class="lb rule" data-page="17b.309" data-line="18" id="l17b.309.18"></span>
          </article>

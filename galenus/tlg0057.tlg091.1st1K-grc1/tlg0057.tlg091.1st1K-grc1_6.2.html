<article xmlns="http://www.w3.org/1999/xhtml" id="urn:cts:greekLit:tlg0057.tlg091.1st1K-grc1:6.2">
<span class="pb page1" data-page="17b.315" id="p17b.315"></span>
<span class="milestone ed1page page1" data-n="5.519" data-unit="ed1page" id="ed1page.5.519"></span>
<span class="milestone ed2page page1" data-n="9.541" data-unit="ed2page" id="ed2page.9.541"></span>
<span class="lb head" data-page="17b.315" data-line="10" id="l17b.315.10"></span>
            <blockquote class="quote lemma">
<span class="lb" data-page="17b.315" data-line="11" id="l17b.315.11"></span><span class="milestone ed2page" data-n="9.542" data-unit="ed2page" id="ed2page.9.542"></span>
              <span class="milestone ed1page" data-n="5.520" data-unit="ed1page" id="ed1page.5.520"></span>Ἐνθερμότερον φλέβιον αἵματος πλήθει
<span class="lb" data-page="17b.315" data-line="12" id="l17b.315.12"></span>ἀνίσχει τὸ καυσῶδες καὶ εὐθὺς ἀποκρίνει.
</blockquote>
<span class="lb rule" data-page="17b.315" data-line="13" id="l17b.315.13"></span>
            <p>
<span class="lb" data-page="17b.315" data-line="14" id="l17b.315.14"></span>Φλέβιον ἐνθερμότερον ἀκουστέον ἐστὶ τὴν ἀρτηρίαν,
<span class="lb" data-page="17b.315" data-line="15" id="l17b.315.15"></span>ὁμολογούντων ἁπάντων τῶν ἐξηγησαμένων τὰ Ἱπποκράτεια
<span class="lb" data-page="17b.315" data-line="16" id="l17b.315.16"></span>βιβλία φλέβας οὐχ ὑπὸ τούτου μόνου, ἀλλὰ καὶ πολλῶν
<span class="lb" data-page="17b.315" data-line="17" id="l17b.315.17"></span>ἄλλων παλαιῶν ὀνομάζεσθαι καὶ τὰς ἀρτηρίας. τοῦτ’ οὖν ﻿
<span class="pb" data-page="17b.316" id="p17b.316"></span>
<span class="lb" data-page="17b.316" data-line="1" id="l17b.316.1"></span>φησι τὸ φλέβιον, τὸ τοῦ αἵματος πλήθει θερμαινόμενον,
<span class="lb" data-page="17b.316" data-line="2" id="l17b.316.2"></span>ἀνίσχει τὸ καυσῶδες καὶ ἀποκρίνει. καυσῶδες δὲ λέγων τὸ
<span class="lb" data-page="17b.316" data-line="3" id="l17b.316.3"></span>γεννώμενον ἐκ τῆς θερμασίας, ὅπερ οἷον λίγνυς τίς ἐστι
<span class="lb" data-page="17b.316" data-line="4" id="l17b.316.4"></span>τοῦ θερμαινομένου χυμοῦ σφοδρότερον. τοῦτο δ’ ὡς ἂν
<span class="lb" data-page="17b.316" data-line="5" id="l17b.316.5"></span>θερμὸν τῇ κράσει καὶ λεπτὸν ὑπάρχον τῇ συστάσει, ῥᾳδίως
<span class="lb" data-page="17b.316" data-line="6" id="l17b.316.6"></span>ἀποκρίνεται. ταύτην ἐγὼ νομίζω πιθανωτέραν εἶναι τὴν
<span class="lb" data-page="17b.316" data-line="7" id="l17b.316.7"></span>ἐξήγησιν, εἴπερ γε δεῖ τὸ ἀληθὲς ἅμα καὶ τοῖς Ἱπποκράτους
<span class="lb" data-page="17b.316" data-line="8" id="l17b.316.8"></span>δόγμασιν ἀκόλουθον ἔχειν σκοπόν· ὅτι μὲν οὖν ἀληθές
<span class="lb" data-page="17b.316" data-line="9" id="l17b.316.9"></span>ἐστι τὸ νῦν εἰρημένον ὑπ’ ἐμοῦ δόγμα δέδεικται μὲν
<span class="lb" data-page="17b.316" data-line="10" id="l17b.316.10"></span>κᾀν τῷ περὶ χρείας ἀναπνοῆς, δέδεικται δὲ καὶ διὰ τοῦ
<span class="lb" data-page="17b.316" data-line="11" id="l17b.316.11"></span>περὶ χρείας σφυγμῶν. ἐν μὲν γὰρ ταῖς εἰσπνοαῖς, ἃς διά
<span class="lb" data-page="17b.316" data-line="12" id="l17b.316.12"></span>τε τοῦ στόματος καὶ παντὸς τοῦ δέρματος ἴσχει τὰ ζῶα,
<span class="lb" data-page="17b.316" data-line="13" id="l17b.316.13"></span>διττὴν ἀπεδείξαμεν ὠφέλειαν γίνεσθαι, τονοῦσθαι μὲν ἀεὶ
<span class="lb" data-page="17b.316" data-line="14" id="l17b.316.14"></span>ἐμψυχόμενον τὸ ἔμφυτον θερμὸν, ὅπως μὴ διαφορηθὲν
<span class="lb" data-page="17b.316" data-line="15" id="l17b.316.15"></span>ἀπόλοιτο, καὶ μάλισθ’ ὅταν αὐξηθῇ ποτὲ καθ’ ἡντινοῦν αἰτίαν.
<span class="lb" data-page="17b.316" data-line="16" id="l17b.316.16"></span>ἐπεγείρεσθαι δὲ καὶ ῥώννυσθαί ποτε βαρυνόμενον
<span class="lb" data-page="17b.316" data-line="17" id="l17b.316.17"></span>ὑπὸ πλήθους ὕλης ψυχρᾶς, ὃν τρόπον καὶ τὸ πῦρ ἐν τῷ
<span class="lb" data-page="17b.316" data-line="18" id="l17b.316.18"></span>ῥιπίζεσθαι. καὶ μέντοι καὶ αὐτὴν αὐτῷ τήνδε τὴν διπλῆν
<span class="pb" data-page="17b.317" id="p17b.317"></span>
<span class="lb" data-page="17b.317" data-line="1" id="l17b.317.1"></span>κίνησιν, οἰκεῖόν τε καὶ σύμφυτον εἶναι γυμνάσιον εἰς εὐτονίαν
<span class="lb" data-page="17b.317" data-line="2" id="l17b.317.2"></span>ἄγον. αὕτη γὰρ χρεία τε καὶ φύσις γυμνασίων ἐστίν.
<span class="lb" data-page="17b.317" data-line="3" id="l17b.317.3"></span>ἐπεὶ τοίνυν ἔμπροσθεν εἰπὼν ὁ Ἱπποκράτης, σάρκες ὁλκοὶ
<span class="lb" data-page="17b.317" data-line="4" id="l17b.317.4"></span>καὶ ἔξωθεν, εἶτ’ ἐπὶ τούτῳ προσθεὶς, ὡς ἔκπνουν καὶ εἴσπνουν
<span class="lb" data-page="17b.317" data-line="5" id="l17b.317.5"></span>ἐστὶ τὸ σῶμα. τῆς μὲν οὖν εἰσπνοῆς αὐτῆς τὴν
<span class="lb" data-page="17b.317" data-line="6" id="l17b.317.6"></span>γένεσιν καὶ τὴν χρείαν ἐνεδείξατο διὰ τοῦ σάρκες ὁλκοὶ,
<span class="lb" data-page="17b.317" data-line="7" id="l17b.317.7"></span>περὶ δὲ τῆς ἐκπνοῆς οὐδὲν εἰπὼν εἰκότως ἐν τῇ νῦν προκειμένῃ
<span class="lb" data-page="17b.317" data-line="8" id="l17b.317.8"></span>ῥήσει περὶ αὐτῆς διῆλθε, ἐπὶ τῶν ἀρτηριῶν ποιησάμενος
<span class="lb" data-page="17b.317" data-line="9" id="l17b.317.9"></span>τὸν λόγον, ὄντα μὲν κοινὸν καὶ πρὸς τὴν καρδίαν,
<span class="lb" data-page="17b.317" data-line="10" id="l17b.317.10"></span>ἀμυδρότερον δὲ φαινόμενον. ὅτι δὲ κοινός ἐστι δῆλον ἐνθένδε,
<span class="lb" data-page="17b.317" data-line="11" id="l17b.317.11"></span>διὰ τὴν ἔμφυτον θερμασίαν ἐδείξαμεν γεννᾶσθαι τὸ
<span class="lb" data-page="17b.317" data-line="12" id="l17b.317.12"></span>λιγνυῶδες περίττωμα κατὰ τὸ αἷμα, καὶ μάλισθ’ ὅταν ᾖ
<span class="lb" data-page="17b.317" data-line="13" id="l17b.317.13"></span>θερμότερον. ἀποκρίσεως οὖν αὐτῷ χρεία δηλονότι καὶ ταύτην
<span class="lb" data-page="17b.317" data-line="14" id="l17b.317.14"></span>ἡ φύσις ἐτεχνήσατο, τοῖς μὲν ἐκ τῆς καρδίας ἐκκριθησομένοις
<span class="lb" data-page="17b.317" data-line="15" id="l17b.317.15"></span>διὰ τῆς ἐκπνοῆς, τοῖς δὲ καθ’ ὅλον τὸ σῶμα διὰ
<span class="lb" data-page="17b.317" data-line="16" id="l17b.317.16"></span>τῆς τῶν ἀρτηριῶν συστολῆς. τὰ μὲν οὖν ἐκ τούτων τε καὶ
<span class="lb" data-page="17b.317" data-line="17" id="l17b.317.17"></span>τῶν φλεβῶν, ἐδείχθησαν γὰρ αὐταῖς συνανεστομωμέναι, διὰ
<span class="lb" data-page="17b.317" data-line="18" id="l17b.317.18"></span>τοῦ δέρματος εὐθέως ἐκκρίνεται τῇ συστολῇ τῶν ἀρτηριῶν
<span class="pb" data-page="17b.318" id="p17b.318"></span>
<span class="lb" data-page="17b.318" data-line="1" id="l17b.318.1"></span>ἐκθλιβόμενα. τὰ δ’ ἐκ τῆς καρδίας ὁ πνεύμων ὑποδέχεται
<span class="lb" data-page="17b.318" data-line="2" id="l17b.318.2"></span>πρότερος οἷόν τι ταμιεῖον τοῦ πνεύματος αὐτῇ παρεσκευασμένος,
<span class="lb" data-page="17b.318" data-line="3" id="l17b.318.3"></span>ἑλκούσῃ μὲν ἐν τῇ διαστολῇ, ἐκπεμπούσῃ δὲ ἐν ταῖς
<span class="lb" data-page="17b.318" data-line="4" id="l17b.318.4"></span>συστολαῖς. αὕτη μὲν ἡ ἡμετέρα γνώμη περὶ τῆς προκειμένης
<span class="lb" data-page="17b.318" data-line="5" id="l17b.318.5"></span>ῥήσεως καὶ δειχθήσεται μικρὸν ὕστερον ἡ ἑξῆς αὐτῇ
<span class="lb" data-page="17b.318" data-line="6" id="l17b.318.6"></span>γεγραμμένη φυλάττουσα τὴν ἀκολούθειαν καὶ πρὸς ταύτην
<span class="lb" data-page="17b.318" data-line="7" id="l17b.318.7"></span>μὲν αὐτὴν, οὐχ ἥκιστα δὲ καὶ τὴν προτεταγμένην αὐτῆς.
<span class="lb" data-page="17b.318" data-line="8" id="l17b.318.8"></span>ὅσοι δὲ περὶ καύσου γενέσεως ὑπέλαβον αὐτὸν ἐνταῦθα
<span class="lb" data-page="17b.318" data-line="9" id="l17b.318.9"></span>ποιεῖσθαι τὸν λόγον, πρῶτον μὲν εἴασαν ἐλλιπῶς εἰρημένον
<span class="lb" data-page="17b.318" data-line="10" id="l17b.318.10"></span>τὸν περὶ τοῦ σάρκες ὁλκοὶ λόγον. οὐ γὰρ ἕλκουσι μόνον
<span class="lb" data-page="17b.318" data-line="11" id="l17b.318.11"></span>εἰς ἑαυτὰς τὸ οἰκεῖον, ἀλλὰ καὶ τὸ μὴ τοιοῦτον ἐκκρίνουσι.
<span class="lb" data-page="17b.318" data-line="12" id="l17b.318.12"></span>τοῦ μὲν οὖν ἕλκειν ἡ χρεία προδηλοτέρα,<span class="milestone ed2page" data-n="9.543" data-unit="ed2page" id="ed2page.9.543"></span> τοῦ δ’
<span class="lb" data-page="17b.318" data-line="13" id="l17b.318.13"></span>ἐκκρίνειν ἀδηλοτέρα, καὶ δεῖταί τινος εἰς πίστιν λόγου. μεταβῶμεν
<span class="lb" data-page="17b.318" data-line="14" id="l17b.318.14"></span>οὖν ἐπὶ τὴν ἐχομένην ῥῆσιν ἤδη συντελοῦσάν τι
<span class="lb" data-page="17b.318" data-line="15" id="l17b.318.15"></span>καὶ αὐτὴν, ὡς ἔφην ἀρτίως, εἰς διάκρισιν τῆς ἀμείνονος
<span class="lb" data-page="17b.318" data-line="16" id="l17b.318.16"></span>ἐξηγήσεως.
</p>
<span class="lb rule" data-page="17b.318" data-line="17" id="l17b.318.17"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:1.22">
<span class="pb page1" data-page="17b.441" id="p17b.441"></span>
<span class="milestone ed1page page1" data-n="5.234" data-unit="ed1page" id="ed1page.5.234"></span>
<span class="milestone ed2page page1" data-n="9.38" data-unit="ed2page" id="ed2page.9.38"></span>
<span class="lb head" data-page="17b.441" data-line="1" id="l17b.441.1"></span>
            <blockquote class="quote lemma">
<span class="lb" data-page="17b.441" data-line="2" id="l17b.441.2"></span>Πέπονα φαρμακεύειν καὶ κινέειν μὴ ὠμὰ, μηδ’ ἐν ἀρχῇσιν,
<span class="lb" data-page="17b.441" data-line="3" id="l17b.441.3"></span>ἢν μὴ ὀργᾷ· τὰ δὲ πολλὰ οὐκ ὀργᾷ.
</blockquote>
<span class="lb rule" data-page="17b.441" data-line="4" id="l17b.441.4"></span>
            <p>
<span class="lb" data-page="17b.441" data-line="5" id="l17b.441.5"></span><span class="milestone ed2page" data-n="9.39" data-unit="ed2page" id="ed2page.9.39"></span>Τὸ μὲν φαρμακεύειν ἔθος ἐστὶν αὐτῷ λέγειν
<span class="lb" data-page="17b.441" data-line="6" id="l17b.441.6"></span>ἀντὶ τοῦ χρῆσθαι φαρμάκῳ καθαίροντι, τὸ δ’ ὀργᾷν ἀπὸ
<span class="lb" data-page="17b.441" data-line="7" id="l17b.441.7"></span>τῶν ὀργώντων ζώων μετενήνοχεν ἐπὶ τοὺς χυμούς. καθ’
<span class="lb" data-page="17b.441" data-line="8" id="l17b.441.8"></span>ὃν γὰρ τρόπον ἐκεῖνα ἡσυχάζειν οὐ δύνανται γαργαλιζόμενά
<span class="lb" data-page="17b.441" data-line="9" id="l17b.441.9"></span>πως καὶ κινούμενα καὶ διανιστάμενα πρὸς τοῦ πάθους,
<span class="lb" data-page="17b.441" data-line="10" id="l17b.441.10"></span>οὕτω καὶ οἱ χυμοὶ πολλάκις ἐν κινήσει σφοδροτέρᾳ καὶ μεταῤῥύσει
<span class="lb" data-page="17b.441" data-line="11" id="l17b.441.11"></span>μορίων εἰς μόρια, κατὰ τὴν ἀρχὴν τοῦ νοσήματος
<span class="lb" data-page="17b.441" data-line="12" id="l17b.441.12"></span>ἐνοχλοῦσι τὸν ἄνθρωπον, κινοῦντες καὶ γαργαλίζοντες καὶ
<span class="lb" data-page="17b.441" data-line="13" id="l17b.441.13"></span>ἡσυχάζειν οὐκ ἐπιτρέποντες, ἀλλ’ αὐτοί τε κινούμενοι καὶ
<span class="lb" data-page="17b.441" data-line="14" id="l17b.441.14"></span>μεταῤῥέοντες, ἐνοχλοῦντές τε τῇ τοσαύτῃ φορᾷ τὸν κάμνοντα.
<span class="lb" data-page="17b.441" data-line="15" id="l17b.441.15"></span>τοὺς μὲν δὴ τοιούτους ἐκκενοῦν προσήκει, τουτέστι τοὺς ἐν
<span class="lb" data-page="17b.441" data-line="16" id="l17b.441.16"></span>κινήσει καὶ φορᾷ καὶ ῥύσει, τοὺς δ’ ἤδη καθ’ ἕν τι μόριον
<span class="lb" data-page="17b.441" data-line="17" id="l17b.441.17"></span>ἐστηριγμένους οὔτ’ ἄλλῳ τινὶ βοηθήματι χρὴ κινεῖν
<span class="pb" data-page="17b.442" id="p17b.442"></span>
<span class="lb" data-page="17b.442" data-line="1" id="l17b.442.1"></span>οὔτε φαρμακεύειν πρὶν πεφθῆναι. τηνικαῦτα γὰρ ἤδη καὶ
<span class="lb" data-page="17b.442" data-line="2" id="l17b.442.2"></span>τὴν φύσιν ἔχομεν βοηθοῦσαν τῇ κενώσει. φαίνεται γάρ τοι
<span class="lb" data-page="17b.442" data-line="3" id="l17b.442.3"></span>καὶ αὕτη μετὰ τὰς πέψεις διακρίνουσά τε τοὺς χυμοὺς, ἀπωθουμένη
<span class="lb" data-page="17b.442" data-line="4" id="l17b.442.4"></span>τε καὶ περιττὸν, ἐν ᾧ δὴ καιρῷ καὶ αἱ κρίσεις γίνονται.
<span class="lb" data-page="17b.442" data-line="5" id="l17b.442.5"></span>ἀλλὰ τελέως μὲν αὐτῆς κινουμένης οὐδενὸς δεῖ
<span class="lb" data-page="17b.442" data-line="6" id="l17b.442.6"></span>φαρμάκου. μετριώτερον δὲ καὶ ἀσθενέστερον ἐνεργούσης τὸ
<span class="lb" data-page="17b.442" data-line="7" id="l17b.442.7"></span>λεῖπον αὐτοὺς χρὴ προστιθέναι φαρμακεύοντας, ἵν’ ἐξ ἀμφοῖν
<span class="lb" data-page="17b.442" data-line="8" id="l17b.442.8"></span>ἡ τοῦ λυποῦντος χυμοῦ γίνηται κένωσις, ἀπωθουμένης
<span class="lb" data-page="17b.442" data-line="9" id="l17b.442.9"></span>μὲν τῆς φύσεως, ἕλκοντος δὲ τοῦ φαρμάκου. δέδεικται
<span class="lb" data-page="17b.442" data-line="10" id="l17b.442.10"></span>γὰρ ἡμῖν ἐν τοῖς περὶ φυσικῶν δυνάμεων ὑπομνήμασιν ἡ
<span class="lb" data-page="17b.442" data-line="11" id="l17b.442.11"></span>μὲν φύσις ἑκάστου τῶν μορίων τέτταρσι δυνάμεσι χρωμένη,
<span class="lb" data-page="17b.442" data-line="12" id="l17b.442.12"></span>ἑλκτικῇ τε τοῦ οἰκείου καὶ καθεκτικῇ τοῦ αὐτοῦ καὶ πρὸς
<span class="lb" data-page="17b.442" data-line="13" id="l17b.442.13"></span>ταύτῃ πεπτικῇ καὶ τετάρτῃ τῶν ἀλλοτρίων ἀποκριτικῇ,
<span class="lb" data-page="17b.442" data-line="14" id="l17b.442.14"></span>ἕκαστον δὲ τῶν φαρμάκων τὸν οἰκεῖον ἑαυτῷ χυμὸν ἐπισπώμενόν
<span class="lb" data-page="17b.442" data-line="15" id="l17b.442.15"></span>ἐστι. καλῶς δὲ προσέθηκε τῷ λόγῳ, τὰ δὲ πολλὰ
<span class="lb" data-page="17b.442" data-line="16" id="l17b.442.16"></span>οὐκ ὀργᾷ. καὶ χρὴ τοῦτο διδαχθῆναι παρὰ τῆς ἐμπειρίας,
<span class="lb" data-page="17b.442" data-line="17" id="l17b.442.17"></span>ὡς αἱ μεταῤῥύσεις ἄλλοτ’ εἰς ἄλλο μόριον τῶν χυμῶν
<span class="lb" data-page="17b.442" data-line="18" id="l17b.442.18"></span>ὀλιγάκις γίνονται. τὰ πλείω δ’ ἡσυχάζει καὶ μένει καθ’ ἕν
<span class="pb" data-page="17b.443" id="p17b.443"></span>
<span class="lb" data-page="17b.443" data-line="1" id="l17b.443.1"></span>τι μόριον, ἐν ᾧ καὶ πέττονται παρ’ ὅλον τοῦ νοσήματος
<span class="lb" data-page="17b.443" data-line="2" id="l17b.443.2"></span>χρόνον ἄχρι λύσεως. χρὴ δὲ γινώσκειν ὅτι ἔν τισι τῶν ἀντιγράφων
<span class="lb" data-page="17b.443" data-line="3" id="l17b.443.3"></span>ὁ ἀφορισμὸς οὗτος οὐ γέγραπται, κατὰ μέντοι τὸ
<span class="lb" data-page="17b.443" data-line="4" id="l17b.443.4"></span>περὶ χυμῶν ἐν ἅπασι γέγραπται.
</p>
<span class="lb rule" data-page="17b.443" data-line="5" id="l17b.443.5"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:1.24">
<span class="pb page1" data-page="17b.446" id="p17b.446"></span>
<span class="milestone ed1page page1" data-n="5.235" data-unit="ed1page" id="ed1page.5.235"></span>
<span class="milestone ed2page page1" data-n="9.41" data-unit="ed2page" id="ed2page.9.41"></span>
<span class="lb head" data-page="17b.446" data-line="12" id="l17b.446.12"></span>
            <blockquote class="quote lemma">
<span class="lb" data-page="17b.446" data-line="13" id="l17b.446.13"></span>Ἐν τοῖσιν ὀξέσι πάθεσιν ὀλιγάκις καὶ ἐν ἀρχῇσι τῇσι φαρμακείῃσι
<span class="lb" data-page="17b.446" data-line="14" id="l17b.446.14"></span>χρέεσθαι καὶ τοῦτο προεξευκρινήσαντας ποιέειν.
</blockquote>
<span class="lb rule" data-page="17b.446" data-line="15" id="l17b.446.15"></span>
            <p>
<span class="lb" data-page="17b.446" data-line="16" id="l17b.446.16"></span>Ὀλίγον ἔμπροσθεν εἴρηκε, πέπονα φαρμακεύειν καὶ
<span class="lb" data-page="17b.446" data-line="17" id="l17b.446.17"></span>κινέειν μὴ ὠμὰ, μηδὲ ἐν ἀρχῇσιν, ἢν μὴ ὀργᾷ, τὰ δὲ πολλὰ
<span class="pb" data-page="17b.447" id="p17b.447"></span>
<span class="lb" data-page="17b.447" data-line="1" id="l17b.447.1"></span>οὐκ ὀργᾷ. νῦν οὖν καὶ ὅτι κατὰ τὰς ἀρχὰς μόνων τῶν
<span class="lb" data-page="17b.447" data-line="2" id="l17b.447.2"></span>ὀξέων νοσημάτων ἐγχωρεῖ ποτε κάθαρσιν ποιήσασθαι συμφέρουσαν
<span class="lb" data-page="17b.447" data-line="3" id="l17b.447.3"></span>ἐδίδαξεν ἡμᾶς. ἐν μὲν γὰρ τοῖς χρονίοις ἀεὶ
<span class="lb" data-page="17b.447" data-line="4" id="l17b.447.4"></span>χρὴ τὸν πεπασμὸν ἀναμένειν· ἐν δὲ τοῖς ὀξέσιν, ὅταν ὀργᾷ
<span class="lb" data-page="17b.447" data-line="5" id="l17b.447.5"></span>καὶ κατ’ ἀρχὴν οἷόν τε φαρμακεύειν καὶ τοῦτο αὐτὸ πρᾶξαι
<span class="lb" data-page="17b.447" data-line="6" id="l17b.447.6"></span>μετὰ πολλῆς εὐλαβείας καὶ περισκέψεως. ὅθεν μοι δοκεῖ ὁ
<span class="lb" data-page="17b.447" data-line="7" id="l17b.447.7"></span>Ἱπποκράτης καλῶς προσθεῖναι καὶ τοῦτο προεξευκρινήσαντας
<span class="lb" data-page="17b.447" data-line="8" id="l17b.447.8"></span>ποιέειν. εἴτε γὰρ προδιασκεψάμενος ἐπιμελῶς, εἴτε
<span class="lb" data-page="17b.447" data-line="9" id="l17b.447.9"></span>προπαρασκευάσας τὸν ἄῤῥωστον, εἴτε τὴν ἐνδεχομένην εὐκρίνειαν
<span class="lb" data-page="17b.447" data-line="10" id="l17b.447.10"></span>ἀναμείνας, εἴτε καί τινα τούτων, εἴτε καὶ πάντα
<span class="lb" data-page="17b.447" data-line="11" id="l17b.447.11"></span>σημαίνει τοὔνομα, τὴν εὐλάβειαν αὐτοῦ τὴν περὶ τὰς τοιαύτας
<span class="lb" data-page="17b.447" data-line="12" id="l17b.447.12"></span>καθάρσεις ἐνδείκνυται σαφῶς. κίνδυνος γὰρ οὐ μικρὸς
<span class="lb" data-page="17b.447" data-line="13" id="l17b.447.13"></span>ἐν ὀξεῖ νοσήματι κακῶς φαρμακεῦσαι, τῷ πάντα μὲν τὰ
<span class="lb" data-page="17b.447" data-line="14" id="l17b.447.14"></span>καθαίροντα φάρμακα θερμὰ ταῖς δυνάμεσιν εἶναι, δεῖσθαι
<span class="lb" data-page="17b.447" data-line="15" id="l17b.447.15"></span>δὲ τὸν πυρετὸν, ᾗ πυρετός ἐστι κατὰ τὸν ἑαυτοῦ λόγον,
<span class="lb" data-page="17b.447" data-line="16" id="l17b.447.16"></span>οὐχ ὅπως τῶν θερμαινόντων καὶ ξηραινόντων, ἀλλὰ τῶν
<span class="lb" data-page="17b.447" data-line="17" id="l17b.447.17"></span>ἐναντιωτάτων αὐτοῖς, τουτέστι τῶν ὑγραινόντων τε καὶ ψυχόντων.
<span class="pb" data-page="17b.448" id="p17b.448"></span>
<span class="lb" data-page="17b.448" data-line="1" id="l17b.448.1"></span>οὐκοῦν οὐδ’ αὐτῆς ἕνεκα τῆς πυρώδους θερμασίας
<span class="lb" data-page="17b.448" data-line="2" id="l17b.448.2"></span>ἡ κάθαρσις ἡμῖν παραλαμβάνεται. ταύτην γὰρ ἴσμεν ὅσον
<span class="lb" data-page="17b.448" data-line="3" id="l17b.448.3"></span>ἐφ’ ἑαυτῇ βλαπτομένην, ἀλλὰ τῶν ἐργαζομένων αὐτὴν ἕνεκα
<span class="lb" data-page="17b.448" data-line="4" id="l17b.448.4"></span>χυμῶν. χρὴ τοίνυν μείζονα τὴν ὠφέλειαν ἐκ τῆς τῶν λυπούντων
<span class="lb" data-page="17b.448" data-line="5" id="l17b.448.5"></span>χυμῶν κενώσεως γίγνεσθαι τῆς βλάβης, ἣν ἐξ ἀνάγκης
<span class="lb" data-page="17b.448" data-line="6" id="l17b.448.6"></span>λαμβάνεται τὸ σῶμα πρὸς τῶν καθαιρόντων φαρμάκων.
<span class="lb" data-page="17b.448" data-line="7" id="l17b.448.7"></span>ἔστι δὲ ἡ ὠφέλεια μείζων, ἐὰν ἀλύπως τε καὶ πᾶς ὁ
<span class="lb" data-page="17b.448" data-line="8" id="l17b.448.8"></span>βλάπτων καὶ λυπῶν ἐκκενωθῇ χυμός. ἵνα δὲ τοῦτο γένηται,
<span class="lb" data-page="17b.448" data-line="9" id="l17b.448.9"></span>πρῶτον μὲν δεῖ προσκέψασθαι εἰ ἐπιτηδείως ὁ κάμνων
<span class="lb" data-page="17b.448" data-line="10" id="l17b.448.10"></span>ἔχει πρὸς τὴν τοιαύτην κάθαρσιν. οἱ γὰρ ἐξ ἀπεψιῶν πολλῶν
<span class="lb" data-page="17b.448" data-line="11" id="l17b.448.11"></span>ἢ γλίσχρων ἢ παχέων ἐδεσμάτων, ὡσαύτως δὲ οἷς καὶ
<span class="lb" data-page="17b.448" data-line="12" id="l17b.448.12"></span>ὑποχόνδρια διατεταμένα πεφύσηται ἢ <span class="milestone ed2page" data-n="9.42" data-unit="ed2page" id="ed2page.9.42"></span>ὑπερβαλλόντως
<span class="lb" data-page="17b.448" data-line="13" id="l17b.448.13"></span>ἐστὶ θερμὰ καὶ πυῤῥώδη τὰ οὖρα, καί τὶς αὐτόθι τῶν
<span class="lb" data-page="17b.448" data-line="14" id="l17b.448.14"></span>σπλάγχνων φλεγμονὴ, πάντες οὗτοι πρὸς τὰς καθάρσεις
<span class="lb" data-page="17b.448" data-line="15" id="l17b.448.15"></span>ἀνεπιτήδειοι. χρὴ τοίνυν ἀπεῖναί τε ταῦτα καὶ τοὺς χυμοὺς
<span class="lb" data-page="17b.448" data-line="16" id="l17b.448.16"></span>ὡς ἔνι μάλιστα τοῦ κάμνοντος εὐρουστάτους εἶναι,
<span class="lb" data-page="17b.448" data-line="17" id="l17b.448.17"></span>τουτέστι λεπτοὺς καὶ ἥκιστα μετέχοντας γλισχρότητός τινος,
<span class="lb" data-page="17b.448" data-line="18" id="l17b.448.18"></span>ἀναπεπταμένους τε τοὺς πόρους, δι’ ὧν ἡ κάθαρσις μέλλει
<span class="pb" data-page="17b.449" id="p17b.449"></span>
<span class="lb" data-page="17b.449" data-line="1" id="l17b.449.1"></span>γενέσθαι καὶ μηδεμίαν ἔμφραξιν ἔχοντας. ταῦτα γὰρ καὶ
<span class="lb" data-page="17b.449" data-line="2" id="l17b.449.2"></span>ἡμεῖς προπαρασκευάζομεν, ἐπειδὰν μέλλωμεν καθαίρειν
<span class="lb" data-page="17b.449" data-line="3" id="l17b.449.3"></span>τινὰ καὶ τοῦτό ἐστιν αὐτὸ τὸ ὑφ’ Ἱπποκράτους εἰρημένον
<span class="lb" data-page="17b.449" data-line="4" id="l17b.449.4"></span>ἐν ἐκείνῳ τῷ ἀφορισμῷ. τὰ σώματα χρὴ ὅκου τις
<span class="lb" data-page="17b.449" data-line="5" id="l17b.449.5"></span>βούλεται καθαίρειν, εὔροα ποιέειν. ἀλλ’ ἔν γε τοῖς ὀξέσι
<span class="lb" data-page="17b.449" data-line="6" id="l17b.449.6"></span>νοσήμασι κατ’ ἀρχὰς εὐθὺς, ἤτοι περὶ τὴν πρώτην ἡμέραν
<span class="lb" data-page="17b.449" data-line="7" id="l17b.449.7"></span>ἢ οὐκ ἔξω τῆς δευτέρας μελλόντων ἡμῶν χρῆσθαι ταῖς
<span class="lb" data-page="17b.449" data-line="8" id="l17b.449.8"></span>καθάρσεσιν, ὅταν ὀργᾷ, τὴν τοιαύτην παρασκευὴν οὐκ
<span class="lb" data-page="17b.449" data-line="9" id="l17b.449.9"></span>ἐγχωρεῖ γενέσθαι, πλὴν εἰ μὴ ἄρα τις σχοίη καιρὸν, μελίκρατον
<span class="lb" data-page="17b.449" data-line="10" id="l17b.449.10"></span>δοῦναι πιεῖν, ἐναφεψήσας ὑσσώπου τι ἢ ὀριγάνου,
<span class="lb" data-page="17b.449" data-line="11" id="l17b.449.11"></span>ἢ τραγοριγάνου ἢ θύμου ἢ γλήχωνος, ἤ τινος τῶν οὕτως
<span class="lb" data-page="17b.449" data-line="12" id="l17b.449.12"></span>λεπτυνόντων χυμοὺς, ὥστ’ εὐλόγως εἶπεν ὀλιγάκις ἐν
<span class="lb" data-page="17b.449" data-line="13" id="l17b.449.13"></span>τοῖς ὀξέσι νοσήμασι κατ’ ἀρχὰς ἔσεσθαι χρείαν ἡμῖν φαρμακείας,
<span class="lb" data-page="17b.449" data-line="14" id="l17b.449.14"></span>τῷ μήτε πολλάκις ὀργᾷν ἐν ἀρχῇ τοὺς λυποῦντας
<span class="lb" data-page="17b.449" data-line="15" id="l17b.449.15"></span>χυμοὺς μήτ’, εἰ καί τι τούτων ὑπάρχει, τοῦ νοσοῦντος ἐπιτηδείου
<span class="lb" data-page="17b.449" data-line="16" id="l17b.449.16"></span>πρὸς τὴν κάθαρσιν ἔχοντος, ἀλλὰ μηδὲ καιρὸν ἡμῖν
<span class="lb" data-page="17b.449" data-line="17" id="l17b.449.17"></span>παρέχοντος τοῦ νοσήματος, ἐπιτήδειον αὐτὸν παρασκευάσαι.
</p>
<span class="lb rule" data-page="17b.449" data-line="18" id="l17b.449.18"></span>
          </article>

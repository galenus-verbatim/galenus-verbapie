<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:1.3">
<span class="pb page1" data-page="17b.361" id="p17b.361"></span>
<span class="milestone ed1page page1" data-n="5.222" data-unit="ed1page" id="ed1page.5.222"></span>
<span class="milestone ed2page page1" data-n="9.7" data-unit="ed2page" id="ed2page.9.7"></span>
<span class="lb head" data-page="17b.361" data-line="10" id="l17b.361.10"></span>
            <blockquote class="quote lemma">
<span class="lb" data-page="17b.361" data-line="11" id="l17b.361.11"></span>Ἐν τοῖσι γυμναστικοῖσιν αἱ ἐπ’ ἄκρον εὐεξίαι σφαλεραὶ,
<span class="lb" data-page="17b.361" data-line="12" id="l17b.361.12"></span>ἢν ἐν τῷ ἐσχάτῳ ἔωσιν. οὐ γὰρ δύνανται μένειν ἐν τῷ
<span class="lb" data-page="17b.361" data-line="13" id="l17b.361.13"></span>αὐτέῳ οὐδὲ ἀτρεμέειν. ἐπεὶ δὲ οὐκ ἀτρεμέουσιν, οὐδέ
<span class="lb" data-page="17b.361" data-line="14" id="l17b.361.14"></span>τι δύνανται ἐπὶ τὸ βέλτιον ἐπιδιδόναι, λείπεται οὖν ἐπὶ
<span class="lb" data-page="17b.361" data-line="15" id="l17b.361.15"></span>τὸ χεῖρον. τουτέων οὖν εἵνεκεν τὴν εὐεξίην λύειν ξυμφέρει
<span class="lb" data-page="17b.361" data-line="16" id="l17b.361.16"></span>μὴ βραδέως, ἵνα πάλιν ἀρχὴν ἀναθρέψιος λάβῃ τὸ
<span class="lb" data-page="17b.361" data-line="17" id="l17b.361.17"></span>σῶμα. μηδὲ τὰς ξυμπτώσιας ἐς τὸ ἔσχατον ἄγειν, σφαλερὸν
<span class="pb" data-page="17b.362" id="p17b.362"></span>
<span class="lb" data-page="17b.362" data-line="1" id="l17b.362.1"></span>γὰρ, ἀλλ’ ὁκοίη ἂν ἡ φύσις ᾖ τοῦ μέλλοντος ὑπομένειν,
<span class="lb" data-page="17b.362" data-line="2" id="l17b.362.2"></span>ἐς τοῦτο ἄγειν. ὡσαύτως δὲ καὶ αἱ κενώσεις αἱ ἐς
<span class="lb" data-page="17b.362" data-line="3" id="l17b.362.3"></span>τὸ ἔσχατον ἄγουσαι σφαλεραί· καὶ πάλιν αἱ ἀναθρέψιες,
<span class="lb" data-page="17b.362" data-line="4" id="l17b.362.4"></span>αἱ ἐν τῷ ἐσχάτῳ ἐοῦσαι σφαλεραί.
</blockquote>
<span class="lb rule" data-page="17b.362" data-line="5" id="l17b.362.5"></span>
            <p>
<span class="lb" data-page="17b.362" data-line="6" id="l17b.362.6"></span>Τὸν μὲν πρὸ τούτου λόγον αὐτῷ περὶ ποιότητος εἶναι
<span class="lb" data-page="17b.362" data-line="7" id="l17b.362.7"></span>ἐδείξαμεν τῶν κενουμένων. ἐν τούτῳ δὲ καὶ τοῖς ἐφεξῆς
<span class="lb" data-page="17b.362" data-line="8" id="l17b.362.8"></span>περὶ ποσότητος βούλεται διδάσκειν καὶ ἄρχεταί γε παρὰ τῆς
<span class="lb" data-page="17b.362" data-line="9" id="l17b.362.9"></span>ἀμέτρου πληρώσεώς τε καὶ κενώσεως ἐν τῷδε τῷ νῦν ἡμῖν
<span class="lb" data-page="17b.362" data-line="10" id="l17b.362.10"></span>προκειμένῳ ἀφορισμῷ, ὁμοίως τῷ πρόσθεν ὑποθέμενός τι
<span class="lb" data-page="17b.362" data-line="11" id="l17b.362.11"></span>παράδειγμα καὶ πρὸς τοῦτο κατευθύνων τὸν λόγον, ὥσπερ
<span class="lb" data-page="17b.362" data-line="12" id="l17b.362.12"></span>ἔθος αὐτῷ. τὸ παράδειγμα δὲ αὐτῷ ἐστιν ἡ γυμναστικὴ
<span class="lb" data-page="17b.362" data-line="13" id="l17b.362.13"></span>εὐεξία. γυμναστικὴν δὲ εὐεξίαν ὀνομάζει τὴν τῶν αὐτὸ
<span class="lb" data-page="17b.362" data-line="14" id="l17b.362.14"></span>τοῦτο ἔργον πεποιημένων, κατὰ τὸν βίον ἅπαντα διατριβὴν
<span class="lb" data-page="17b.362" data-line="15" id="l17b.362.15"></span>ἐν γυμνασίοις, τοῦ καταβάλλειν<span class="milestone ed2page" data-n="9.8" data-unit="ed2page" id="ed2page.9.8"></span> ἑτέρους ἕνεκα, καθάπερ
<span class="lb" data-page="17b.362" data-line="16" id="l17b.362.16"></span>οἱ ἀθληταί. ἡ μὲν γὰρ ἁπλῶς εὐεξία λεγομένη ἣν
<span class="lb" data-page="17b.362" data-line="17" id="l17b.362.17"></span>καὶ τῶν ἀγροίκων ἔχουσι πολλοὶ, σκάπτοντες καὶ θερίζοντες
<span class="pb" data-page="17b.363" id="p17b.363"></span>
<span class="lb" data-page="17b.363" data-line="1" id="l17b.363.1"></span>καὶ ἄλλα ὅσα κατὰ τὸν βίον διαπονούμενοι οὐχ ἥκει μέχρι
<span class="lb" data-page="17b.363" data-line="2" id="l17b.363.2"></span>πληρώσεως ἀμέτρου. τῆς δὲ τῶν ἀθλητῶν εὐεξίας οὐ μικρὸν
<span class="lb" data-page="17b.363" data-line="3" id="l17b.363.3"></span>τοῦτό ἐστιν ἔγκλημα τὸ περιβάλλεσθαι πειρᾶσθαι μέγεθος
<span class="lb" data-page="17b.363" data-line="4" id="l17b.363.4"></span>ὄγκου κατὰ τὸ σῶμα καὶ δηλονότι καὶ πλῆθος χυμῶν.
<span class="lb" data-page="17b.363" data-line="5" id="l17b.363.5"></span>παρασκευαὶ γὰρ αὗται τῆς τοῦ παντός εἰσι σώματος θρέψεως
<span class="lb" data-page="17b.363" data-line="6" id="l17b.363.6"></span>καὶ οὐχ οἶά τε χωρὶς αὐτῶν ἑτοίμως παρεσκευασμένων
<span class="lb" data-page="17b.363" data-line="7" id="l17b.363.7"></span>εἰς ὄγκον ἀρθῆναι τοῦ δέοντος μείζονα τὰ σώματα,
<span class="lb" data-page="17b.363" data-line="8" id="l17b.363.8"></span>διὸ καὶ σφαλερὰν ἀναγκαῖον εἶναι τὴν τοιαύτην διάθεσιν.
<span class="lb" data-page="17b.363" data-line="9" id="l17b.363.9"></span>ὅταν γὰρ ὑπερπληρωθῇ τὰ ἀγγεῖα ποτῶν ἢ σιτίων, τοῦ
<span class="lb" data-page="17b.363" data-line="10" id="l17b.363.10"></span>διαῤῥαγῆναι κίνδυνος αὐτοῖς ἢ καταπνιγῆναι ἢ καὶ σβεσθῆναι
<span class="lb" data-page="17b.363" data-line="11" id="l17b.363.11"></span>τὸ ἔμφυτον αὐτὸ θερμὸν, καθάπερ καὶ ἀπώλοντό τινες
<span class="lb" data-page="17b.363" data-line="12" id="l17b.363.12"></span>ἐξαιφνίδιον ἤδη τῶν εἰς ἄκραν πλήρωσιν ἀφικομένων ἀθλητῶν.
<span class="lb" data-page="17b.363" data-line="13" id="l17b.363.13"></span>ἡ δ’ εἰς τὰ κατὰ φύσιν ἔργα χρήσιμος εὐεξία τοιοῦτον
<span class="lb" data-page="17b.363" data-line="14" id="l17b.363.14"></span>οὐδένα κίνδυνον ἐφεδρεύοντα κέκτηται, τὸ μηδ’ εἰς
<span class="lb" data-page="17b.363" data-line="15" id="l17b.363.15"></span>ἄκρον ἥκειν ποτὲ τῆς πληρώσεως, ὅθεν οὐδὲ λύειν αὐτὴν
<span class="lb" data-page="17b.363" data-line="16" id="l17b.363.16"></span>προσήκει, καθάπερ τὴν τῶν ἀθλητῶν, ὅταν εἰς ἄκρον ἥκῃ.
<span class="lb" data-page="17b.363" data-line="17" id="l17b.363.17"></span>ταύτην γὰρ χρὴ λύειν μὴ βραδέως, ἀλλὰ φθάνειν δηλονότι
<span class="pb" data-page="17b.364" id="p17b.364"></span>
<span class="lb" data-page="17b.364" data-line="1" id="l17b.364.1"></span>τὸν κίνδυνον. τὴν αἰτίαν δὲ αὐτὸς τοῦ χρῆναι λύειν αὐτὴν
<span class="lb" data-page="17b.364" data-line="2" id="l17b.364.2"></span>τοιαύτην ἔγραψεν· οὐ γὰρ δύνανται μένειν ἐν τῷ αὐτέῳ
<span class="lb" data-page="17b.364" data-line="3" id="l17b.364.3"></span>οὐδ’ ἀτρεμέειν εἰπών· ἀεὶ γὰρ τῆς φύσεως τὴν πέψιν καὶ
<span class="lb" data-page="17b.364" data-line="4" id="l17b.364.4"></span>τὴν ἀνάδοσιν καὶ τὴν ἐξαιμάτωσιν καὶ τὴν πρόσθεσιν καὶ
<span class="lb" data-page="17b.364" data-line="5" id="l17b.364.5"></span>τὴν πρόσφυσιν καὶ τὴν ἐξομοίωσιν ἐργαζομένης, ὅταν μήτε
<span class="lb" data-page="17b.364" data-line="6" id="l17b.364.6"></span>προσθεῖναί τι τοῖς στερεοῖς τοῦ σώματος μορίοις ἐγχωρεῖ
<span class="lb" data-page="17b.364" data-line="7" id="l17b.364.7"></span>μήθ’ αἱ φλέβες ἔτι χώραν ἔχωσιν ὑποδέχεσθαι τὴν ἀναδιδομένην
<span class="lb" data-page="17b.364" data-line="8" id="l17b.364.8"></span>τροφὴν, ἀνάγκη κίνδυνον καταλαβεῖν ἢ ῥήξεως ἀγγείου
<span class="lb" data-page="17b.364" data-line="9" id="l17b.364.9"></span>τινὸς ἢ ἐξαιφνιδίου θανάτου. ἵνα οὖν ἔχῃ χώραν αὖθις
<span class="lb" data-page="17b.364" data-line="10" id="l17b.364.10"></span>ἀνατρέφεσθαι τὸ σῶμα, λύειν χρὴ μὴ βραδέως τὴν
<span class="lb" data-page="17b.364" data-line="11" id="l17b.364.11"></span>εὐεξίαν. ἡ λύσις δ’ αὐτῆς κένωσίς ἐστι δηλονότι καὶ χρὴ
<span class="lb" data-page="17b.364" data-line="12" id="l17b.364.12"></span>ταύτην οὐδ’ αὐτὴν ἀμέτρως ποιεῖσθαι. καὶ γὰρ καὶ τοῦτο
<span class="lb" data-page="17b.364" data-line="13" id="l17b.364.13"></span>σφαλερὸν, οὐχ ἦττον ἀμέτρου πληρώσεως. σκοπὸς δὲ τοῦ
<span class="lb" data-page="17b.364" data-line="14" id="l17b.364.14"></span>ποσοῦ τῆς κενώσεως οὐ τὸ πλεονάζον μόνον, ἀλλὰ καὶ ἡ
<span class="lb" data-page="17b.364" data-line="15" id="l17b.364.15"></span>φύσις ἂν εἴη, τουτέστιν ἡ δύναμις τοῦ κενουμένου ἀνθρώπου.
<span class="lb" data-page="17b.364" data-line="16" id="l17b.364.16"></span>ἄλλοι γὰρ ἄλλως εἰώθασι φέρειν μᾶλλον τὰς κενώσεις. ταῦτα
<span class="lb" data-page="17b.364" data-line="17" id="l17b.364.17"></span>μὲν οὖν αὐτῷ περὶ τῆς ἀθλητικῆς εὐεξίας εἴρηται καὶ αὐτὰ
<span class="lb" data-page="17b.364" data-line="18" id="l17b.364.18"></span>μὲν καθ’ ἑαυτὰ χρήσιμα τοῖς βουλομένοις τὴν ἐπιτήδευσιν ﻿
<span class="pb" data-page="17b.365" id="p17b.365"></span>
<span class="lb" data-page="17b.365" data-line="1" id="l17b.365.1"></span>ἐκείνην μετέρχεσθαι καὶ τοῖς ἰατροῖς δὲ ὡς παράδειγμα
<span class="lb" data-page="17b.365" data-line="2" id="l17b.365.2"></span>τοῦ λόγου τοῦ μέλλοντος λεχθήσεσθαι. φησὶ γὰρ, ὡσαύτως δὲ
<span class="lb" data-page="17b.365" data-line="3" id="l17b.365.3"></span>καὶ αἱ κενώσιες αἱ εἰς τὸ ἔσχατον ἄγουσαι σφαλεραὶ καὶ πάλιν
<span class="lb" data-page="17b.365" data-line="4" id="l17b.365.4"></span>αἱ ἀναλήψιες αἱ ἐν τῷ ἐσχάτῳ ἐοῦσαι σφαλεραὶ, τοιοῦτόν
<span class="lb" data-page="17b.365" data-line="5" id="l17b.365.5"></span>τι βουλόμενος ἐνδείξασθαι καθ’ ὅλον τὸν λόγον, ὡς ὅτι οὔτε
<span class="lb" data-page="17b.365" data-line="6" id="l17b.365.6"></span>κενοῦν οὔτε πληροῦν ὑπερβαλλόντως προσήκει. μάθοιμεν
<span class="lb" data-page="17b.365" data-line="7" id="l17b.365.7"></span>δ’ ἂν τοῦτο μάλιστα παρὰ τῆς ἀθλητικῆς εὐεξίας, ἧς καίτοι
<span class="lb" data-page="17b.365" data-line="8" id="l17b.365.8"></span>τἄλλα κεκτημένης οὐ μεμπτά. καὶ γὰρ καὶ εὔχυμοι καὶ
<span class="lb" data-page="17b.365" data-line="9" id="l17b.365.9"></span>ἰσχυροὶ ταῖς δυνάμεσίν εἰσιν οἱ γυμναστικοὶ, ὅμως τοῦτό
<span class="lb" data-page="17b.365" data-line="10" id="l17b.365.10"></span>γε αὐτὸ μέγιστόν ἐστιν αὐτοῖς κακὸν, τὸ εἰς ἄκρον ἥκειν
<span class="lb" data-page="17b.365" data-line="11" id="l17b.365.11"></span>πληρώσεως. διὸ καὶ λύεσθαι δεῖται συντόμως, ὥσπερ αὖ
<span class="lb" data-page="17b.365" data-line="12" id="l17b.365.12"></span>πάλιν οὐδ’ εἰς ἔσχατον ἄγειν χρὴ κενώσεως τοὺς τοιούτους·
<span class="lb" data-page="17b.365" data-line="13" id="l17b.365.13"></span>οὕτως οὐδὲ τοὺς ἄλλης δεομένους ἡστινοσοῦν κενώσεως
<span class="lb" data-page="17b.365" data-line="14" id="l17b.365.14"></span>ὑπερκενοῦν προσήκει. καθόλου γὰρ εἰπεῖν ἐν πάσῃ κενώσει
<span class="lb" data-page="17b.365" data-line="15" id="l17b.365.15"></span>στοχάζεσθαι προσήκει <span class="milestone ed2page" data-n="9.9" data-unit="ed2page" id="ed2page.9.9"></span>τῆς δυνάμεως καὶ μέχρις
<span class="lb" data-page="17b.365" data-line="16" id="l17b.365.16"></span>ἂν ἀντέχῃ καὶ μὴ κάμνῃ, πειρᾶσθαι τὸ περιττὸν ἀπάγειν,
<span class="lb" data-page="17b.365" data-line="17" id="l17b.365.17"></span>καταλυομένης δὲ, κἂν ἔτι λείπηταί τι τῶν περιττῶν, φυλάττεσθαι
<span class="pb" data-page="17b.366" id="p17b.366"></span>
<span class="lb" data-page="17b.366" data-line="1" id="l17b.366.1"></span>χρὴ τὴν κένωσιν. τὸ δὲ καὶ πάλιν αἱ ἀναθρέψιες
<span class="lb" data-page="17b.366" data-line="2" id="l17b.366.2"></span>αἱ ἐν τῷ ἐσχάτῳ ἐοῦσαι σφαλεραὶ, εἰ μὲν ἀνταποδώσειν
<span class="lb" data-page="17b.366" data-line="3" id="l17b.366.3"></span>μέλλοι τις τῷ παραδείγματι τὸν λόγον, ὡς μὴ γενέσθαι κολοβὸν,
<span class="lb" data-page="17b.366" data-line="4" id="l17b.366.4"></span>ἐπὶ τῆς ἐσχάτης πληρώσεως εἰρῆσθαι δόξει, παραινοῦντος
<span class="lb" data-page="17b.366" data-line="5" id="l17b.366.5"></span>αὐτὴν φυλάττεσθαι καὶ μὴ μέχρι τοσοῦτον τὰς ἀναθρέψεις
<span class="lb" data-page="17b.366" data-line="6" id="l17b.366.6"></span>ποιεῖσθαι τῶν σωμάτων, μέχρις ἂν εἰς τὸ ἔσχατον
<span class="lb" data-page="17b.366" data-line="7" id="l17b.366.7"></span>ἀφίξωνται τῆς πληρώσεως. εἰ δὲ τῷ τῆς λέξεως σχήματι
<span class="lb" data-page="17b.366" data-line="8" id="l17b.366.8"></span>προσέχοις τὸν νοῦν, ὥσπερ ἔνιοι τῶν ἐξηγησαμένων τὸ βιβλίον
<span class="lb" data-page="17b.366" data-line="9" id="l17b.366.9"></span>περὶ τοῦ αὐτοῦ πράγματος, δὶς αὐτὸν ἐπινοήσειε λέγειν
<span class="lb" data-page="17b.366" data-line="10" id="l17b.366.10"></span>ἑτέρως καὶ ἑτέρως. ὅταν μὲν οὖν εἴπῃ, ὡσαύτως καὶ αἱ
<span class="lb" data-page="17b.366" data-line="11" id="l17b.366.11"></span>κενώσιες αἱ εἰς τὸ ἔσχατον ἄγουσαι σφαλεραὶ, κατ’ αὐτὸ
<span class="lb" data-page="17b.366" data-line="12" id="l17b.366.12"></span>τοῦτο μόνον φεύγειν κελεύοντα τὰς ἀμέτρους κενώσεις, ὅτι
<span class="lb" data-page="17b.366" data-line="13" id="l17b.366.13"></span>καὶ αἱ ἀναθρέψεις αἱ ἀπ’ αὐτῶν <span class="milestone ed1page" data-n="5.223" data-unit="ed1page" id="ed1page.5.223"></span>οὐκ ἀσφαλεῖς εἰσιν,
<span class="lb" data-page="17b.366" data-line="14" id="l17b.366.14"></span>ὡς ἂν ἀσθενοῦς γεγενημένης τῆς φύσεως καὶ μήτε πέπτειν
<span class="lb" data-page="17b.366" data-line="15" id="l17b.366.15"></span>ἱκανῶς μήτ’ ἀναδιδόναι μήτ’ ἐξομοιοῦν δυναμένης,
<span class="lb" data-page="17b.366" data-line="16" id="l17b.366.16"></span>παραλελείψεται δὴ φανερῶς, ἐὰν οὕτω τις δέξηται, θάτερον
<span class="lb" data-page="17b.366" data-line="17" id="l17b.366.17"></span>αὐτῷ μέρος τῆς διδασκαλίας, τὸ περὶ τῆς ἄκρας πληρώσεως,
<span class="pb" data-page="17b.367" id="p17b.367"></span>
<span class="lb" data-page="17b.367" data-line="1" id="l17b.367.1"></span>καὶ μάτην ἔσται τῆς γυμναστικῆς εὐεξίας μεμνημένος.
<span class="lb" data-page="17b.367" data-line="2" id="l17b.367.2"></span>καὶ μὲν δὴ καὶ αὐτὸ τοῦτο τὸ προκείμενον ὄνομα
<span class="lb" data-page="17b.367" data-line="3" id="l17b.367.3"></span>κατὰ τὴν λέξιν, τὸ πάλιν, ἐνδείκνυσθαί μοι δοκεῖ τὴν εἰρημένην
<span class="lb" data-page="17b.367" data-line="4" id="l17b.367.4"></span>γνώμην, εἰπόντος αὐτοῦ καὶ πάλιν αἱ ἀναθρέψιες αἱ
<span class="lb" data-page="17b.367" data-line="5" id="l17b.367.5"></span>ἐν τῷ ἐσχάτῳ ἐοῦσαι σφαλεραί. ὥσπερ γὰρ ὑπὲρ ἄλλου
<span class="lb" data-page="17b.367" data-line="6" id="l17b.367.6"></span>πράγματος τὸν λόγον ποιούμενος οὕτως ἐμνημόνευσε τὸ
<span class="lb" data-page="17b.367" data-line="7" id="l17b.367.7"></span>καὶ πάλιν.
</p>
<span class="lb rule" data-page="17b.367" data-line="8" id="l17b.367.8"></span>
          </article>

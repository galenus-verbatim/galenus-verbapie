<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:1.4">
<span class="pb page1" data-page="17b.367" id="p17b.367"></span>
<span class="milestone ed1page page1" data-n="5.223" data-unit="ed1page" id="ed1page.5.223"></span>
<span class="milestone ed2page page1" data-n="9.9" data-unit="ed2page" id="ed2page.9.9"></span>
<span class="lb head" data-page="17b.367" data-line="9" id="l17b.367.9"></span>
            <blockquote class="quote lemma">
<span class="lb" data-page="17b.367" data-line="10" id="l17b.367.10"></span>Αἱ λεπταὶ καὶ ἀκριβέες δίαιται καὶ ἐν τοῖσι μακροῖσιν ἀεὶ
<span class="lb" data-page="17b.367" data-line="11" id="l17b.367.11"></span>πάθεσι καὶ ἐν τοῖσιν ὀξέσιν, οὗ μὴ ἐπιδέχεται, σφαλεραί.
<span class="lb" data-page="17b.367" data-line="12" id="l17b.367.12"></span>καὶ πάλιν αἱ ἐς τὸ ἔσχατον λεπτότητος ἀφιγμέναι
<span class="lb" data-page="17b.367" data-line="13" id="l17b.367.13"></span>δίαιται χαλεπαί. καὶ <span class="milestone ed2page" data-n="9.10" data-unit="ed2page" id="ed2page.9.10"></span>γὰρ αἱ πληρώσιες αἱ ἐς τὸ
<span class="lb" data-page="17b.367" data-line="14" id="l17b.367.14"></span>ἔσχατον ἀφιγμέναι χαλεπαί.
</blockquote>
<span class="lb rule" data-page="17b.367" data-line="15" id="l17b.367.15"></span>
            <p>
<span class="lb" data-page="17b.367" data-line="16" id="l17b.367.16"></span>Ἐν τῷ πρόσθεν ἀφορισμῷ περὶ πάσης καθόλου διαλεχθεὶς
<span class="lb" data-page="17b.367" data-line="17" id="l17b.367.17"></span>ἀμέτρου πληρώσεώς τε καὶ κενώσεως, ἐν τούτῳ
<span class="lb" data-page="17b.367" data-line="18" id="l17b.367.18"></span>περὶ τῆς τῶν νοσούντων διαίτης διεξέρχεται, κελεύων ἡμᾶς
<span class="pb" data-page="17b.368" id="p17b.368"></span>
<span class="lb" data-page="17b.368" data-line="1" id="l17b.368.1"></span>ἐν μὲν τοῖς μακροῖς ἀεὶ πάθεσι φυλάττεσθαι τὰς λεπτὰς
<span class="lb" data-page="17b.368" data-line="2" id="l17b.368.2"></span>διαίτας, ἐν δὲ τοῖς ὀξέσιν οὐκ ἀεί. φαίνεται γὰρ τὰ πλεῖστα
<span class="lb" data-page="17b.368" data-line="3" id="l17b.368.3"></span>τούτων λεπτῆς διαίτης δεόμενα, ἔνια δὲ αὐτῶν καὶ
<span class="lb" data-page="17b.368" data-line="4" id="l17b.368.4"></span>τῆς ἐσχάτης λεπτῆς. εἴη δ’ ἂν ἐσχάτως μὲν λεπτὴ δίαιτα
<span class="lb" data-page="17b.368" data-line="5" id="l17b.368.5"></span>ἡ δι’ ἀσιτίας μόνης ἢ μελικράτου μέχρι κρίσεως προϊοῦσα.
<span class="lb" data-page="17b.368" data-line="6" id="l17b.368.6"></span>λεπτὴ δὲ δι’ ὀλίγων ἐδεσμάτων ἢ δι’ ὀλιγοτρόφων, οἷόν περ
<span class="lb" data-page="17b.368" data-line="7" id="l17b.368.7"></span>καὶ ὁ τῆς πτισάνης ἐστὶ χυλός. ὅρος δ’ αὐτῆς ἡ τῆς δυνάμεώς
<span class="lb" data-page="17b.368" data-line="8" id="l17b.368.8"></span>ἐστι καθαίρεσις, ἧσπερ ἕνεκα καὶ τρέφομεν. ἐπὶ
<span class="lb" data-page="17b.368" data-line="9" id="l17b.368.9"></span>μὲν οὖν τῶν ὑγιαινόντων ἀεὶ χρὴ τὴν ῥώμην τῆς δυνάμεως
<span class="lb" data-page="17b.368" data-line="10" id="l17b.368.10"></span>φυλάττειν ἢ παραύξειν ταῖς τροφαῖς, οὐ καθαιρεῖν. καὶ
<span class="lb" data-page="17b.368" data-line="11" id="l17b.368.11"></span>εἴη ἂν ἡ μὲν παραύξουσα τροφὴ ἁδρὰ, ἡ δὲ φυλάττουσα
<span class="lb" data-page="17b.368" data-line="12" id="l17b.368.12"></span>σύμμετρος, ἡ δὲ καθαιροῦσα λεπτή. ταύτην μὲν οὖν φεύγειν
<span class="lb" data-page="17b.368" data-line="13" id="l17b.368.13"></span>χρὴ ἀεί. τῶν δ’ ἄλλων ὁποτέρας ἂν δέηται τὰ παρόντα,
<span class="lb" data-page="17b.368" data-line="14" id="l17b.368.14"></span>χρῆσθαι ταύτῃ. ἐπὶ δὲ τῶν νοσούντων σπάνιον μὲν
<span class="lb" data-page="17b.368" data-line="15" id="l17b.368.15"></span>ἐνίοτε τὴν δύναμιν ἰσχυροτέραν ἧς παρελάβομεν ἐργάζεσθαι,
<span class="lb" data-page="17b.368" data-line="16" id="l17b.368.16"></span>σπεύδομεν δὲ ὡς τὰ πολλὰ, φυλάττειν μὲν ἐν τοῖς χρονίοις
<span class="lb" data-page="17b.368" data-line="17" id="l17b.368.17"></span>μετρίως δὲ καθαιρουμένην διασώζειν ἐν τοῖς ὀξέσιν. εἰ γὰρ
<span class="lb" data-page="17b.368" data-line="18" id="l17b.368.18"></span>ἤτοι φυλάττειν αὐτὴν οἵαν παρελάβομεν ἐν τούτοις ἢ προσαύξειν
<span class="pb" data-page="17b.369" id="p17b.369"></span>
<span class="lb" data-page="17b.369" data-line="1" id="l17b.369.1"></span>ἀεὶ σπεύδομεν, αὐξήσομεν τὴν νόσον. τίνα δ’ ἐστὶν
<span class="lb" data-page="17b.369" data-line="2" id="l17b.369.2"></span>ὀξέα νοσήματα, τὰ δεόμενα τῆς ἐσχάτως λεπτοτάτης διαίτης
<span class="lb" data-page="17b.369" data-line="3" id="l17b.369.3"></span>καὶ τίνα λεπτοτάτης μὲν, οὐ μὴν ἐσχάτως, καὶ τίνα τὰ
<span class="lb" data-page="17b.369" data-line="4" id="l17b.369.4"></span>λεπτῆς, ἐπὶ πλέον μὲν ἐν τῷ περὶ διαίτης ὀξέων, ὃ καὶ περὶ
<span class="lb" data-page="17b.369" data-line="5" id="l17b.369.5"></span>πτισάνης ἐπιγράφουσί τινες, ὁ Ἱπποκράτης ἐδίδαξε· καὶ
<span class="lb" data-page="17b.369" data-line="6" id="l17b.369.6"></span>ἡμεῖς δὲ ἐν ταῖς εἰς ἐκεῖνο τὸ βιβλίον ἐξηγήσεσι τὸν ἅπαντα
<span class="lb" data-page="17b.369" data-line="7" id="l17b.369.7"></span>λόγον ἐξειργασάμεθα. νυνὶ δὲ ἀρκεῖ τό γε τοσοῦτον εἰπεῖν,
<span class="lb" data-page="17b.369" data-line="8" id="l17b.369.8"></span>ὡς ἐφ’ ὧν μὲν ἂν νοσημάτων ἡ ἀκμὴ καὶ ἡ κρίσις ἐν τῇ
<span class="lb" data-page="17b.369" data-line="9" id="l17b.369.9"></span>πρώτῃ μέλλῃ γενέσθαι τετράδι, τῆς δυνάμεως ἰσχυρᾶς
<span class="lb" data-page="17b.369" data-line="10" id="l17b.369.10"></span>ὑπαρχούσης ἐπὶ ἀσιτίας παντελοῦς τούτους φυλάξομεν, ὅπερ
<span class="lb" data-page="17b.369" data-line="11" id="l17b.369.11"></span>ἐστὶν ἐσχάτως λεπτοτάτης διαίτης. ἐφ’ ὧν δὲ μὴ ἐξώτερον
<span class="lb" data-page="17b.369" data-line="12" id="l17b.369.12"></span>τῆς πρώτης ἑβδομάδος, ἰσχυρᾶς οὔσης τῆς δυνάμεως, ἀρκέσει
<span class="lb" data-page="17b.369" data-line="13" id="l17b.369.13"></span>μελικράτῳ μόνῳ χρήσασθαι. λεπτοτάτη δ’ ἂν εἴη
<span class="lb" data-page="17b.369" data-line="14" id="l17b.369.14"></span>καὶ αὕτη μόνη δίαιτα, οὐ μὴν ἐσχάτως γε· μὴ θαῤῥοῦντες
<span class="lb" data-page="17b.369" data-line="15" id="l17b.369.15"></span>δὲ τῇ δυνάμει, πτισάνης χυλῷ χρησόμεθα, λεπτὴ δ’ ἂν
<span class="lb" data-page="17b.369" data-line="16" id="l17b.369.16"></span>εἰκότως ἡ τοιαύτη δίαιτα καλοῖτο, καθάπερ ἡ διὰ τῆς κριθώδους
<span class="lb" data-page="17b.369" data-line="17" id="l17b.369.17"></span>πτισάνης. οὐκέτι μὲν ἀκριβῶς λεπτὴ πλὴν εἰ μὴ ﻿
<span class="pb" data-page="17b.370" id="p17b.370"></span>
<span class="lb" data-page="17b.370" data-line="1" id="l17b.370.1"></span>παντελῶς ὀλίγη λαμβάνοιτο, οὐ μὴν ἤδη γε καὶ ἁδρὰ, ὥσπερ
<span class="lb" data-page="17b.370" data-line="2" id="l17b.370.2"></span>ἡ διὰ ὠῶν καὶ χόνδρου καὶ ἰχθύων καὶ ὅσα τοιαῦτα. τὸ
<span class="lb" data-page="17b.370" data-line="3" id="l17b.370.3"></span>τοίνυν οὗ μὴ ἐπιδέχεται, προσκείμενον ἐν τῷ περὶ τῶν
<span class="lb" data-page="17b.370" data-line="4" id="l17b.370.4"></span>ὀξέων λόγῳ, διὰ τὰ κατοξέα λέγεται, περὶ τούτων γὰρ αὐτὸς
<span class="lb" data-page="17b.370" data-line="5" id="l17b.370.5"></span>ἐρεῖ. ὅκου μὲν οὖν κατοξὺ τὸ νόσημα, αὐτίκα καὶ τοὺς
<span class="lb" data-page="17b.370" data-line="6" id="l17b.370.6"></span>ἐσχάτους πόνους ἔχει καὶ τῇ ἐσχάτως λεπτοτάτῃ διαίτῃ
<span class="lb" data-page="17b.370" data-line="7" id="l17b.370.7"></span>ἀναγκαῖον χρέεσθαι.
</p>
<span class="lb rule" data-page="17b.370" data-line="8" id="l17b.370.8"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:1.8">
<span class="pb page1" data-page="17b.376" id="p17b.376"></span>
<span class="milestone ed1page page1" data-n="5.224" data-unit="ed1page" id="ed1page.5.224"></span>
<span class="milestone ed2page page1" data-n="9.13" data-unit="ed2page" id="ed2page.9.13"></span>
<span class="lb head" data-page="17b.376" data-line="1" id="l17b.376.1"></span>
            <blockquote class="quote lemma">
<span class="lb" data-page="17b.376" data-line="2" id="l17b.376.2"></span>Ὁκόταν δὲ ἀκμάζῃ τὸ νόσημα, τότε καὶ τῇ λεπτοτάτῃ διαίτῃ
<span class="lb" data-page="17b.376" data-line="3" id="l17b.376.3"></span>ἀναγκαῖον χρέεσθαι.
</blockquote>
<span class="lb rule" data-page="17b.376" data-line="4" id="l17b.376.4"></span>
            <p>
<span class="lb" data-page="17b.376" data-line="5" id="l17b.376.5"></span>Μόριόν ἐστιν αὐτῷ καὶ οὗτος ὁ λόγος τῆς διαιτητικῆς
<span class="lb" data-page="17b.376" data-line="6" id="l17b.376.6"></span>τέχνης, ὑπ’ ἐνίων μὲν ἰδίᾳ γραφόμενος ἐν τῇ νῦν εἰρημένῃ
<span class="lb" data-page="17b.376" data-line="7" id="l17b.376.7"></span>λέξει, προστιθέμενος δ’ ὑφ’ ἑτέρων τῷ πρόσθεν ἀφορισμῷ,
<span class="lb" data-page="17b.376" data-line="8" id="l17b.376.8"></span>καθότι προγέγραπται. διδάσκει δὲ ἡμᾶς, ὅπως ἂν ᾖ
<span class="lb" data-page="17b.376" data-line="9" id="l17b.376.9"></span>γεγραμμένος ἕν τε καὶ ταὐτὸν θεώρημα κελεύοντος τοῦ παλαιοῦ
<span class="lb" data-page="17b.376" data-line="10" id="l17b.376.10"></span>τῷ λεπτοτάτῳ τῆς διαίτης ἐν τῷ τῆς ἀκμῆς χρῆσθαι
<span class="lb" data-page="17b.376" data-line="11" id="l17b.376.11"></span>καιρῷ, διά τε τὸ μέγεθος δηλονότι τῶν συμπτωμάτων καὶ
<span class="lb" data-page="17b.376" data-line="12" id="l17b.376.12"></span>τὴν πέψιν τοῦ νοσήματος. οὐ γὰρ χρὴ περιέλκειν τὴν φύσιν
<span class="lb" data-page="17b.376" data-line="13" id="l17b.376.13"></span>εἰς ἑτέραν πέψιν πρόσφατον ἐγκειμένην ἰσχυρῶς τῇ πέψει
<span class="lb" data-page="17b.376" data-line="14" id="l17b.376.14"></span>τῶν νοσοποιῶν χυμῶν ἐν ἐκείνῳ τῷ χρόνῳ καὶ μέλλουσάν
<span class="lb" data-page="17b.376" data-line="15" id="l17b.376.15"></span>γε ὅσον οὔπω κρατήσειν αὐτῶν. οὕτω γὰρ ἡμῖν ἐπιδέδεικται
<span class="lb" data-page="17b.376" data-line="16" id="l17b.376.16"></span>κἀν τῇ περὶ κρίσεων πραγματείᾳ κατ’
<span class="lb" data-page="17b.376" data-line="17" id="l17b.376.17"></span><span class="milestone ed2page" data-n="9.14" data-unit="ed2page" id="ed2page.9.14"></span>ἐκεῖνα δηλονότι τὰ νοσήματα τοῦ λόγου παντὸς ἀνυομένου,
<span class="lb" data-page="17b.376" data-line="18" id="l17b.376.18"></span>ἐφ’ ὧν ὅλως ἐγχειροῦμεν διαίτῃ τε καὶ θεραπείᾳ. ταῦτα δ’
<span class="pb" data-page="17b.377" id="p17b.377"></span>
<span class="lb" data-page="17b.377" data-line="1" id="l17b.377.1"></span>ἐστὶν ἐν οἷς τὴν ἀκμὴν ἐκδέχεται παρακμὴ, ὡς ἐφ’ ὧν γε
<span class="lb" data-page="17b.377" data-line="2" id="l17b.377.2"></span>θάνατος ἀκμαζόντων ἀκολουθεῖ, τῷ προγνωστικῷ μέρει τῆς
<span class="lb" data-page="17b.377" data-line="3" id="l17b.377.3"></span>τέχνης προσχρώμεθα μόνῳ, προλέγοντες τὸ γενησόμενον, ὅπως
<span class="lb" data-page="17b.377" data-line="4" id="l17b.377.4"></span>ἀναίτιοι τῶν ἀποβησομένων εἴημεν. αὕτη μὲν οὖν σοι μία
<span class="lb" data-page="17b.377" data-line="5" id="l17b.377.5"></span>περὶ τῶν καιρῶν τοῦ νοσήματος ἔνδειξις εἰς τὸ τῆς διαίτης
<span class="lb" data-page="17b.377" data-line="6" id="l17b.377.6"></span>εἶδος· ἑτέρα δ’ ἀπὸ τῆς δυνάμεως ἣν κατὰ τὸν ἑξῆς ἀφορισμὸν
<span class="lb" data-page="17b.377" data-line="7" id="l17b.377.7"></span>διδάσκει.
</p>
<span class="lb rule" data-page="17b.377" data-line="8" id="l17b.377.8"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:2.1">
<span class="pb page1" data-page="17b.451" id="p17b.451"></span>
<span class="milestone ed1page page1" data-n="5.235" data-unit="ed1page" id="ed1page.5.235"></span>
<span class="milestone ed2page page1" data-n="9.42" data-unit="ed2page" id="ed2page.9.42"></span>
            <h2>ΙΠΠΟΚΡΑΤΟΥΣ ΑΦΟΡΙΣΜΟΙ ΚΑΙ
<br></br>ΓΑΛΗΝΟΥ ΕΙΣ ΑΥΤΟΥΣ
<br></br>ΥΠΟΜΝΗΜΑΤΑ.
</h2>
<span class="lb head" data-page="17b.451" data-line="1" id="l17b.451.1"></span>
            <blockquote class="quote lemma">
<span class="lb" data-page="17b.451" data-line="2" id="l17b.451.2"></span><span class="milestone ed2page" data-n="9.43" data-unit="ed2page" id="ed2page.9.43"></span>
              <span class="milestone ed1page" data-n="5.236" data-unit="ed1page" id="ed1page.5.236"></span>Ἐν ᾧ νοσήματι ὕπνος πόνον ποιέει, θανάσιμον,
<span class="lb" data-page="17b.451" data-line="3" id="l17b.451.3"></span>ἢν δὲ ὕπνος ὠφελέῃ, οὐ θανάσιμον.
</blockquote>
<span class="lb rule" data-page="17b.451" data-line="4" id="l17b.451.4"></span>
            <p>
<span class="lb" data-page="17b.451" data-line="5" id="l17b.451.5"></span>Ὅτι μὲν ὁ πόνος αὐτῷ βλάβην σημαίνει νῦν εὔδηλον
<span class="lb" data-page="17b.451" data-line="6" id="l17b.451.6"></span>ἐκ τῆς ἀντιθέσεως. φησὶ γὰρ, ἢν δ’ ὕπνος ὠφελέῃ, οὐ
<span class="lb" data-page="17b.451" data-line="7" id="l17b.451.7"></span>θανάσιμον. οὔσης δὲ διττῆς τῆς ἐξ ὕπνου βλάβης τῆς
<span class="pb" data-page="17b.452" id="p17b.452"></span>
<span class="lb" data-page="17b.452" data-line="1" id="l17b.452.1"></span>μὲν κοινῆς, ὅταν ἐν ταῖς ἀρχαῖς τῶν παροξυσμῶν, ἃς ἐπισημασίας
<span class="lb" data-page="17b.452" data-line="2" id="l17b.452.2"></span>ὀνομάζουσιν, οἱ κάμνοντες<span class="milestone ed2page" data-n="9.44" data-unit="ed2page" id="ed2page.9.44"></span> κοιμηθῶσι,
<span class="lb" data-page="17b.452" data-line="3" id="l17b.452.3"></span>τῆς δ’ ἰδίας, ὡς ἐπί τινων νοσημάτων, ὅταν ἐν ἄλλῳ τινὶ
<span class="lb" data-page="17b.452" data-line="4" id="l17b.452.4"></span>καιρῷ, περὶ ταύτης αὐτὸν ἡγετέον λέγειν. ἐκείνη γὰρ οὔτε
<span class="lb" data-page="17b.452" data-line="5" id="l17b.452.5"></span>θάνατον οὔτ’ ἄλλο τι σημαίνει δεινὸν, ἑπομένῃ τῇ φύσει
<span class="lb" data-page="17b.452" data-line="6" id="l17b.452.6"></span>τοῦ καιροῦ. συννεύουσι γὰρ εἰς τὸ βάθος τοῦ σώματος ἐν
<span class="lb" data-page="17b.452" data-line="7" id="l17b.452.7"></span>ταῖς τῶν παροξυσμῶν ἀρχαῖς, ἤτοι θερμασία πᾶσα καὶ οἱ
<span class="lb" data-page="17b.452" data-line="8" id="l17b.452.8"></span>χυμοὶ, καθάπερ αὐτὸς ἐδίδαξε, καὶ μᾶλλον ἐφ’ ὧν ἤτοι φρίκη
<span class="lb" data-page="17b.452" data-line="9" id="l17b.452.9"></span>τις ἢ ῥῖγος ἢ ψύξις τῶν ἔξω μερῶν ἰσχυρὰ γίνεται.
<span class="lb" data-page="17b.452" data-line="10" id="l17b.452.10"></span>καὶ διὰ τοῦτο αὐτοῖς χρονίζει τὰ συμπτώματα κοιμηθεῖσιν
<span class="lb" data-page="17b.452" data-line="11" id="l17b.452.11"></span>ἐν ταῖς ἀρχαῖς καὶ μόγις ἐπὶ τὴν ἀκμὴν οἱ πυρετοὶ παραγίνονται.
<span class="lb" data-page="17b.452" data-line="12" id="l17b.452.12"></span>καὶ εἰ δή τις εἴη φλεγμονὴ περὶ σπλάγχνων, εἰκότως
<span class="lb" data-page="17b.452" data-line="13" id="l17b.452.13"></span>αὔξεται· καὶ εἰ χυμοί τινες εἰς τὴν γαστέρα συῤῥέουσιν,
<span class="lb" data-page="17b.452" data-line="14" id="l17b.452.14"></span>οὐχ ὁμοίως πέττονται, καθάπερ ἐν τοῖς ἄλλοις
<span class="lb" data-page="17b.452" data-line="15" id="l17b.452.15"></span>ὕπνοις, ἀλλὰ πολλῷ πλείους γίνονται, διαμένοντες ἄπεπτοι.
<span class="lb" data-page="17b.452" data-line="16" id="l17b.452.16"></span>διὰ ταῦτά τοι καὶ παρακελευόμεθα τοῖς κάμνουσιν ἐγρηγορέναι
<span class="lb" data-page="17b.452" data-line="17" id="l17b.452.17"></span>τηνικαῦτα τὴν ὑπὸ τῆς ἐγρηγόρσεως ἐπὶ τὰ ἐκτὸς
<span class="lb" data-page="17b.452" data-line="18" id="l17b.452.18"></span>φορὰν τοῦ πνεύματος καὶ τοῦ αἵματος καὶ τῆς ἐν αὐτοῖς
<span class="pb" data-page="17b.453" id="p17b.453"></span>
<span class="lb" data-page="17b.453" data-line="1" id="l17b.453.1"></span>θερμασίας, ἀντιτάττοντες ὡς μέγιστον ἴαμα τῇ κατὰ τὰς
<span class="lb" data-page="17b.453" data-line="2" id="l17b.453.2"></span>ἐπισημασίας ἐπιγινομένῃ πρὸς τὸ βάθος αὐτῶν φορᾷ. διὸ
<span class="lb" data-page="17b.453" data-line="3" id="l17b.453.3"></span>καὶ φαίη ἄν τις οὐκ ἀλόγως μὲν αὐτὰς τὰς βλάβας ἐν τούτῳ
<span class="lb" data-page="17b.453" data-line="4" id="l17b.453.4"></span>τῷ καιρῷ γίγνεσθαι τῇ φύσει τοῦ παροξυσμοῦ, κωλυομένας
<span class="lb" data-page="17b.453" data-line="5" id="l17b.453.5"></span>δὲ ὑπὸ τῆς ἐγρηγόρσεως, ἐπειδὰν δὲ καὶ ταύτης
<span class="lb" data-page="17b.453" data-line="6" id="l17b.453.6"></span>στερηθῶσιν οἱ κάμνοντες, ἐναργεστέραν ἴσχειν τὴν βλάβην,
<span class="lb" data-page="17b.453" data-line="7" id="l17b.453.7"></span>οὐχὶ τῷ προσέρχεσθαί τινα διὰ τὸν ὕπνον ἑτέραν βλάβην,
<span class="lb" data-page="17b.453" data-line="8" id="l17b.453.8"></span>ἀλλὰ τῷ τὴν ἐκ τῆς ἐγρηγόρσεως ὠφέλειαν ἀπογίνεσθαι.
<span class="lb" data-page="17b.453" data-line="9" id="l17b.453.9"></span>οὗτος μὲν οὖν ὁ λόγος ἐπιδείκνυσι μηδεμίαν ἐν ταῖς ἀρχαῖς
<span class="lb" data-page="17b.453" data-line="10" id="l17b.453.10"></span>τῶν παροξυσμῶν βλάβην ἐξ ὕπνου γινομένην, ἀλλ’ αὐτὸ δὴ
<span class="lb" data-page="17b.453" data-line="11" id="l17b.453.11"></span>τοῦτο μόνον, ἀπουσίαν ὠφελείας· ὁ δ’ ἕτερος λόγος ὁ καὶ
<span class="lb" data-page="17b.453" data-line="12" id="l17b.453.12"></span>τοίοις ὕπνοις συγχωρῶν ἐν τούτῳ τῷ καιρῷ βλάβην ἐργάζεσθαι
<span class="lb" data-page="17b.453" data-line="13" id="l17b.453.13"></span>τὴν διδασκαλίαν φησὶ γίνεσθαι νῦν Ἱπποκράτει
<span class="lb" data-page="17b.453" data-line="14" id="l17b.453.14"></span>περὶ τῶν ἐν ἄλλοις καιροῖς ὑπνούντων, οἷς ἀκολουθεῖ τοὐπίπαν
<span class="lb" data-page="17b.453" data-line="15" id="l17b.453.15"></span>ἐναργής τις ὠφέλεια καὶ μάλιστα ὅταν ἐν ταῖς παρακμαῖς
<span class="lb" data-page="17b.453" data-line="16" id="l17b.453.16"></span>γεννηθῶσιν. ὠφελοῦσι μὲν γὰρ ἐναργῶς ἐνίοτε καὶ
<span class="lb" data-page="17b.453" data-line="17" id="l17b.453.17"></span>κατ’ αὐτὰς τὰς ἀκμὰς γινόμενοι, καί ποτε κἀν τοῖς τῶν
<span class="lb" data-page="17b.453" data-line="18" id="l17b.453.18"></span>ἀναβάσεων τῶν γινομένων ἐν τοῖς ἐσχάτοις, ὅσαι συνάπτονται
<span class="pb" data-page="17b.454" id="p17b.454"></span>
<span class="lb" data-page="17b.454" data-line="1" id="l17b.454.1"></span>ταῖς ἀκμαῖς, ἀλλ’ ἡ πασῶν ἐναργεστάτη τῶν ὠφελειῶν
<span class="lb" data-page="17b.454" data-line="2" id="l17b.454.2"></span>ἐν ταῖς παρακμαῖς γίνεται. καὶ τοίνυν καὶ βλάπτοντες
<span class="lb" data-page="17b.454" data-line="3" id="l17b.454.3"></span>ἧττον μὲν ὀλέθριοι, κατά γε τὴν ἀκμήν εἰσι καὶ τὴν
<span class="lb" data-page="17b.454" data-line="4" id="l17b.454.4"></span>αὔξησιν τοῦ παροξυσμοῦ, μάλιστα δ’ ἐν ταῖς παρακμαῖς
<span class="lb" data-page="17b.454" data-line="5" id="l17b.454.5"></span>ὀλέθριοι γίνονται. ἐν ᾧ γὰρ ἕκαστον τὸ ὠφελιμώτατόν
<span class="lb" data-page="17b.454" data-line="6" id="l17b.454.6"></span>ἐστιν, ἐὰν πρὸς τῷ μηδὲν ὠφελεῖν ἔτι καὶ βλάπτῃ, θάνατον
<span class="lb" data-page="17b.454" data-line="7" id="l17b.454.7"></span>εἰκότως δηλώσει. βλάβαι δ’ ἐξ ὕπνων εἰσὶν αἱ ταῖς
<span class="lb" data-page="17b.454" data-line="8" id="l17b.454.8"></span>ὠφελείαις ἐναντίαι, παραδείγματος χάριν τό τε τὸν πυρετὸν
<span class="lb" data-page="17b.454" data-line="9" id="l17b.454.9"></span>ἢ μὴ λύεσθαι πρὸς αὐτῶν ἢ καὶ παροξύνεσθαι καὶ τὸ
<span class="lb" data-page="17b.454" data-line="10" id="l17b.454.10"></span>τὰς ὀδύνας ἐπιτείνεσθαι καὶ τὰ ῥεύματα πλείω γίνεσθαι καὶ
<span class="lb" data-page="17b.454" data-line="11" id="l17b.454.11"></span>τὰς φλεγμονὰς αὐξάνεσθαι. τινὲς δὲ καὶ κατ’ αὐτοὺς τοὺς
<span class="lb" data-page="17b.454" data-line="12" id="l17b.454.12"></span>ὕπνους φθέγγονται παρακοπτικῶς καὶ ἢν ἐξεγείρωνται, μέχρι
<span class="lb" data-page="17b.454" data-line="13" id="l17b.454.13"></span>πολλοῦ παρανοοῦσιν. ἐνίοις δὲ ἀρχὴ κώματος ἐν τῷ ὕπνῳ
<span class="lb" data-page="17b.454" data-line="14" id="l17b.454.14"></span>γίνεται καὶ μόγις ἀνίστανται νυττόμενοι. συμβαίνει δὲ
<span class="lb" data-page="17b.454" data-line="15" id="l17b.454.15"></span>ταῦτα πάντα διὰ τὴν τῶν χυμῶν κακοήθειαν, οὓς, ὅταν μὲν
<span class="lb" data-page="17b.454" data-line="16" id="l17b.454.16"></span>ἰσχυρότερον ᾖ τὸ ἔμφυτον θερμὸν ἡμῶν, ἐκπέττει κατὰ τοὺς
<span class="lb" data-page="17b.454" data-line="17" id="l17b.454.17"></span>ὕπνους· ὅταν δὲ ἀσθενέστερον, ἐνικήθη μὲν ὑπ’ <span class="milestone ed2page" data-n="9.45" data-unit="ed2page" id="ed2page.9.45"></span>ἐκείνων,
<span class="lb" data-page="17b.454" data-line="18" id="l17b.454.18"></span>βαρύνεται δ’ ὑπ’ αὐτῶν τὰ σπλάγχνα καὶ τοῖς εἰρημένοις
<span class="lb" data-page="17b.454" data-line="19" id="l17b.454.19"></span>ἁλίσκεται παθήμασιν ὁ ἄνθρωπος. αὐτὸς γάρ τοι
<span class="pb" data-page="17b.455" id="p17b.455"></span>
<span class="lb" data-page="17b.455" data-line="1" id="l17b.455.1"></span>ὁ Ἱπποκράτης βούλεται τὸν μὲν ἐγρηγορότα ἔξωθεν θερμότερον
<span class="lb" data-page="17b.455" data-line="2" id="l17b.455.2"></span>εἶναι, τὸν δὲ καθεύδοντα ἐναντίον, διδάσκων ἡμᾶς
<span class="lb" data-page="17b.455" data-line="3" id="l17b.455.3"></span>ὅπερ καὶ ἄλλοις τισὶ τῶν φυσικῶν ἔδοξε, κατὰ τὰς ῥοπὰς
<span class="lb" data-page="17b.455" data-line="4" id="l17b.455.4"></span>τῆς ἐμφύτου θερμασίας ἐγρήγορσίν τε καὶ ὕπνον γίνεσθαι.
<span class="lb" data-page="17b.455" data-line="5" id="l17b.455.5"></span>καὶ τοίνυν εἰκότως, ἐπειδὰν ἐν τοῖς σπλάγχνοις ἀθροισθὲν
<span class="lb" data-page="17b.455" data-line="6" id="l17b.455.6"></span>τοῦτο μὴ περιγίνηται τῶν νοσοποιῶν αἰτιῶν, ὄλεθρον σημαίνει.
<span class="lb" data-page="17b.455" data-line="7" id="l17b.455.7"></span>περιγινόμενον μέντοι οὐδέπω βεβαίας ἐστὶν ἀσφαλείας
<span class="lb" data-page="17b.455" data-line="8" id="l17b.455.8"></span>σημεῖον, πλὴν εἴ τις ὅσον ἐπὶ τούτῳ τῷ πάθει φάσκοι
<span class="lb" data-page="17b.455" data-line="9" id="l17b.455.9"></span>σωθήσεσθαι τὸν κάμνοντα, καθ’ ἑτέραν διάθεσιν ἀπολέσθαι
<span class="lb" data-page="17b.455" data-line="10" id="l17b.455.10"></span>δυνάμενον. εἰ γὰρ δὴ φθάνοι φλεγμονή τις εἶναι
<span class="lb" data-page="17b.455" data-line="11" id="l17b.455.11"></span>καθ’ ὁτιοῦν τῶν κυρίων δύσλυτος, ἐγχωρεῖ τὸν οὕτως ἔχοντα
<span class="lb" data-page="17b.455" data-line="12" id="l17b.455.12"></span>τεθνήξεσθαι· ὥστ’ ἀσφαλέστερον μὲν εἰπεῖν, ὅταν ἐξ ὕπνου
<span class="lb" data-page="17b.455" data-line="13" id="l17b.455.13"></span>γίνηταί τις βλάβη, θανάσιμον εἶναι τὸ σημεῖον, ὅταν δ’
<span class="lb" data-page="17b.455" data-line="14" id="l17b.455.14"></span>ὠφέλεια, οὐ θανάσιμον. ὅτι δ’ ἐξ ὕπνων γίνονταί τινες
<span class="lb" data-page="17b.455" data-line="15" id="l17b.455.15"></span>βλάβαι κἀν τοῖς τῶν ἐπιδημιῶν αὐτὸς ἐδήλωσεν εἰπών·
<span class="lb" data-page="17b.455" data-line="16" id="l17b.455.16"></span>ἐν τούτοις πολλοὶ κωματώδεες ἦσαν καὶ παράφοροι, οἱ δὲ ἐξ
<span class="lb" data-page="17b.455" data-line="17" id="l17b.455.17"></span>ὕπνου τοιοῦτοι ἐγίνοντο.
</p>
<span class="lb rule" data-page="17b.455" data-line="18" id="l17b.455.18"></span>
          </article>

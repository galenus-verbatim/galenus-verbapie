<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:2.33">
<span class="pb page1" data-page="17b.527" id="p17b.527"></span>
<span class="milestone ed1page page1" data-n="5.247" data-unit="ed1page" id="ed1page.5.247"></span>
<span class="milestone ed2page page1" data-n="9.74" data-unit="ed2page" id="ed2page.9.74"></span>
<span class="lb head" data-page="17b.527" data-line="15" id="l17b.527.15"></span>
            <blockquote class="quote lemma">
<span class="lb" data-page="17b.527" data-line="16" id="l17b.527.16"></span>Ἐν πάσῃ νούσῳ τὸ ἐῤῥῶσθαι τὴν διάνοιαν καὶ εὖ ἔχειν
<span class="lb" data-page="17b.527" data-line="17" id="l17b.527.17"></span>πρὸς τὰς προσφορὰς ἀγαθὸν, τὸ δ’ ἐναντίον κακόν.
</blockquote>
<span class="lb rule" data-page="17b.527" data-line="18" id="l17b.527.18"></span>
            <span class="pb" data-page="17b.528" id="p17b.528"></span>
            <p>
<span class="lb" data-page="17b.528" data-line="1" id="l17b.528.1"></span>Οὔθ’ ὅταν ἀγαθόν τι εἴπῃ τῶν κατὰ τὸ σῶμα, πάντως
<span class="lb" data-page="17b.528" data-line="2" id="l17b.528.2"></span>ἡγητέον ἐπ’ αὐτῷ σωθήσεσθαι τὸν ἄνθρωπον, οὔθ’
<span class="lb" data-page="17b.528" data-line="3" id="l17b.528.3"></span>ὅταν κακὸν, τεθνήξεσθαι πάντως. καὶ <span class="milestone ed2page" data-n="9.75" data-unit="ed2page" id="ed2page.9.75"></span>γὰρ ἀγαθὸν
<span class="lb" data-page="17b.528" data-line="4" id="l17b.528.4"></span>σημεῖον ὑπὸ μείζονος κακοῦ νικηθῆναι δυνατὸν καὶ κακὸν
<span class="lb" data-page="17b.528" data-line="5" id="l17b.528.5"></span>ὑπὸ μείζονος ἀγαθοῦ. κατὰ τὰς τοιαύτας οὖν ἀποφάσεις
<span class="lb" data-page="17b.528" data-line="6" id="l17b.528.6"></span>ἀκουστέον ἐστὶν ἐκείνου μόνου τοῦ λεγομένου. λέγεται δ’
<span class="lb" data-page="17b.528" data-line="7" id="l17b.528.7"></span>ὅτι σημεῖον ἀγαθόν ἐστιν, ὅσον ἐφ’ ἑαυτῷ τόδε τι, κᾆτα
<span class="lb" data-page="17b.528" data-line="8" id="l17b.528.8"></span>σημεῖον κακὸν, ὅσον ἐφ’ ἑαυτῷ τόδε τι, περὶ δὲ σωθήσεσθαι
<span class="lb" data-page="17b.528" data-line="9" id="l17b.528.9"></span>τὸν ἄνθρωπον ἢ τεθνήξεσθαι, πάντων τῶν σημείων
<span class="lb" data-page="17b.528" data-line="10" id="l17b.528.10"></span>τὰς δυνάμεις ἐκλογισαμένων οὕτω χρὴ ποιεῖσθαι τὴν ἀπόφασιν,
<span class="lb" data-page="17b.528" data-line="11" id="l17b.528.11"></span>ὡς κἀν τῷ προγνωστικῷ συνεβούλευσεν αὐτός. οὕτως
<span class="lb" data-page="17b.528" data-line="12" id="l17b.528.12"></span>οὖν καὶ νῦν τό τ’ ἐῤῥῶσθαι τὴν διάνοιαν καὶ τὸ τὴν
<span class="lb" data-page="17b.528" data-line="13" id="l17b.528.13"></span>ὄρεξιν διαμένειν ἀγαθὰ σημεῖα κατὰ πάσας τὰς νόσους.
<span class="lb" data-page="17b.528" data-line="14" id="l17b.528.14"></span>ἔνια γὰρ οὐκ ἐν ἁπάσαις ἐστὶν ἀγαθὰ, καθάπερ καὶ αὐτὸς
<span class="lb" data-page="17b.528" data-line="15" id="l17b.528.15"></span>εἴωθεν ἐπισημαίνεσθαι λέγων, εὔπνοιαν δὲ χρὴ νομίζειν
<span class="lb" data-page="17b.528" data-line="16" id="l17b.528.16"></span>κάρτα μεγάλην δύναμιν ἔχειν ἐς σωτηρίην, ἐν πᾶσι τοῖς
<span class="lb" data-page="17b.528" data-line="17" id="l17b.528.17"></span>ὀξέσι νοσήμασιν. ὅτι δὲ τὸ τὴν διάνοιαν ἐῤῥῶσθαι σημεῖον
<span class="lb" data-page="17b.528" data-line="18" id="l17b.528.18"></span>ἀγαθόν ἐστιν ἐντεῦθεν γνώσῃ. τὰ περὶ τὸν ἐγκέφαλόν τε
<span class="pb" data-page="17b.529" id="p17b.529"></span>
<span class="lb" data-page="17b.529" data-line="1" id="l17b.529.1"></span>καὶ τοὺς μήνιγγας, ἔτι δὲ νωτιαῖον μυελὸν καὶ διάφραγμα
<span class="lb" data-page="17b.529" data-line="2" id="l17b.529.2"></span>καὶ ὅλως τὰ νευρώδη μόρια καὶ μάλισθ’ ὅσα πλησίον ἐγκεφάλου
<span class="lb" data-page="17b.529" data-line="3" id="l17b.529.3"></span>ἐστὶ, πάντως ὑγιεινὰ σημαίνεται τῆς διανοίας ἐῤῥωμένης.
<span class="lb" data-page="17b.529" data-line="4" id="l17b.529.4"></span>ὥσπερ γε καὶ τὰ κατὰ γαστέρα τε καὶ ἧπαρ αὐτήν
<span class="lb" data-page="17b.529" data-line="5" id="l17b.529.5"></span>τε τὴν καρδίαν, ὅταν ἕτοιμοι πρὸς τὰς τῶν σιτίων ὦσι
<span class="lb" data-page="17b.529" data-line="6" id="l17b.529.6"></span>προσφοράς. πάντων δὲ τούτων ἐῤῥωμένων οὐ μικρὰ τῷ
<span class="lb" data-page="17b.529" data-line="7" id="l17b.529.7"></span>κάμνοντι τῆς σωτηρίας ἐλπίς.
</p>
<span class="lb rule" data-page="17b.529" data-line="8" id="l17b.529.8"></span>
          </article>

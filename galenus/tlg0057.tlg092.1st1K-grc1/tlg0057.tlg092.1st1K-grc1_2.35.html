<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:2.35">
<span class="pb page1" data-page="17b.533" id="p17b.533"></span>
<span class="milestone ed1page page1" data-n="5.247" data-unit="ed1page" id="ed1page.5.247"></span>
<span class="milestone ed2page page1" data-n="9.76" data-unit="ed2page" id="ed2page.9.76"></span>
<span class="lb head" data-page="17b.533" data-line="1" id="l17b.533.1"></span>
            <blockquote class="quote lemma">
<span class="lb" data-page="17b.533" data-line="2" id="l17b.533.2"></span><span class="milestone ed2page" data-n="9.77" data-unit="ed2page" id="ed2page.9.77"></span>
              <span class="milestone ed1page" data-n="5.248" data-unit="ed1page" id="ed1page.5.248"></span>Ἐν πάσῃσι νούσοισι τὰ περὶ τὸν ὀμφαλὸν
<span class="lb" data-page="17b.533" data-line="3" id="l17b.533.3"></span>καὶ τὸ ἦτρον πάχος ἔχειν βέλτιόν ἐστι. τὸ δὲ σφόδρα
<span class="lb" data-page="17b.533" data-line="4" id="l17b.533.4"></span>λεπτὸν καὶ ἐκτετηκὸς μοχθηρόν. ἐπισφαλὲς δὲ τὸ τοιοῦτον
<span class="lb" data-page="17b.533" data-line="5" id="l17b.533.5"></span>καὶ πρὸς τὰς κάτω καθάρσιας.
</blockquote>
<span class="lb rule" data-page="17b.533" data-line="6" id="l17b.533.6"></span>
            <p>
<span class="lb" data-page="17b.533" data-line="7" id="l17b.533.7"></span>Ὅτι μὲν ἔξω εἶναι χρὴ πάσης διαθέσεως τῆς παρὰ
<span class="lb" data-page="17b.533" data-line="8" id="l17b.533.8"></span>φύσιν ἅπαντα τὰ κατ’ ἐπιγάστριον χωρία πρόδηλόν ἐστι.
<span class="lb" data-page="17b.533" data-line="9" id="l17b.533.9"></span>καὶ λέλεκται κατὰ τὸ προγνωστικὸν, ἔνθα φησὶν ὑποχόνδριον
<span class="lb" data-page="17b.533" data-line="10" id="l17b.533.10"></span>ἄριστον μὲν ἀνώδυνόν τε εἶναι καὶ μαλθακὸν καὶ ὁμαλόν.
<span class="lb" data-page="17b.533" data-line="11" id="l17b.533.11"></span>ἀλλὰ καὶ τούτων αὐτῶν ἐστι τὰ μὲν ἰσχνότερα, τὰ δὲ παχύτερα,
<span class="lb" data-page="17b.533" data-line="12" id="l17b.533.12"></span>περὶ ὧν νῦν τὸν λόγον ποιεῖται, ὅσα μὲν παχύτερα,
<span class="lb" data-page="17b.533" data-line="13" id="l17b.533.13"></span>βελτίω ταῦτ’ εἶναι λέγων, ὅσα δὲ ἰσχνὰ, μοχθηρὰ καὶ
<span class="lb" data-page="17b.533" data-line="14" id="l17b.533.14"></span>ὡς σημεῖα δηλονότι καὶ ὡς αἴτια. ὡς σημεῖα μὲν γάρ εἰσι
<span class="lb" data-page="17b.533" data-line="15" id="l17b.533.15"></span>τῆς ἐν τοῖς ἐκτετηκόσι μορίοις ἀσθενείας, ὡς αἴτια δὲ τοῦ
<span class="lb" data-page="17b.533" data-line="16" id="l17b.533.16"></span>μηδὲ πέττεσθαι καλῶς ἐν τῇ γαστρὶ τὰ σιτία, μηδ’ αἱματοῦσθαι
<span class="lb" data-page="17b.533" data-line="17" id="l17b.533.17"></span>κατὰ τὸ ἧπαρ. ἄμφω γὰρ ταῦτα πάντα τὰ μόρια
<span class="pb" data-page="17b.534" id="p17b.534"></span>
<span class="lb" data-page="17b.534" data-line="1" id="l17b.534.1"></span>πρὸς τοῦ πάχους τῶν εἰρημένων σωμάτων ὠφελεῖται θαλπόμενα.
<span class="lb" data-page="17b.534" data-line="2" id="l17b.534.2"></span>τοσούτων οὖν εἰκός ἐστιν ἐκτακέντων αὐτῶν βλάπτεσθαι
<span class="lb" data-page="17b.534" data-line="3" id="l17b.534.3"></span>τὰς ἐνεργείας, ὅσον ὑγιαινόντων ὠφελοῦνται. ὅτι
<span class="lb" data-page="17b.534" data-line="4" id="l17b.534.4"></span>δὲ ἡ λεπτότης τῶν εἰρημένων μερῶν καὶ πρὸς τὰς κάτω
<span class="lb" data-page="17b.534" data-line="5" id="l17b.534.5"></span>καθάρσεις ἐπισφαλής ἐστι πρόδηλον. ἰσχυρὰ γὰρ δεῖ εἶναι
<span class="lb" data-page="17b.534" data-line="6" id="l17b.534.6"></span>πάντα τὰ κάτω τοῦ θώρακος μόρια πρὸς τῷ καλῶς ὑπηρετεῖν
<span class="lb" data-page="17b.534" data-line="7" id="l17b.534.7"></span>ταῖς καθάρσεσιν· εἰ δὲ μὴ, μεγάλαις περιπίπτειν βλάβαις.
<span class="lb" data-page="17b.534" data-line="8" id="l17b.534.8"></span>διὰ τί δὲ μόνας εἶπε τὰς κάτω καθάρσεις ἄξιον ζητῆσαι.
<span class="lb" data-page="17b.534" data-line="9" id="l17b.534.9"></span>καὶ γὰρ αἱ ἄνω, τουτέστιν αἱ δι’ ἐμέτων, ἐπισφαλεῖς
<span class="lb" data-page="17b.534" data-line="10" id="l17b.534.10"></span>εἰσι τοῖς οὕτω διακειμένοις. ἢ ταύτας μὲν ὡς σαφεῖς
<span class="lb" data-page="17b.534" data-line="11" id="l17b.534.11"></span>παρέλιπεν, ἐκείνων δ’ ὡς ἀσαφεστέρων ἐμνημόνευσεν; ἦτρον
<span class="lb" data-page="17b.534" data-line="12" id="l17b.534.12"></span>δὲ ἰδίως ὀνομάζει τὸ κάτω χωρίον τῆς γαστρὸς, ὅσον ἐστὶ
<span class="lb" data-page="17b.534" data-line="13" id="l17b.534.13"></span>μεταξὺ τοῦ αἰδοίου καὶ τοῦ ὀμφαλοῦ. ὡς εἰς τρία ταῦτα
<span class="lb" data-page="17b.534" data-line="14" id="l17b.534.14"></span>διαιρεῖσθαι τὸ σύμπαν ἐπιγάστριον, ὑποχόνδριον, τὰ περὶ
<span class="lb" data-page="17b.534" data-line="15" id="l17b.534.15"></span>τὸν ὀμφαλὸν καὶ τὸ ἦτρον.
</p>
<span class="lb rule" data-page="17b.534" data-line="16" id="l17b.534.16"></span>
          </article>

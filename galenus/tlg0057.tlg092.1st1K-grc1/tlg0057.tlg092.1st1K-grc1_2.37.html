<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:2.37">
<span class="pb page1" data-page="17b.536" id="p17b.536"></span>
<span class="milestone ed1page page1" data-n="5.248" data-unit="ed1page" id="ed1page.5.248"></span>
<span class="milestone ed2page page1" data-n="9.78" data-unit="ed2page" id="ed2page.9.78"></span>
<span class="lb head" data-page="17b.536" data-line="1" id="l17b.536.1"></span>
            <blockquote class="quote lemma">
<span class="lb" data-page="17b.536" data-line="2" id="l17b.536.2"></span>Οἱ εὖ τὰ σώματα ἔχοντες φαρμακεύεσθαι ἐργώδεες.
</blockquote>
<span class="lb rule" data-page="17b.536" data-line="3" id="l17b.536.3"></span>
            <p>
<span class="lb" data-page="17b.536" data-line="4" id="l17b.536.4"></span>Οὐ τοὺς ὁτιοῦν φάρμακον προσφερομένους φαρμακεύεσθαι
<span class="lb" data-page="17b.536" data-line="5" id="l17b.536.5"></span>λέγειν εἴωθεν ὁ Ἱπποκράτης, ἀλλ’ ἐπὶ μόνων τῶν
<span class="lb" data-page="17b.536" data-line="6" id="l17b.536.6"></span>καθαιρόντων τούτῳ χρῆται τῷ ῥήματι. ὁ μὲν οὖν προγεγραμμένος
<span class="lb" data-page="17b.536" data-line="7" id="l17b.536.7"></span>ἀφορισμὸς ἓν τῶν προσγινομένων αὐτοῖς ἐδήλωσε
<span class="lb" data-page="17b.536" data-line="8" id="l17b.536.8"></span>σύμπτωμα. ἐκλύεσθαι γὰρ ἔφη ταχέως ἐν ταῖς καθάρσεσι
<span class="lb" data-page="17b.536" data-line="9" id="l17b.536.9"></span>τοὺς ὑγιεινῶς ἔχοντας. ἐν τῇ δὲ γενικωτέρᾳ λέξει περὶ τῶν
<span class="lb" data-page="17b.536" data-line="10" id="l17b.536.10"></span>αὐτῶν ἀπεφῄνατο, λέγων αὐτοὺς ἐργῶδες εἶναι φαρμακεύεσθαι·
<span class="lb" data-page="17b.536" data-line="11" id="l17b.536.11"></span>καὶ γὰρ ἰλιγγιῶσι καὶ στροφοῦνται καὶ δυσχερῶς αὐτοῖς
<span class="lb" data-page="17b.536" data-line="12" id="l17b.536.12"></span>ἡ κάθαρσις προχωρεῖ καὶ πρὸς τούτοις ἔτι ταχέως
<span class="lb" data-page="17b.536" data-line="13" id="l17b.536.13"></span>ἐκλύονται. γίνεται δὲ ταῦτα πάντα καθαρτικοῦ φαρμάκου
<span class="lb" data-page="17b.536" data-line="14" id="l17b.536.14"></span>τὸν οἰκεῖον μὲν ἕλκειν χυμὸν ἐφιεμένου, ἤτοι τὴν ξανθὴν
<span class="lb" data-page="17b.536" data-line="15" id="l17b.536.15"></span>ἢ τὴν μέλαιναν χολὴν ἢ τὸ φλέγμα ἢ τὸ ὑδατῶδες περίττωμα.
<span class="pb" data-page="17b.537" id="p17b.537"></span>
<span class="lb" data-page="17b.537" data-line="1" id="l17b.537.1"></span>τῷ δ’ ἀπορεῖν αὐτοῦ τὸ αἷμα καὶ τὰς σάρκας συντήκει,
<span class="lb" data-page="17b.537" data-line="2" id="l17b.537.2"></span>ἵν’ ἐξ ἐκείνων ἕλξῃ τὸ οἰκεῖον.
</p>
<span class="lb rule" data-page="17b.537" data-line="3" id="l17b.537.3"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:2.43">
<span class="pb page1" data-page="17b.543" id="p17b.543"></span>
<span class="milestone ed1page page1" data-n="5.249" data-unit="ed1page" id="ed1page.5.249"></span>
<span class="milestone ed2page page1" data-n="9.81" data-unit="ed2page" id="ed2page.9.81"></span>
<span class="lb head" data-page="17b.543" data-line="6" id="l17b.543.6"></span>
            <blockquote class="quote lemma">
<span class="lb" data-page="17b.543" data-line="7" id="l17b.543.7"></span>Τῶν ἀπαγχομένων καὶ καταλυομένων, μήπω δὲ τεθνηκότων
<span class="lb" data-page="17b.543" data-line="8" id="l17b.543.8"></span>οὐκ ἀναφέρουσιν οἷσιν ἂν ἀφρὸς ᾖ περὶ τὸ στόμα.
</blockquote>
<span class="lb rule" data-page="17b.543" data-line="9" id="l17b.543.9"></span>
            <p>
<span class="lb" data-page="17b.543" data-line="10" id="l17b.543.10"></span>Πᾶσα μὲν ἀφροῦ γένεσις ἐκ μίξεως ἀποτελεῖται δυοῖν
<span class="lb" data-page="17b.543" data-line="11" id="l17b.543.11"></span>οὐσιῶν, τῆς μὲν ἑτέρας πνευματικῆς, ὑγρᾶς δὲ τῆς ἑτέρας.
<span class="lb" data-page="17b.543" data-line="12" id="l17b.543.12"></span>γίνεται δ’ ἡ μίξις αὐτῶν εἰς πολλὰ θραυσθείσης ἑκατέρας
<span class="lb" data-page="17b.543" data-line="13" id="l17b.543.13"></span>καὶ πολλὰς ἐν τῇ συμπλοκῇ σμικρὰς πομφόλυγας ἐργαζομένων.
<span class="lb" data-page="17b.543" data-line="14" id="l17b.543.14"></span>ὅταν δὲ ᾖ γλίσχρον τῇ συστάσει τὸ καταθραυσθὲν
<span class="lb" data-page="17b.543" data-line="15" id="l17b.543.15"></span>ὑγρὸν, οὗ περιπλεκομένου τῷ πνεύματι τὰς πομφόλυγας
<span class="lb" data-page="17b.543" data-line="16" id="l17b.543.16"></span>γενηθῆναι συμβῇ, δύσλυτός τε καὶ μόνιμος ὁ ἀφρὸς γίνεται,
<span class="lb" data-page="17b.543" data-line="17" id="l17b.543.17"></span>οἷον μάλιστα τοῖς δραμοῦσιν ἵπποις ἢ τοῖς θυμωθεῖσι
<span class="pb" data-page="17b.544" id="p17b.544"></span>
<span class="lb" data-page="17b.544" data-line="1" id="l17b.544.1"></span>κάπροις ἀθροίζεται περὶ τὸ στόμα. τὴν δ’ ἑκατέρων τῶν
<span class="lb" data-page="17b.544" data-line="2" id="l17b.544.2"></span>οὐσιῶν θραῦσίν τε καὶ μίξιν ἐνίοτε μὲν ἐργάζεται βιαία
<span class="lb" data-page="17b.544" data-line="3" id="l17b.544.3"></span>κίνησις ἤτοι γ’ ἀμφοῖν ἢ μόνης τῆς ἑτέρας, ἐνίοτε δὲ ἰσχυρὰ
<span class="lb" data-page="17b.544" data-line="4" id="l17b.544.4"></span>θερμότης, εἰ μὴ ἄρα καὶ ταύτην τῇ κινήσει τις λέγοι
<span class="lb" data-page="17b.544" data-line="5" id="l17b.544.5"></span>τὸν ἀφρὸν ἐργάζεσθαι. ἀλλὰ τῷ γε τοῖς ἐναργῶς φαινομένοις
<span class="lb" data-page="17b.544" data-line="6" id="l17b.544.6"></span>ἑπομένῳ διττὴν ἀσφαλέστερόν ἐστι φάναι τὴν γένεσιν
<span class="lb" data-page="17b.544" data-line="7" id="l17b.544.7"></span>εἶναι, κατὰ μὲν τοὺς σφοδροὺς ἀνέμους ἐμπίπτοντας τῇ
<span class="lb" data-page="17b.544" data-line="8" id="l17b.544.8"></span>θαλάττῃ διὰ πληγὴν ἰσχυρὰν, ἐπὶ δὲ τῶν λεβήτων διὰ
<span class="lb" data-page="17b.544" data-line="9" id="l17b.544.9"></span>τὴν θερμασίαν. οὕτω δὲ κἀν τοῖς τῶν ζώων σώμασιν ἐν
<span class="lb" data-page="17b.544" data-line="10" id="l17b.544.10"></span>μὲν τοῖς ἐπληπτικοῖς σπασμοῖς ἡ συντονία τῶν κινήσεων
<span class="lb" data-page="17b.544" data-line="11" id="l17b.544.11"></span>τὸν ἀφρὸν εἴωθε γεννᾷν, ἐπὶ δὲ τῶν κάπρων ἡ θερμασία,
<span class="lb" data-page="17b.544" data-line="12" id="l17b.544.12"></span>κατὰ δὲ τοὺς δρόμους τῶν ἵπτων ἄμφω φαίνεται σύντονα.
<span class="lb" data-page="17b.544" data-line="13" id="l17b.544.13"></span>συνεχῶς γὰρ εἴσω καὶ ἔξω τοῦ κατὰ τὰς ἀναπνοὰς ἀέρος
<span class="lb" data-page="17b.544" data-line="14" id="l17b.544.14"></span>φερομένου τό τε σίελον αὐτοῖς λεπτύνεται καί τι κἀκ τοῦ
<span class="lb" data-page="17b.544" data-line="15" id="l17b.544.15"></span>πνεύμονος ἀτμοειδῶς ἀναφερόμενον, ἐπιμίγνυταί τε καὶ συμπλέπεται
<span class="lb" data-page="17b.544" data-line="16" id="l17b.544.16"></span>τῷ σιέλῳ τοῦ γενομένου τὴν οὐσίαν ἀφροῦ συναῦξον.
<span class="lb" data-page="17b.544" data-line="17" id="l17b.544.17"></span>ὅσοι δ’ ἡγοῦνται τὸν ἀφρὸν τοῦτον ἐκ τῆς κοιλίας
<span class="lb" data-page="17b.544" data-line="18" id="l17b.544.18"></span>ἀναφέρεσθαι διαμαρτάνουσιν. οὔτε γὰρ ἀθρόως αὐτὸν ἐκεῖθεν
<span class="pb" data-page="17b.545" id="p17b.545"></span>
<span class="lb" data-page="17b.545" data-line="1" id="l17b.545.1"></span>ἥκειν ἐγχωρεῖ, μήτε ἐμοῦντος τοῦ ζώου τηνικαῦτα μήθ’
<span class="lb" data-page="17b.545" data-line="2" id="l17b.545.2"></span>ὅλως ναυτιῶντος, ὧν συμπτωμάτων χωρὶς οὐχ οἷόν τέ
<span class="lb" data-page="17b.545" data-line="3" id="l17b.545.3"></span>ἐστιν ἐκ τῆς γαστρὸς ἀνενεχθῆναί τι, καὶ πολὺ δὴ μᾶλλον
<span class="lb" data-page="17b.545" data-line="4" id="l17b.545.4"></span>ἀδύνατον ἀναφέρεσθαί τινα ἀτμὸν ὁμοίως τῷ κατὰ τὰς
<span class="lb" data-page="17b.545" data-line="5" id="l17b.545.5"></span>ἀναπνοὰς, μηδεμιᾶς τοιαύτης ἐκ τῆς γαστρὸς ἀναφερομένης
<span class="lb" data-page="17b.545" data-line="6" id="l17b.545.6"></span>οὐσίας, οἵαν ὁ πνεύμων ἀναπνεῖ. καὶ γάρ τοι καὶ τὸ αἷμα
<span class="lb" data-page="17b.545" data-line="7" id="l17b.545.7"></span>τὸ μὲν ἐκ τοῦ πνεύμονος ἀναγόμενον ἀφρῶδες ὁμοίως ἐστὶ
<span class="lb" data-page="17b.545" data-line="8" id="l17b.545.8"></span>τῷ σπλάγχνῳ. τὸ δ’ ἐκ τῆς γαστρὸς οὐδ’ ἐγγὺς τῷ τοιούτῳ,
<span class="lb" data-page="17b.545" data-line="9" id="l17b.545.9"></span>ἀλλ’ ὁ μὲν ἅμα τῷ αἵματι ἐκ τοῦ πνεύμονος συναναφερόμενος
<span class="lb" data-page="17b.545" data-line="10" id="l17b.545.10"></span>ἀφρὸς ἀθρόως τε καὶ μετὰ βηχὸς ἀνάγεται, ὁ
<span class="lb" data-page="17b.545" data-line="11" id="l17b.545.11"></span>δ’ ἐκ τοῦ τοιούτου χυμοῦ <span class="milestone ed2page" data-n="9.83" data-unit="ed2page" id="ed2page.9.83"></span>κατ’ ὀλίγον ἐκπνεόμενος
<span class="lb" data-page="17b.545" data-line="12" id="l17b.545.12"></span>ἀτμὸς οὐ κινεῖ βῆχας. περιβληθείσης γε μὴν ἀγχόνης τῷ
<span class="lb" data-page="17b.545" data-line="13" id="l17b.545.13"></span>τραχήλῳ δεῖται μὲν ἡ καρδία καὶ ὁ πνεύμων ἐκπνεῦσαι τὸ
<span class="lb" data-page="17b.545" data-line="14" id="l17b.545.14"></span>λιγνυῶδες περίττωμα· δέδεικται γὰρ τοῦτο ἡμῖν ἐν τῷ
<span class="lb" data-page="17b.545" data-line="15" id="l17b.545.15"></span>περὶ χρείας ἀναπνοῆς γράμματι· κωλυόμενον δὲ διὰ τὴν
<span class="lb" data-page="17b.545" data-line="16" id="l17b.545.16"></span>ἀγχόνην βιαίως ὠθεῖ πᾶν αὐτὸ, κἀν τούτῳ καὶ τῆς οἰκείας
<span class="lb" data-page="17b.545" data-line="17" id="l17b.545.17"></span>ὑγρότητός τι συνεκβάλλει, καθάπερ κἀν ταῖς τοῦ αἵματος ﻿
<span class="pb" data-page="17b.546" id="p17b.546"></span>
<span class="lb" data-page="17b.546" data-line="1" id="l17b.546.1"></span>ἀναγωγαῖς. ὀλέθριον οὖν τοῦτο τὸ σημεῖόν ἐστιν, ἐπειδὴ
<span class="lb" data-page="17b.546" data-line="2" id="l17b.546.2"></span>τῆς βίας τοῦ πνεύμονός ἐστι δηλωτικὸν, ἣν πάσχει πνιγομένου
<span class="lb" data-page="17b.546" data-line="3" id="l17b.546.3"></span>τοῦ ζώου. μάλιστα δ’ εἰκὸς αὐτῷ γίνεσθαι τοῦτο διὰ
<span class="lb" data-page="17b.546" data-line="4" id="l17b.546.4"></span>τὴν ἐκ τῆς καρδίας εἰς αὐτὸν ὠθουμένην θερμασίαν, ὥστε
<span class="lb" data-page="17b.546" data-line="5" id="l17b.546.5"></span>καὶ τῇ ζέσει τοῦ θερμοῦ καὶ τῇ τοῦ πνεύματος βιαίᾳ κινήσει
<span class="lb" data-page="17b.546" data-line="6" id="l17b.546.6"></span>καὶ τῇ σφοδρᾷ τοῦ πνεύμονος συντονίᾳ, τῆς ἀναγωγῆς
<span class="lb" data-page="17b.546" data-line="7" id="l17b.546.7"></span>γενομένης τοῦ ἀφροῦ, θανατῶδες τὸ σημεῖον. ἔνιοί γε μὴν
<span class="lb" data-page="17b.546" data-line="8" id="l17b.546.8"></span>ἐν τῷ σπανίῳ τῶν ἀπαγχομένων ἀπήνεγκαν, ἀφροῦ φανέντος
<span class="lb" data-page="17b.546" data-line="9" id="l17b.546.9"></span>περὶ τὸ στόμα· καὶ ἴσως ὁ Ἱπποκράτης οὐχ ὡς διὰ
<span class="lb" data-page="17b.546" data-line="10" id="l17b.546.10"></span>παντὸς ἀπολλυμένων, ἀλλ’ ὅτι τοὐναντίον σπανιώτατα, οὕτως
<span class="lb" data-page="17b.546" data-line="11" id="l17b.546.11"></span>ἀπεφήνατο, καθάπερ ὀλίγον ἔμπροσθεν ἐδείκνυτο, ἔνθα
<span class="lb" data-page="17b.546" data-line="12" id="l17b.546.12"></span>φησὶ κατὰ τὸν ἀφορισμόν· ὁκόσοισι νέοισιν αἱ κοιλίαι ὑγραί
<span class="lb" data-page="17b.546" data-line="13" id="l17b.546.13"></span>εἰσι, τουτέοισιν ἀπογηράσκουσι ξηραίνονται. τὸ γὰρ ὡς τὸ
<span class="lb" data-page="17b.546" data-line="14" id="l17b.546.14"></span>πολὺ παρέλιπεν ἐνταῦθα εἰπεῖν, ἐν τοῖς κατωτέρω προσθεὶς
<span class="lb" data-page="17b.546" data-line="15" id="l17b.546.15"></span>αὐτὸ, ἔνθα φησὶν, ὁκόσοι τὰς κοιλίας ὑγρὰς ἔχουσι,
<span class="lb" data-page="17b.546" data-line="16" id="l17b.546.16"></span>νέοι μὲν ὄντες βέλτιον ἀπαλλάσσουσι τῶν ξηρὰς ἐχόντων,
<span class="lb" data-page="17b.546" data-line="17" id="l17b.546.17"></span>ἐς δὲ τὸ γῆρας χεῖρον ἀπαλλάσσουσι· ξηραίνονται γὰρ ὡς
<span class="lb" data-page="17b.546" data-line="18" id="l17b.546.18"></span>ἐπὶ τὸ πολὺ τοῖσιν ἀπογηράσκουσιν.
</p>
<span class="lb rule" data-page="17b.546" data-line="19" id="l17b.546.19"></span>
          </article>

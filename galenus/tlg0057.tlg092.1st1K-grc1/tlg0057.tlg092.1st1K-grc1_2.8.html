<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:2.8">
<span class="pb page1" data-page="17b.462" id="p17b.462"></span>
<span class="milestone ed1page page1" data-n="5.237" data-unit="ed1page" id="ed1page.5.237"></span>
<span class="milestone ed2page page1" data-n="9.48" data-unit="ed2page" id="ed2page.9.48"></span>
<span class="lb head" data-page="17b.462" data-line="4" id="l17b.462.4"></span>
            <blockquote class="quote lemma">
<span class="lb" data-page="17b.462" data-line="5" id="l17b.462.5"></span>Ἤν ἐκ νούσου τροφὴν λαμβάνων τις μὴ ἰσχύῃ, σημαίνει
<span class="lb" data-page="17b.462" data-line="6" id="l17b.462.6"></span>ὅτι πλείονι τροφῇ τὸ σῶμα χρέεται· ἢν δὲ τροφὴν μὴ
<span class="lb" data-page="17b.462" data-line="7" id="l17b.462.7"></span>λαμβάνοντος τοῦτο γίνηται, χρὴ εἰδέναι ὅτι κενώσεως
<span class="lb" data-page="17b.462" data-line="8" id="l17b.462.8"></span>δεῖται.
</blockquote>
<span class="lb rule" data-page="17b.462" data-line="9" id="l17b.462.9"></span>
            <p>
<span class="lb" data-page="17b.462" data-line="10" id="l17b.462.10"></span>Διὰ βραχυλογίαν καὶ συνήθειάν τινα λέξεως, ὁποῖα καὶ
<span class="lb" data-page="17b.462" data-line="11" id="l17b.462.11"></span>νῦν ἔτι παρ’ ἡμῖν ἐστιν ἐν πολλαῖς τῶν κατὰ τὴν Ἀσίαν
<span class="lb" data-page="17b.462" data-line="12" id="l17b.462.12"></span>πόλεων, ἀσαφὴς ὁ ἀφορισμὸς ἐγένετο. λέγειν γὰρ ἡμῖν
<span class="lb" data-page="17b.462" data-line="13" id="l17b.462.13"></span>ἔθος ἐστὶ μὴ λαμβάνειν μὲν τροφὴν τοὺς ἀνορέκτους, λαμβάνειν
<span class="lb" data-page="17b.462" data-line="14" id="l17b.462.14"></span>δὲ τοὺς ὀρεγομένους τε καὶ τρεφομένους ἄχρι κόρου.
<span class="lb" data-page="17b.462" data-line="15" id="l17b.462.15"></span>ὅσοι μὲν οὖν ὀρεγόμενοι καὶ τροφὴν δαψιλῆ προσφερόμενοι
<span class="lb" data-page="17b.462" data-line="16" id="l17b.462.16"></span>τὴν ὑγιεινὴν ἰσχὺν ἀδυνατοῦσιν ἀνακτήσασθαι, βαρύνονται
<span class="pb" data-page="17b.463" id="p17b.463"></span>
<span class="lb" data-page="17b.463" data-line="1" id="l17b.463.1"></span>μᾶλλον, οὐ τρέφονται πρὸς αὐτῆς. ὅσοι δ’ οὐδὲ
<span class="lb" data-page="17b.463" data-line="2" id="l17b.463.2"></span>λαμβάνειν αὐτάρκως δύνανται, μοχθηροὺς ἔχουσι χυμοὺς,
<span class="lb" data-page="17b.463" data-line="3" id="l17b.463.3"></span>οὓς εἰ μὴ κενωθεῖεν, ἀδύνατον αὐτοῖς ἐστι νῦν ὑγιεινὴν
<span class="lb" data-page="17b.463" data-line="4" id="l17b.463.4"></span>ἰσχὺν ἀναλαβεῖν. ὁ δ’ Ἱπποκράτης οὐ νῦν μόνον, ἀλλὰ
<span class="lb" data-page="17b.463" data-line="5" id="l17b.463.5"></span>κἀν τοῖς ἄλλοις αὐτοῦ συγγράμμασιν, ὅταν μὲν ἀναλόγως
<span class="lb" data-page="17b.463" data-line="6" id="l17b.463.6"></span>ἀλλήλοις αὐξηθῶσιν οἱ χυμοὶ πάντες, αἵματος ἀφαιρέσει
<span class="lb" data-page="17b.463" data-line="7" id="l17b.463.7"></span>ποιεῖται τὴν βοήθειαν· ὅταν δ’ εἷς τις ἐξ αὐτῶν πλεονάσῃ,
<span class="lb" data-page="17b.463" data-line="8" id="l17b.463.8"></span>καθαρτικὸν ἐκείνῳ δίδωσι φάρμακον. ἅτε οὖν ταῦτα γινώσκων
<span class="lb" data-page="17b.463" data-line="9" id="l17b.463.9"></span>τε καὶ πολλάκις ἐν τοῖς ἑαυτοῦ συγγράμμασιν εἰρηκὼς,
<span class="lb" data-page="17b.463" data-line="10" id="l17b.463.10"></span>ὀρθῶς ἐπάγει τοὺς ἑξῆς ἀφορισμοὺς δύο, περὶ τῆς
<span class="lb" data-page="17b.463" data-line="11" id="l17b.463.11"></span>αὐτῆς ἔτι διαθέσεως διδάσκων, περὶ ἧς καὶ κατὰ τὸν προκείμενον
<span class="lb" data-page="17b.463" data-line="12" id="l17b.463.12"></span>ἀφορισμὸν ἐδίδαξεν εἰπών· ἢν δὲ μὴ λαμβάνοντος
<span class="lb" data-page="17b.463" data-line="13" id="l17b.463.13"></span>τοῦτο γίγνηται, εἰδέναι ὅτι κενώσεως δεῖται· καὶ τήν γε
<span class="lb" data-page="17b.463" data-line="14" id="l17b.463.14"></span>τάξιν τῶν ἐφεξῆς δυοῖν ἀφορισμῶν πεπλημμελῆσθαι νομίζω
<span class="lb" data-page="17b.463" data-line="15" id="l17b.463.15"></span>κατὰ τὰ πλεῖστα τῶν ἄλλων ἀντιγράφων. καὶ κάλλιον ἐν
<span class="lb" data-page="17b.463" data-line="16" id="l17b.463.16"></span>ἐκείνοις γέγραπται, καθ’ ἃ ὁ πρότερος ἀφορισμὸς ἐξ αὐτῶν
<span class="lb" data-page="17b.463" data-line="17" id="l17b.463.17"></span>γέγραπται οὕτω. τὰ μὴ καθαρὰ σώματα ὁκόσῳ ἂν
<span class="lb" data-page="17b.463" data-line="18" id="l17b.463.18"></span>θρέψῃς, μᾶλλον βλάψεις, ἵν’ οὖν ὁ πᾶς λόγος ᾖ τοιοῦτος,
<span class="pb" data-page="17b.464" id="p17b.464"></span>
<span class="lb" data-page="17b.464" data-line="1" id="l17b.464.1"></span>ἢν δὲ μὴ λαμβάνοντος τοῦτο γίνηται, σημαίνει ὅτι κενώσεως
<span class="lb" data-page="17b.464" data-line="2" id="l17b.464.2"></span>δεῖται. τὰ γὰρ μὴ καθαρὰ σώματα, ὁκόσῳ ἂν θρέψῃς,
<span class="lb" data-page="17b.464" data-line="3" id="l17b.464.3"></span>μᾶλλον <span class="milestone ed2page" data-n="9.49" data-unit="ed2page" id="ed2page.9.49"></span>βλάψεις. ἀλλ’ ἡμεῖς τῇ κατὰ τὰ πλεῖστα τῶν
<span class="lb" data-page="17b.464" data-line="4" id="l17b.464.4"></span>ἀντιγράφων ἑπόμενοι τάξει τὴν ἐξήγησιν αὐτῶν οὕτω
<span class="lb" data-page="17b.464" data-line="5" id="l17b.464.5"></span>ποιησόμεθα.
</p>
<span class="lb rule" data-page="17b.464" data-line="6" id="l17b.464.6"></span>
          </article>

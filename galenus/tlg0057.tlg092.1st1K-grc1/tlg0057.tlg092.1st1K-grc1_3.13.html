<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:3.13">
<span class="pb page1" data-page="17b.590" id="p17b.590"></span>
<span class="milestone ed1page page1" data-n="5.256" data-unit="ed1page" id="ed1page.5.256"></span>
<span class="milestone ed2page page1" data-n="9.103" data-unit="ed2page" id="ed2page.9.103"></span>
<span class="lb head" data-page="17b.590" data-line="1" id="l17b.590.1"></span>
            <blockquote class="quote lemma">
<span class="lb" data-page="17b.590" data-line="2" id="l17b.590.2"></span><span class="milestone ed2page" data-n="9.104" data-unit="ed2page" id="ed2page.9.104"></span>Ἢν δὲ τὸ θέρος αὐχμηρὸν καὶ βόρειον γένηται τὸ
<span class="lb" data-page="17b.590" data-line="3" id="l17b.590.3"></span>δὲ φθινόπωρον ἔπομβρον καὶ νότιον, κεφαλαλγίαι ἰσχυραὶ
<span class="lb" data-page="17b.590" data-line="4" id="l17b.590.4"></span>ἐς τὸν χειμῶνα γίνονται καὶ βῆχες καὶ βράγχοι καὶ
<span class="lb" data-page="17b.590" data-line="5" id="l17b.590.5"></span>κόρυζαι, ἐνίοισι δὲ καὶ φθίσιες.
</blockquote>
<span class="lb rule" data-page="17b.590" data-line="6" id="l17b.590.6"></span>
            <p>
<span class="lb" data-page="17b.590" data-line="7" id="l17b.590.7"></span>Τὴν αὐτὴν κρᾶσιν ἀνατέθεικε νῦν θέρει καὶ φθινοπώρῳ,
<span class="lb" data-page="17b.590" data-line="8" id="l17b.590.8"></span>τὴν μικρὸν ἔμπροσθεν εἰρημένην περί τε χειμῶνος καὶ
<span class="lb" data-page="17b.590" data-line="9" id="l17b.590.9"></span>ἦρος ἡνίκα ἔλεγεν· ἢν μὲν ὁ χειμὼν αὐχμηρὸς καὶ βόρειος
<span class="lb" data-page="17b.590" data-line="10" id="l17b.590.10"></span>γένηται, τὸ δ’ ἔαρ ἔπομβρον καὶ νότιον. ἀλλ’ ἐκεῖ μὲν ἐπὶ
<span class="lb" data-page="17b.590" data-line="11" id="l17b.590.11"></span>ταύτῃ τῇ καταστάσει τοῦ θέρους ἔφησε τοὺς πυρετοὺς
<span class="lb" data-page="17b.590" data-line="12" id="l17b.590.12"></span>ὀξεῖς, ὀφθαλμίας καὶ δυσεντερίας γίγνεσθαι. νυνὶ δὲ ἐν
<span class="lb" data-page="17b.590" data-line="13" id="l17b.590.13"></span>τῷ χειμῶνι κεφαλαλγίας καὶ βῆχας καὶ βράγχους καὶ κορύζας·
<span class="lb" data-page="17b.590" data-line="14" id="l17b.590.14"></span>προσέγραψε δὲ οὔτε ἐκεῖ τὴν τοῦ θέρους κατάστασιν,
<span class="lb" data-page="17b.590" data-line="15" id="l17b.590.15"></span>οὔτε ἐνταῦθα τὴν τοῦ χειμῶνος ὡς ἐν τῇ κατὰ φύσιν ἀξιῶν
<span class="lb" data-page="17b.590" data-line="16" id="l17b.590.16"></span>φυλάττεσθαι κράσει τὰς ὥρας ἀμφοτέρας. ἐὰν γὰρ ἔτι καὶ
<span class="lb" data-page="17b.590" data-line="17" id="l17b.590.17"></span>κατὰ ταύτας ἑτέρα τις γένηται δυσκρασία τοῦ περιέχοντος,
<span class="pb" data-page="17b.591" id="p17b.591"></span>
<span class="lb" data-page="17b.591" data-line="1" id="l17b.591.1"></span>ἔσται τι καὶ δι’ ἐκείνην ἕτερον ἐπὶ τοῖς εἰρημένοις νοσήμασι
<span class="lb" data-page="17b.591" data-line="2" id="l17b.591.2"></span>τῆς δυσκρασίας οἰκεῖον. ἀλλ’ ἐπὶ μὲν ἐκείνης τῆς καταστάσεως,
<span class="lb" data-page="17b.591" data-line="3" id="l17b.591.3"></span>ἐν ᾗ τὸν χειμῶνά φησιν αὐχμηρὸν καὶ βόρειον γενέσθαι,
<span class="lb" data-page="17b.591" data-line="4" id="l17b.591.4"></span>τὸ δ’ ἔαρ ἔπομβρον καὶ νότιον αὐτὸς ἔγραψε τὰς
<span class="lb" data-page="17b.591" data-line="5" id="l17b.591.5"></span>αἰτίας τῶν εἰρημένων νοσημάτων ἐν τῷ θέρει γενέσθαι, ἐν
<span class="lb" data-page="17b.591" data-line="6" id="l17b.591.6"></span>τῷ περὶ ἀέρων καὶ τόπων καὶ ὑδάτων βιβλίῳ. ἐπὶ δὲ τῆς
<span class="lb" data-page="17b.591" data-line="7" id="l17b.591.7"></span>νῦν προκειμένης οὐδὲν εἶπεν ἐν ἐκείνῳ. μετὰ γὰρ τὰς δύο
<span class="lb" data-page="17b.591" data-line="8" id="l17b.591.8"></span>τὰς προγεγραμμένας καταστάσεις μίαν μὲν ἐν ᾗ τὸν χειμῶνα
<span class="lb" data-page="17b.591" data-line="9" id="l17b.591.9"></span>βόρειόν τε ἅμα καὶ αὐχμηρὸν ἄξιοι γενέσθαι, τὸ δ’
<span class="lb" data-page="17b.591" data-line="10" id="l17b.591.10"></span>ἔαρ ἔπομβρον καὶ νότιον, ἑτέραν δὲ ἐν ᾗ τοὐναντίον ἔπομβρον
<span class="lb" data-page="17b.591" data-line="11" id="l17b.591.11"></span>μὲν καὶ νότιον τὸν χειμῶνα, τὸ δ’ ἔαρ αὐχμηρὸν καὶ
<span class="lb" data-page="17b.591" data-line="12" id="l17b.591.12"></span>βόρειον. τὴν δ’ ἐφεξῆς αὐταῖς τήνδε τρίτην οὖσαν τροπὴν,
<span class="lb" data-page="17b.591" data-line="13" id="l17b.591.13"></span>ὑπὲρ ἧς ὁ ἐνεστηκὼς λόγος, οὐκέτι προσέγραψεν, ἀλλὰ ἀντὶ
<span class="lb" data-page="17b.591" data-line="14" id="l17b.591.14"></span>ταύτης ἑτέραν τοιαύτην. ἢν δὲ τὸ θέρος αὐχμηρὸν καὶ
<span class="lb" data-page="17b.591" data-line="15" id="l17b.591.15"></span>βόρειον γένηται καὶ φθινόπωρον ὡσαύτως, ἀνάγκη τὸν χειμῶνα
<span class="lb" data-page="17b.591" data-line="16" id="l17b.591.16"></span>νοσερὸν εἶναι· εἶτ’ ἐφεξῆς ἄλλας τινὰς οὐδὲ ἐκείνας
<span class="lb" data-page="17b.591" data-line="17" id="l17b.591.17"></span>ὡσαύτως τῇ νῦν προκειμένῃ. περὶ μὲν οὖν ἐκείνων, ὅταν
<span class="lb" data-page="17b.591" data-line="18" id="l17b.591.18"></span>εἰς αὐτὰ ἐξηγησώμεθα, τὸν λόγον ποιησώμεθα. νυνὶ δὲ περὶ
<span class="pb" data-page="17b.592" id="p17b.592"></span>
<span class="lb" data-page="17b.592" data-line="1" id="l17b.592.1"></span>τῆς ἐν τοῖς ἀφορισμοῖς εἰρημένης ὑπ’ αὐτοῦ λέγωμεν, ἀρχὴν
<span class="lb" data-page="17b.592" data-line="2" id="l17b.592.2"></span>τῷ λόγῳ τὴν αὐτὴν θέμενοι τὴν μικρῷ πρόσθεν εἰρημένην.
<span class="lb" data-page="17b.592" data-line="3" id="l17b.592.3"></span>φυλάττειν γὰρ εἰκός ἐστιν αὐτὸν ὅμοιον τῷ κατὰ
<span class="lb" data-page="17b.592" data-line="4" id="l17b.592.4"></span>φύσιν τὸν χειμῶνα, τουτέστιν ὑγρόν τε καὶ ψυχρὸν
<span class="lb" data-page="17b.592" data-line="5" id="l17b.592.5"></span><span class="milestone ed2page" data-n="9.105" data-unit="ed2page" id="ed2page.9.105"></span>εἰς ὅσον αὐτῶν ἑκάτερον πρέπει τοῖς εὐκράτοις τῆς οἰκουμένης
<span class="lb" data-page="17b.592" data-line="6" id="l17b.592.6"></span>χωρίοις, ὑπὲρ ὧν ποιεῖται τὸν λόγον, ὧν ὀλίγον
<span class="lb" data-page="17b.592" data-line="7" id="l17b.592.7"></span>ὕστερον ὀνομαστὶ μνημονεύσω, φυλάξαντός τε τὴν ἑαυτοῦ
<span class="lb" data-page="17b.592" data-line="8" id="l17b.592.8"></span>κρᾶσιν τοῦ χειμῶνος οὐδὲν ἐν αὐτῷ συστήσεται ἰσχυρὸν
<span class="lb" data-page="17b.592" data-line="9" id="l17b.592.9"></span>νόσημα, κεφαλαλγίαι δὲ μόνον καὶ βῆχες καὶ βράγχοι καὶ
<span class="lb" data-page="17b.592" data-line="10" id="l17b.592.10"></span>κόρυζαι, πεπληρωμένης τῆς κεφαλῆς συμπτώματα. εἰ μὲν
<span class="lb" data-page="17b.592" data-line="11" id="l17b.592.11"></span>οὖν, ὡς καὶ πρόσθεν ἔφην, ἀμφοτέραις ταῖς ὥραις, τῇ θερινῇ
<span class="lb" data-page="17b.592" data-line="12" id="l17b.592.12"></span>καὶ τῇ φθινοπωρινῇ, τοὺς νοτίους ὄμβρους γενέσθαι
<span class="lb" data-page="17b.592" data-line="13" id="l17b.592.13"></span>συνέβη, τάχα μὲν ἂν καὶ κατ’ αὐτὸ τὸ θέρος. εἰ δὲ μὴ,
<span class="lb" data-page="17b.592" data-line="14" id="l17b.592.14"></span>ἀλλὰ πάντως γε κατὰ τὸ φθινόπωρον ἐπεδήμησεν ἂν οἰκεῖα
<span class="lb" data-page="17b.592" data-line="15" id="l17b.592.15"></span>νοσήματα καταστάσεως ὑγρᾶς καὶ νοτίου. νῦν ἐπειδὴ τὸ
<span class="lb" data-page="17b.592" data-line="16" id="l17b.592.16"></span>θέρος αὐχμηρόν τε καὶ βόρειον ὑπέθετο προγεγονέναι, τὸ δὲ
<span class="lb" data-page="17b.592" data-line="17" id="l17b.592.17"></span>φθινόπωρον ὑγρόν τε καὶ νότιον, εὔλογον οὐ μόνον αὐτίκα
<span class="lb" data-page="17b.592" data-line="18" id="l17b.592.18"></span>νοσεῖν οὐκ ἄρξαρθαί τινας, ἀλλὰ καὶ τῆς ἀμετροτέρας ἐν
<span class="pb" data-page="17b.593" id="p17b.593"></span>
<span class="lb" data-page="17b.593" data-line="1" id="l17b.593.1"></span>τῷ θέρει ξηρότητος ἴαμα ἔχειν οὐ σμικρὸν τὴν ἐν τῷ φθινοπώρῳ
<span class="lb" data-page="17b.593" data-line="2" id="l17b.593.2"></span>κατάστασιν ὑγρὰν γενομένην. ἐπεὶ δ’ ὅλον τὸ φθινόπωρον
<span class="lb" data-page="17b.593" data-line="3" id="l17b.593.3"></span>ἠκολούθησε τοιοῦτον, ἀναγκαῖον ἔσται τοῖς ὑγροτέραν
<span class="lb" data-page="17b.593" data-line="4" id="l17b.593.4"></span>ἔχουσι τὴν φύσιν ἱκανώτερον τοῦ μετρίου πληρωθείσης
<span class="lb" data-page="17b.593" data-line="5" id="l17b.593.5"></span>τῆς κεφαλῆς ἀπαντῆσαι κατὰ τὸν χειμῶνα τὰ προειρημένα
<span class="lb" data-page="17b.593" data-line="6" id="l17b.593.6"></span>νοσήματα, τισὶ δ’ αὐτῶν δηλονότι καὶ φθίσιν,
<span class="lb" data-page="17b.593" data-line="7" id="l17b.593.7"></span>ὅσοι πρὸς τὸ πάθος ἐπιτηδείως εἶχον, οἵ τε κατὰ τὸν θώρακα
<span class="lb" data-page="17b.593" data-line="8" id="l17b.593.8"></span>στενοὶ καὶ οἷς ἀπὸ τῆς κεφαλῆς εἰς πνεύμονα καταφέρεται
<span class="lb" data-page="17b.593" data-line="9" id="l17b.593.9"></span>ῥεῦμα. τούτοις οὖν ἔσονται φθίσεις, τοῖς δ’ ἄλλοις
<span class="lb" data-page="17b.593" data-line="10" id="l17b.593.10"></span>οὐδὲν μὲν ἰσχυρὸν νόσημα, τὰ δὲ περὶ τὰς βῆχας
<span class="lb" data-page="17b.593" data-line="11" id="l17b.593.11"></span>καὶ τοὺς βράγχους, ὅσα τ’ ἄλλα γενήσεται συμπτώματα τοιαῦτα
<span class="lb" data-page="17b.593" data-line="12" id="l17b.593.12"></span>τῆς χειμερινῆς ὥρας, πεπληρωμένας ὑπὸ τῶν νοτίων
<span class="lb" data-page="17b.593" data-line="13" id="l17b.593.13"></span>ὄμβρων κεφαλὰς διαδεξαμένης, εἶτ’ ἐπ’ ἐνίων μὲν αὐτὸ
<span class="lb" data-page="17b.593" data-line="14" id="l17b.593.14"></span><span class="milestone ed1page" data-n="5.257" data-unit="ed1page" id="ed1page.5.257"></span>δὴ τοῦτο μόνον ἐργασαμένης, ὡς ἐν τῇ κεφαλῇ διαμένον
<span class="lb" data-page="17b.593" data-line="15" id="l17b.593.15"></span>τὸ περιττὸν, ἀλγήματος αἴτιον αὐτῇ γίνεσθαι. διαφορεῖ
<span class="lb" data-page="17b.593" data-line="16" id="l17b.593.16"></span>γὰρ οὐδὲν πλῆθος οὐδὲ καθ’ ἓν μόριον ὁ χειμών.
<span class="lb" data-page="17b.593" data-line="17" id="l17b.593.17"></span>ἐπ’ ἐνίων δὲ συναχθείσης ἐπὶ πλέον καὶ οἱονεὶ πιληθείσης
<span class="lb" data-page="17b.593" data-line="18" id="l17b.593.18"></span>τῆς κεφαλῆς, ἐκθλιβόμενον τὸ περιττὸν εἰς τὰ κάτω τῆς
<span class="pb" data-page="17b.594" id="p17b.594"></span>
<span class="lb" data-page="17b.594" data-line="1" id="l17b.594.1"></span>κεφαλῆς ἰέναι χωρία. τοῦτο μὲν οὖν οἷον κάθαρσίς ἐστι καὶ
<span class="lb" data-page="17b.594" data-line="2" id="l17b.594.2"></span>κένωσις τῆς κεφαλῆς. ἐφ’ ὧν δὲ διὰ τὸ βαρυνθῆναι τῷ
<span class="lb" data-page="17b.594" data-line="3" id="l17b.594.3"></span>πλήθει προκαμοῦσα τὸ τοῦ χειμῶνος οὐκ ἤνεγκε κρύος,
<span class="lb" data-page="17b.594" data-line="4" id="l17b.594.4"></span>ἐπὶ τούτων ψυχθεῖσα κατὰ δυσκρασίαν ἤδη μειζόνων ῥευμάτων
<span class="lb" data-page="17b.594" data-line="5" id="l17b.594.5"></span>αἰτία τοῖς κάτω μέρεσιν ἑαυτῆς γίνεται.
</p>
<span class="lb rule" data-page="17b.594" data-line="6" id="l17b.594.6"></span>
          </article>

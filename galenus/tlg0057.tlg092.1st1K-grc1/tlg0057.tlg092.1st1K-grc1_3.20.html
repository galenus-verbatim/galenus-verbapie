<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:3.20">
<span class="pb page1" data-page="17b.615" id="p17b.615"></span>
<span class="milestone ed1page page1" data-n="5.260" data-unit="ed1page" id="ed1page.5.260"></span>
<span class="milestone ed2page page1" data-n="9.114" data-unit="ed2page" id="ed2page.9.114"></span>
<span class="lb head" data-page="17b.615" data-line="13" id="l17b.615.13"></span>
            <blockquote class="quote lemma">
<span class="lb" data-page="17b.615" data-line="14" id="l17b.615.14"></span>Τοῦ μὲν ἦρος τὰ μανικὰ καὶ τὰ μελαγχολικὰ καὶ τὰ ἐπιληπτικὰ
<span class="lb" data-page="17b.615" data-line="15" id="l17b.615.15"></span>καὶ αἵματος ῥύσιες καὶ κυνάγχαι καὶ κόρυζαι καὶ
<span class="lb" data-page="17b.615" data-line="16" id="l17b.615.16"></span>βράγχοι καὶ βῆχες καὶ λέπραι καὶ λειχῆνες καὶ ἀλφοὶ
<span class="lb" data-page="17b.615" data-line="17" id="l17b.615.17"></span>καὶ ἐξανθήσιες, ἑλκώδεες πλεῖσται καὶ φύματα καὶ
<span class="lb" data-page="17b.615" data-line="18" id="l17b.615.18"></span>ἀρθριτικά.
</blockquote>
<span class="lb rule" data-page="17b.615" data-line="19" id="l17b.615.19"></span>
            <span class="pb" data-page="17b.616" id="p17b.616"></span>
            <p>
<span class="lb" data-page="17b.616" data-line="1" id="l17b.616.1"></span>Καὶ πῶς ἂν ἔτι δόξειεν ὀρθῶς εἰρῆσθαι πρόσθεν, ἔαρ
<span class="lb" data-page="17b.616" data-line="2" id="l17b.616.2"></span>δ’ ὑγιεινότατον καὶ ἥκιστα θανατῶδες, παμπόλλων παθῶν
<span class="lb" data-page="17b.616" data-line="3" id="l17b.616.3"></span>ἐν αὐτῷ γιγνομένων; ἔοικε γὰρ μᾶλλον ἁπάσῃ ὥρᾳ ἐξισοῦσθαι
<span class="lb" data-page="17b.616" data-line="4" id="l17b.616.4"></span>κατὰ τὴν ποικιλίαν ὦν γεννᾷ νοσημάτων. αἱ μὲν
<span class="lb" data-page="17b.616" data-line="5" id="l17b.616.5"></span>γὰρ μανίαι καὶ αἱ μελαγχολίαι, ἐπιληψίαι τε καὶ κυνάγχαι
<span class="lb" data-page="17b.616" data-line="6" id="l17b.616.6"></span>φθινοπωρινὰ νοσήματα. κόρυζαι δὲ καὶ βράγχοι καὶ βῆχες
<span class="lb" data-page="17b.616" data-line="7" id="l17b.616.7"></span>καὶ λέπραι χειμερινά. περὶ δὲ τοῦ θέρους αὐτὸς ἐφεξῆς
<span class="lb" data-page="17b.616" data-line="8" id="l17b.616.8"></span>ἐρεῖ, τὴν κοινωνίαν ἐνδεικνύμενος αὐτοῦ τὴν πρὸς τὸ ἔαρ·
<span class="lb" data-page="17b.616" data-line="9" id="l17b.616.9"></span>τοῦ δὲ θέρεος ἔνια τουτέων, τουτέστι τῶν προειρημένων
<span class="lb" data-page="17b.616" data-line="10" id="l17b.616.10"></span>κατὰ τὸ ἔαρ. ἔξ ἐπιμέτρου δὲ παρὰ τὰς ἄλλας <span class="milestone ed2page" data-n="9.115" data-unit="ed2page" id="ed2page.9.115"></span>τὸ
<span class="lb" data-page="17b.616" data-line="11" id="l17b.616.11"></span>ἔαρ, αἵματός τε ῥύσεις καὶ λέπρας καὶ λειχῆνας καὶ ἀλωοὺς
<span class="lb" data-page="17b.616" data-line="12" id="l17b.616.12"></span>καὶ ἐξανθήσεις ἑλκώδεις πλείστας ἐργάζεται καὶ φύματα ἀρθριτικά.
<span class="lb" data-page="17b.616" data-line="13" id="l17b.616.13"></span>ταῦτα μὲν οὖν ὅσα τῆς ἐαρινῆς ὥρας ἴδια, διὰ
<span class="lb" data-page="17b.616" data-line="14" id="l17b.616.14"></span>πάντ’ ἐστὶν ἀκίνδυνα καὶ τοσοῦτον δεῖ τὸν ἀφορισμὸν ἐκεῖνον
<span class="lb" data-page="17b.616" data-line="15" id="l17b.616.15"></span>ἀναφαίνειν ψευδῆ, καθ’ ὃν εἶπεν αὐτὸς, ἔαρ δὲ ὑγιεινότατον
<span class="lb" data-page="17b.616" data-line="16" id="l17b.616.16"></span>καὶ ἥκιστα θανατῶδες, ὥστε μαρτυρεῖν αὐτῷ μᾶλλον
<span class="lb" data-page="17b.616" data-line="17" id="l17b.616.17"></span>ἔοικεν. ἐκκαθαίρεσθαι γὰρ ἐν αὐτῇ τῇ ὥρᾳ τὸ βάθος
<span class="lb" data-page="17b.616" data-line="18" id="l17b.616.18"></span>τοῦ σώματος ἀπὸ τῶν κυρίων μερῶν, ἐπὶ τὸ δέρμα τῶν
<span class="pb" data-page="17b.617" id="p17b.617"></span>
<span class="lb" data-page="17b.617" data-line="1" id="l17b.617.1"></span>μοχθηρῶν χυμῶν ἀφικνουμένων. οὕτω γοῦν αἵ τε λέπραι
<span class="lb" data-page="17b.617" data-line="2" id="l17b.617.2"></span>καὶ οἱ ἀλφοὶ, ἑλκώδεις τέ τινες ἐξανθήσεις πολλαὶ γίγνονται.
<span class="lb" data-page="17b.617" data-line="3" id="l17b.617.3"></span>καθ’ ἕτερον δὲ τρόπον ἐν τοῖς φύμασι καὶ ταῖς ἀρθρίτισι
<span class="lb" data-page="17b.617" data-line="4" id="l17b.617.4"></span>καθαίρεται τὸ βάθος τοῦ σώματος, εἰς τὰ ἄκρα,
<span class="lb" data-page="17b.617" data-line="5" id="l17b.617.5"></span>μόρια τῆς μεταστάσεως γινομένης τῶν μοχθηρῶν χυμῶν.
<span class="lb" data-page="17b.617" data-line="6" id="l17b.617.6"></span>ὅτι δὲ καὶ αἱ τοῦ αἵματος ῥύσεις κενοῦσαι τὸ πλῆθος καὶ
<span class="lb" data-page="17b.617" data-line="7" id="l17b.617.7"></span>τὴν κακοχυμίαν κωλύουσι τὰς ἐν αὐτοῖς νόσους ἄντικρυς
<span class="lb" data-page="17b.617" data-line="8" id="l17b.617.8"></span>δῆλον. εἰ δέ τι σῶμα εὔχυμον παρέλαβεν ἡ τοῦ ἦρος ὥρα
<span class="lb" data-page="17b.617" data-line="9" id="l17b.617.9"></span>φυλάττει τοῦτο ὑγιεινότατον, οὐδὲν ἐκ τῆς ἰδίας φύσεως
<span class="lb" data-page="17b.617" data-line="10" id="l17b.617.10"></span>νεωτερίζουσα. οὐ μὴν τό γε θέρος ἢ τὸ φθινόπωρον ἢ ὁ
<span class="lb" data-page="17b.617" data-line="11" id="l17b.617.11"></span>χειμών. ταῦτα γὰρ εἰ καθαρὸν τὸ σῶμα καὶ παντοίως
<span class="lb" data-page="17b.617" data-line="12" id="l17b.617.12"></span>ἄμεμπτον παραλάβοι, τὸ μὲν τὴν ὠχρὰν εἴωθε χολὴν πλείονα
<span class="lb" data-page="17b.617" data-line="13" id="l17b.617.13"></span>τοῦ δέοντος γεννᾷν, τὸ δὲ τὴν μέλαιναν, ὁ χειμὼν δὲ τὸ
<span class="lb" data-page="17b.617" data-line="14" id="l17b.617.14"></span>φλέγμα. παραπλήσιον δέ τι συμβαίνει κατὰ τὸ ἔαρ, ὁποῖον
<span class="lb" data-page="17b.617" data-line="15" id="l17b.617.15"></span>ἐπὶ τῶν γυμνασιῶν ὁρῶμεν γιγνόμενον. καὶ γὰρ καὶ τοῦθ’
<span class="lb" data-page="17b.617" data-line="16" id="l17b.617.16"></span>ὑγιεινότατον μέν ἐστιν, ἀλλ’ ἐὰν φλέγματος ἄνθρωπον μεστὸν
<span class="lb" data-page="17b.617" data-line="17" id="l17b.617.17"></span>ἢ χολῆς ὠχρᾶς ἢ μελαίνης ἢ καὶ αὐτοῦ τοῦ αἵματος ἐθελήσεις
<span class="pb" data-page="17b.618" id="p17b.618"></span>
<span class="lb" data-page="17b.618" data-line="1" id="l17b.618.1"></span>γυμνάζειν, ἤτοι γε ἐπίπληκτον αὐτὸν ἢ ἀπόπληκτον
<span class="lb" data-page="17b.618" data-line="2" id="l17b.618.2"></span>ἐργάσῃ τοῖς γυμνασίοις. ἢ εἰ μὴ ταῦτα κινδυνεύει, ῥαγέντος
<span class="lb" data-page="17b.618" data-line="3" id="l17b.618.3"></span>ἀγγείου κατὰ τὸν πνεύμονα περιπεσεῖν ἀνηκέστῳ κακῷ.
<span class="lb" data-page="17b.618" data-line="4" id="l17b.618.4"></span>πολλοὶ δὲ πυρέττειν ἀρξάμενοι διὰ τὰ γυμνάσια νόσοις ὀξυτάταις
<span class="lb" data-page="17b.618" data-line="5" id="l17b.618.5"></span>ἑάλωσαν. ὅσοις δ’ ἀντὶ καθάρσεως τῶν ἐν τῷ βάθει
<span class="lb" data-page="17b.618" data-line="6" id="l17b.618.6"></span>χυμῶν γένηται τὸ γυμνάσιον εἰς τὸ δέρμα τὴν κακοχυμίαν
<span class="lb" data-page="17b.618" data-line="7" id="l17b.618.7"></span>ἐκτεῖνον, ἕλκη καὶ ψώρας ἐργάζεται. κατὰ τοῦτο γοῦν
<span class="lb" data-page="17b.618" data-line="8" id="l17b.618.8"></span>καὶ αὐτὸς ὁ Ἱπποκράτης ἔλεγεν, ἕλκεα ἐκφύουσιν, ἢν ἀκάθαρτος
<span class="lb" data-page="17b.618" data-line="9" id="l17b.618.9"></span>ἐὼν πονήσῃ. καὶ δὴ καὶ κατὰ τὸ ἔαρ ἡ ἐκ τοῦ
<span class="lb" data-page="17b.618" data-line="10" id="l17b.618.10"></span>περιέχοντος θερμασία, χέουσα τοὺς χυμοὺς, ἐξάγει πρὸς τὸ
<span class="lb" data-page="17b.618" data-line="11" id="l17b.618.11"></span>δέρμα καὶ τοῦτο τὸ ἔργον αὐτοῦ τοῖς γυμνασίοις ἐστὶ παραπλήσιον.
<span class="lb" data-page="17b.618" data-line="12" id="l17b.618.12"></span>οὐ μόνον δὲ τοῖς τούτων ἔργοις ἔοικε τὰ τοῦ ἦρος,
<span class="lb" data-page="17b.618" data-line="13" id="l17b.618.13"></span>ἀλλὰ καὶ τοῖς τῆς φύσεως αὐτῆς. ταύτης γοῦν ἐστὶν ἔργα
<span class="lb" data-page="17b.618" data-line="14" id="l17b.618.14"></span>τήν τε ἄδηλον διαπνοὴν ἐργάζεσθαι καθ’ ὅλον τὸ σῶμα, δι’
<span class="lb" data-page="17b.618" data-line="15" id="l17b.618.15"></span>ἦς ἐκκρίνεται τὰ περιττὰ, καθαίρειν τε τὸ σῶμα πολυειδῶς
<span class="lb" data-page="17b.618" data-line="16" id="l17b.618.16"></span>ἐν ταῖς νόσοις.
</p>
<span class="lb rule" data-page="17b.618" data-line="17" id="l17b.618.17"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:3.23">
<span class="pb page1" data-page="17b.625" id="p17b.625"></span>
<span class="milestone ed1page page1" data-n="5.261" data-unit="ed1page" id="ed1page.5.261"></span>
<span class="milestone ed2page page1" data-n="9.118" data-unit="ed2page" id="ed2page.9.118"></span>
<span class="lb head" data-page="17b.625" data-line="1" id="l17b.625.1"></span>
            <blockquote class="quote lemma">
<span class="lb" data-page="17b.625" data-line="2" id="l17b.625.2"></span>Τοῦ δὲ χειμῶνος πλευρίτιδες, περιπνευμονίαι, λήθαργοι,
<span class="lb" data-page="17b.625" data-line="3" id="l17b.625.3"></span>κόρυζαι, βράγχοι, βῆχες, πόνοι στηθέων καὶ πλευρέων καὶ
<span class="lb" data-page="17b.625" data-line="4" id="l17b.625.4"></span>ὀσφύος καὶ κεφαλαλγίαι, ἴλιγγοι, ἀποπληξίαι.
</blockquote>
<span class="lb rule" data-page="17b.625" data-line="5" id="l17b.625.5"></span>
            <p>
<span class="lb" data-page="17b.625" data-line="6" id="l17b.625.6"></span>Τὰ χειμερινὰ νοσήματα ἐξηγούμενος ἐφεξῆς τῶν φθινοπωρινῶν,
<span class="lb" data-page="17b.625" data-line="7" id="l17b.625.7"></span>οὐκέθ’ ὁμοίως ὡς ἔμπροσθεν εἶπεν, οὔθ’ ὅτι
<span class="lb" data-page="17b.625" data-line="8" id="l17b.625.8"></span>τοῦ χειμῶνος τὰ πολλὰ τῶν φθινοπωρινῶν, καίτοι γ’ ἔμπροσθεν
<span class="lb" data-page="17b.625" data-line="9" id="l17b.625.9"></span>ἐπὶ μὲν τῶν θερινῶν εἰρήκει, παραβάλλων αὐτὰ
<span class="lb" data-page="17b.625" data-line="10" id="l17b.625.10"></span>τοῖς ἠρινοῖς, τοῦ δὲ θέρεος ἔνιά τε τουτέων. ἐπὶ δὲ τῶν
<span class="lb" data-page="17b.625" data-line="11" id="l17b.625.11"></span>φθινοπωρινῶν τοῦ φθινοπώρου καὶ τῶν θερινῶν τὰ πολλά.
<span class="lb" data-page="17b.625" data-line="12" id="l17b.625.12"></span>νυνὶ δὲ τοῦ χειμῶνος ἁπλῶς τὸν κατάλογον ἐποιήσατο τῶν
<span class="lb" data-page="17b.625" data-line="13" id="l17b.625.13"></span>νοσημάτων, ἤτοι γὰρ ἀπὸ κοινοῦ βουλόμενος ἡμᾶς κἀνταῦθα
<span class="lb" data-page="17b.625" data-line="14" id="l17b.625.14"></span>προσυπακοῦσαί τι τῶν εἰρημένων ἢ ἁπλῶς ἀποφαινόμενος
<span class="lb" data-page="17b.625" data-line="15" id="l17b.625.15"></span>μὴ κατὰ μηδὲν κοινωνούσης τῆς φθινοπωρινῆς ὥρας τῇ
<span class="lb" data-page="17b.625" data-line="16" id="l17b.625.16"></span>χειμερινῇ. καίτοι τά γε πρῶτα τοῦ χειμῶνος εὔλογόν τε
<span class="lb" data-page="17b.625" data-line="17" id="l17b.625.17"></span>ἅμα καὶ διὰ τῆς πείρας φαίνεται κοινωνοῦντα τῷ φθινοπώρῳ.
<span class="pb" data-page="17b.626" id="p17b.626"></span>
<span class="lb" data-page="17b.626" data-line="1" id="l17b.626.1"></span>καὶ γὰρ αὐτὸς εἶπεν· οἱ θερινοὶ τεταρταῖοι τὰ πολλὰ
<span class="lb" data-page="17b.626" data-line="2" id="l17b.626.2"></span>γίνονται βραχέες, οἱ δὲ φθινοπωρινοὶ μακροὶ καὶ μάλιστα
<span class="lb" data-page="17b.626" data-line="3" id="l17b.626.3"></span>οἱ πρὸς τὸν χειμῶνα συνάπτοντες. εἰ μὴ λέγῃ τὸν αὐτὸν
<span class="lb" data-page="17b.626" data-line="4" id="l17b.626.4"></span>τῶν ἐν τῷ φθινοπώρου ἐσχάτῳ γινομένων μνημονεύειν. ἀλλὰ
<span class="lb" data-page="17b.626" data-line="5" id="l17b.626.5"></span>τά γε τοῦ χειμῶνος ἴδια ταῦτ’ εἶναι βούλεται, πλευρίτιδας
<span class="lb" data-page="17b.626" data-line="6" id="l17b.626.6"></span>καὶ περιπνευμονίας, διὰ τὸ κρύος βλαπτομένων <span class="milestone ed1page" data-n="5.262" data-unit="ed1page" id="ed1page.5.262"></span>τῶν
<span class="lb" data-page="17b.626" data-line="7" id="l17b.626.7"></span>ἀναπνευστικῶν ὀργάνων, ἐπεὶ τὰ μὲν <span class="milestone ed2page" data-n="9.119" data-unit="ed2page" id="ed2page.9.119"></span>ἄλλα καὶ σκεπάσαι
<span class="lb" data-page="17b.626" data-line="8" id="l17b.626.8"></span>δυνατὸν οὕτως ἀκριβῶς, ὡς ἤτοι μηδὲν ἢ ὡς ἤκιστα
<span class="lb" data-page="17b.626" data-line="9" id="l17b.626.9"></span>αἰσθάνεσθαι τῆς τοῦ περιέχοντος ψυχρότητος· τῆς δ’ ἀναπνοῆς
<span class="lb" data-page="17b.626" data-line="10" id="l17b.626.10"></span>οὔτ’ εἶρξαί τινα δυνατὸν οὔτ’ ἀναπνεῖν ἑτέρωθεν
<span class="lb" data-page="17b.626" data-line="11" id="l17b.626.11"></span>ἐγχωρεῖ. διά τε οὖν ταύτην αὐτὴν τὴν ψύξιν αἵ τε βῆχες
<span class="lb" data-page="17b.626" data-line="12" id="l17b.626.12"></span>ἐν χειμῶνι γίνονται μάλιστα καὶ οἱ τῶν πλευρῶν πόνοι.
<span class="lb" data-page="17b.626" data-line="13" id="l17b.626.13"></span>διὰ δὲ τὴν αὐτὴν ταύτην ψύξιν καὶ ἡ κεφαλὴ βλαπτομένη
<span class="lb" data-page="17b.626" data-line="14" id="l17b.626.14"></span>κορύζας τε καὶ βῆχας καὶ βράγχους ἐργάζεται. γίγνονται
<span class="lb" data-page="17b.626" data-line="15" id="l17b.626.15"></span>δ’ ὥσπερ τῶν πλευρῶν οἴ πόνοι διὰ τὴν ψύξιν, οὕτω καὶ
<span class="lb" data-page="17b.626" data-line="16" id="l17b.626.16"></span>τῆς κεφαλῆς καὶ τῆς ὀσφύος καὶ ἁπλῶς τῶν νευρωδῶν. καὶ
<span class="lb" data-page="17b.626" data-line="17" id="l17b.626.17"></span>οἱ ἴλιγγοι δὲ ταῖς τῆς κεφαλῆς ἕπονται βλάβαις, ὥσπερ γε
<span class="lb" data-page="17b.626" data-line="18" id="l17b.626.18"></span>καὶ ἀποπληξίαι. καὶ γὰρ καὶ τοῦτο τὸ πάθος, ὅταν ὁ ἐγκέφαλος
<span class="lb" data-page="17b.626" data-line="19" id="l17b.626.19"></span>ἐμπλησθῇ φλέγματος, γίνεται.
</p>
<span class="lb rule" data-page="17b.626" data-line="20" id="l17b.626.20"></span>
          </article>

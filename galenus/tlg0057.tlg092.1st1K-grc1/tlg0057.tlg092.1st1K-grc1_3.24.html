<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:3.24">
<span class="pb page1" data-page="17b.627" id="p17b.627"></span>
<span class="milestone ed1page page1" data-n="5.262" data-unit="ed1page" id="ed1page.5.262"></span>
<span class="milestone ed2page page1" data-n="9.119" data-unit="ed2page" id="ed2page.9.119"></span>
<span class="lb head" data-page="17b.627" data-line="1" id="l17b.627.1"></span>
            <blockquote class="quote lemma">
<span class="lb" data-page="17b.627" data-line="2" id="l17b.627.2"></span>Ἐν δὲ τῇσι ἡλικίῃσι τοιάδε συμβαίνει, τοῖσι μὲν μικροῖσι
<span class="lb" data-page="17b.627" data-line="3" id="l17b.627.3"></span>καὶ νεογνοῖσι παιδίοισιν ἄφθαι, ἔμετοι, βῆχες, ἀγρυπνίαι,
<span class="lb" data-page="17b.627" data-line="4" id="l17b.627.4"></span>φόβοι, ὀμφαλοῦ φλεγμοναὶ, ὤτων ὑγρότητες.
</blockquote>
<span class="lb rule" data-page="17b.627" data-line="5" id="l17b.627.5"></span>
            <p>
<span class="lb" data-page="17b.627" data-line="6" id="l17b.627.6"></span>Ἐπιμελέστερον ἐξείργασται τὰ κατὰ τὰς ἡλικίας τῶν
<span class="lb" data-page="17b.627" data-line="7" id="l17b.627.7"></span>κατὰ τὰς ὤρας, εἰς μικρὰ μόρια τέμνων αὐτάς. ἐπὶ οὖν
<span class="lb" data-page="17b.627" data-line="8" id="l17b.627.8"></span>τῶν παιδίων τῶν νεογνῶν ἄφθας φησὶ γίγνεσθαι. καλοῦσι
<span class="lb" data-page="17b.627" data-line="9" id="l17b.627.9"></span>δὲ οὕτως τὰς ἐπιπολῆς ἑλκώσεις κατὰ τὸ στόμα, διὰ μαλακότητα
<span class="lb" data-page="17b.627" data-line="10" id="l17b.627.10"></span>μάλιστα τῶν ὀργάνων γιγνομένας, μὴ φερόντων
<span class="lb" data-page="17b.627" data-line="11" id="l17b.627.11"></span>μήτε τὴν ποιότητα τοῦ γάλακτος ἔχοντος οὐκ ὀλίγον ὀῤῥῶδες
<span class="lb" data-page="17b.627" data-line="12" id="l17b.627.12"></span>ἐν αὐτῷ. ῥυπτικὸν δ’ ἐστὶ τοῦτο τὴν φύσιν, ὥστ’
<span class="lb" data-page="17b.627" data-line="13" id="l17b.627.13"></span>οὐδὲν θαυμαστὸν ἐν μαλακοῖς σώμασιν ἐργάζεσθαί τινας
<span class="lb" data-page="17b.627" data-line="14" id="l17b.627.14"></span>ἐπιπολῆς ἑλκώσεις. τοὺς δ’ ἐμέτους τηνικαῦτα εἰκὸς γίνεσθαι
<span class="lb" data-page="17b.627" data-line="15" id="l17b.627.15"></span>τούτοις διὰ τὸ πλῆθος οὗ προσφέρονται γάλακτος.
<span class="lb" data-page="17b.627" data-line="16" id="l17b.627.16"></span>ἀγρυπνίαι δ’ αὐτοῖς οὐδαμῶς συνήθεις εἰσὶ, κοιμᾶται γὰρ
<span class="lb" data-page="17b.627" data-line="17" id="l17b.627.17"></span>τὸ πλέον τοῦ χρόνου, πλὴν εἰ δι’ αὐτὸ τὸ πάθος νομίζει
<span class="pb" data-page="17b.628" id="p17b.628"></span>
<span class="lb" data-page="17b.628" data-line="1" id="l17b.628.1"></span>γινομένας ποτ’ ἀγρυπνίας τοῖς παιδίοις, ἐπειδὴ τὸ πλῆθος
<span class="lb" data-page="17b.628" data-line="2" id="l17b.628.2"></span>τῶν ὕπνων κατὰ φύσιν ἦν αὐτοῖς μάλιστα. οἱ φόβοι δὲ
<span class="lb" data-page="17b.628" data-line="3" id="l17b.628.3"></span>τοῖς παιδίοις γίνονται κατὰ τοὺς ὕπνους καὶ μάλιστα ἐξ
<span class="lb" data-page="17b.628" data-line="4" id="l17b.628.4"></span>αὐτῶν τοῖς ἀδηφάγοις, ὅταν εὐαίσθητα μὲν ᾖ, ἀσθενῆ δ’
<span class="lb" data-page="17b.628" data-line="5" id="l17b.628.5"></span>ὑπάρχῃ φύσει τὰ κατὰ τὴν γαστέρα χωρία, διαφθείρεται
<span class="lb" data-page="17b.628" data-line="6" id="l17b.628.6"></span>δὲ ἡ τροφή. παρεφυλάξαμεν γὰρ οὐκ ἐπὶ τῶν τηλικούτων
<span class="lb" data-page="17b.628" data-line="7" id="l17b.628.7"></span>μόνον, ἀλλὰ καὶ ἐπὶ τῶν ἤδη τελείων ἐν τοῖς ὕπνοις γιγνομένας
<span class="lb" data-page="17b.628" data-line="8" id="l17b.628.8"></span>φαντασίας φοβερὰς, ὅταν πολλοί τε ἅμα καὶ μοχθηροὶ
<span class="lb" data-page="17b.628" data-line="9" id="l17b.628.9"></span>χυμοὶ βαρύνουσι καὶ δάκνουσι τὰ κατὰ τὴν γαστέρα,
<span class="lb" data-page="17b.628" data-line="10" id="l17b.628.10"></span>καὶ μάλιστα αὐτῆς τὸ στόμα, τοῦτο γὰρ αὐτῆς ἐστι τὸ αἰσθητικώτατον.
<span class="lb" data-page="17b.628" data-line="11" id="l17b.628.11"></span>αἱ δὲ τῶν ὀμφαλῶν φλεγμοναὶ τῶν ἀποτετμημένων
<span class="lb" data-page="17b.628" data-line="12" id="l17b.628.12"></span>οὐ πρὸ πολλοῦ δεόντως τοῖς νεογενέσι παιδίοις γίνονται,
<span class="lb" data-page="17b.628" data-line="13" id="l17b.628.13"></span>καθάπερ εἰ καί τι μέρος ἔτυχεν ἑλκωθέν. ἀλλὰ
<span class="lb" data-page="17b.628" data-line="14" id="l17b.628.14"></span>τάς γε μὴν τῶν ὤτων ὑγρότητας ἐν παθήμασι τίθεται,
<span class="lb" data-page="17b.628" data-line="15" id="l17b.628.15"></span>καίτοι τάς γε τῆς ὑπερώας καὶ τῆς ῥινὸς οὐ τιθέμενος,
<span class="lb" data-page="17b.628" data-line="16" id="l17b.628.16"></span>ὅτι κατὰ φύσιν μέν ἐστι διὰ ῥινῶν καὶ ὑπερώας μετοχετεύεσθαι
<span class="lb" data-page="17b.628" data-line="17" id="l17b.628.17"></span>τὸ περίττωμα τοῦ ἐγκεφάλου καὶ γίγνεται τοῦτο
<span class="lb" data-page="17b.628" data-line="18" id="l17b.628.18"></span><span class="milestone ed2page" data-n="9.120" data-unit="ed2page" id="ed2page.9.120"></span>καὶ τοῖς τελείοις ἤδη, παρὰ φύσιν δὲ διὰ τῶν ὤτων.
<span class="pb" data-page="17b.629" id="p17b.629"></span>
<span class="lb" data-page="17b.629" data-line="1" id="l17b.629.1"></span>ἀλλὰ τοῖς γε βρέφεσι καὶ διὰ τούτων ὁ ἐγκέφαλος καὶ ἐκκαθαίρεται
<span class="lb" data-page="17b.629" data-line="2" id="l17b.629.2"></span>καὶ καλῶς ὁ Ἱπποκράτης ἐν τοῖς ἰδίοις τῆς ἡλικίας
<span class="lb" data-page="17b.629" data-line="3" id="l17b.629.3"></span>ἔγραψε καὶ τὰς τῶν ὤτων ὑγρότητας. ἔστι μὲν οὖν
<span class="lb" data-page="17b.629" data-line="4" id="l17b.629.4"></span>καὶ ὅλον τὸ σῶμα τοῖς νεογενέσι παιδίοις ἐσχάτως ὑγρὸν,
<span class="lb" data-page="17b.629" data-line="5" id="l17b.629.5"></span>ὡς καὶ τὴν τῶν ὀστῶν φύσιν ἐν αὐτοῖς οἷον κηρώδη μᾶλλον
<span class="lb" data-page="17b.629" data-line="6" id="l17b.629.6"></span>ὑπάρχειν ἢ λιθώδη. πολὺ δὲ μᾶλλον τῶν ἄλλων μορίων
<span class="lb" data-page="17b.629" data-line="7" id="l17b.629.7"></span>ὁ ἐγκέφαλος ὑγρός ἐστιν, ὡς ἂν καὶ τοῖς τελείοις ὑπάρχων
<span class="lb" data-page="17b.629" data-line="8" id="l17b.629.8"></span>τοιοῦτος, ὥστε εὐλόγως αὐτοῖς ἐπειδὴ πλῆθός ἐστι τῶν περιττῶν
<span class="lb" data-page="17b.629" data-line="9" id="l17b.629.9"></span>διὰ πάντων ἐκκρίνεσθαι τῶν πόρων.
</p>
<span class="lb rule" data-page="17b.629" data-line="10" id="l17b.629.10"></span>
          </article>

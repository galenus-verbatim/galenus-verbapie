<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:3.30">
<span class="pb page1" data-page="17b.643" id="p17b.643"></span>
<span class="milestone ed1page page1" data-n="5.264" data-unit="ed1page" id="ed1page.5.264"></span>
<span class="milestone ed2page page1" data-n="9.126" data-unit="ed2page" id="ed2page.9.126"></span>
<span class="lb head" data-page="17b.643" data-line="17" id="l17b.643.17"></span>
            <blockquote class="quote lemma">
<span class="lb" data-page="17b.643" data-line="18" id="l17b.643.18"></span>Τοῖσι δὲ ὑπὲρ τὴν ἡλικίην ταύτην ἄσθματα, πλευρίτιδες,
<span class="pb" data-page="17b.644" id="p17b.644"></span>
<span class="lb" data-page="17b.644" data-line="1" id="l17b.644.1"></span>περιπνευμονίαι, λήθαργοι, φρενίτιδες, καῦσοι, χολεραὶ,
<span class="lb" data-page="17b.644" data-line="2" id="l17b.644.2"></span>διάῤῥοιαι χρόνιαι, δυσεντερίαι, αἱμοῤῥοΐδες.
</blockquote>
<span class="lb rule" data-page="17b.644" data-line="3" id="l17b.644.3"></span>
            <p>
<span class="lb" data-page="17b.644" data-line="4" id="l17b.644.4"></span>Τῶν νεανίσκων ἡλικία κατὰ τὴν πέμπτην ἑβδομάδα
<span class="lb" data-page="17b.644" data-line="5" id="l17b.644.5"></span>περιγράφεται. κατὰ τοῦτο γοῦν καὶ αὐτὸς ἔλεγεν ἐν τῷ
<span class="lb" data-page="17b.644" data-line="6" id="l17b.644.6"></span>προγνωστικῷ. μᾶλλον δὲ χρὴ προσδέχεσθαι τοῦ μὲν αἵματος
<span class="lb" data-page="17b.644" data-line="7" id="l17b.644.7"></span>τὴν ῥύσιν τοῖσι νεωτέροισι πέντε καὶ τριάκοντα ἐτέων.
<span class="lb" data-page="17b.644" data-line="8" id="l17b.644.8"></span>ἡ γὰρ ἐχομένη τῶν νεανίσκων ἡλικία ταῖς ἐφεξῆς ἑβδομάσι
<span class="lb" data-page="17b.644" data-line="9" id="l17b.644.9"></span>δύο παρεκτείνεται, πάντα μὲν ἔτι πράττειν ἐπιχειρούντων
<span class="lb" data-page="17b.644" data-line="10" id="l17b.644.10"></span>αὐτῶν τὰ κατὰ τὸν βίον, παραπλησίως τοῖς ἀκμάζουσιν, οὐ
<span class="lb" data-page="17b.644" data-line="11" id="l17b.644.11"></span>μὴν ὁμοίως γε ἐξαρκούντων τοῖς πόνοις. ὑπό τε γὰρ ἐγκαύσεως
<span class="lb" data-page="17b.644" data-line="12" id="l17b.644.12"></span>καὶ ψύξεως καὶ χαμευνίας, ἀγρυπνίας τε καὶ πλησμονῆς
<span class="lb" data-page="17b.644" data-line="13" id="l17b.644.13"></span>μᾶλλον ἐκείνων βλάπτονται. καὶ μὲν δὴ καὶ ἡ κρᾶσις
<span class="lb" data-page="17b.644" data-line="14" id="l17b.644.14"></span>αὕτη τῶν τοιούτων μελαγχολικωτέρα πως ἔστι. καὶ διὰ
<span class="lb" data-page="17b.644" data-line="15" id="l17b.644.15"></span>τοῦτο ἐν αὐτῇ μελαγχολῶσι πολλοὶ, καθάπερ τῶν ὡρῶν ἐν
<span class="lb" data-page="17b.644" data-line="16" id="l17b.644.16"></span>φθινοπώρῳ. ὡς γὰρ ἐκεῖνο τὴν ἐν τῷ θέρει κατοπτηθεῖσαν
<span class="lb" data-page="17b.644" data-line="17" id="l17b.644.17"></span>ὠχρὰν χολὴν διαδέχεται ψυχρὸν ὂν, οὕτω καὶ ἡ παρακμαζόντων
<span class="pb" data-page="17b.645" id="p17b.645"></span>
<span class="lb" data-page="17b.645" data-line="1" id="l17b.645.1"></span>ἡλικία τὴν τῶν νεανίσκων, ἐπεὶ αὐτῇ ἐοικυῖα
<span class="lb" data-page="17b.645" data-line="2" id="l17b.645.2"></span>μάλιστα θέρει καὶ θαυμάσαι γέ ἐστι πῶς οὐκ ἔγραψεν ἐπ’
<span class="lb" data-page="17b.645" data-line="3" id="l17b.645.3"></span>αὐτῆς μελαγχολίας. εὗρόν γε μὴν ἔν τισι τῶν ἀντιγράφων
<span class="lb" data-page="17b.645" data-line="4" id="l17b.645.4"></span>καὶ ταύτην γεγραμμένην, ἤτοι <span class="milestone ed1page" data-n="5.265" data-unit="ed1page" id="ed1page.5.265"></span>προσθεῖναι τὸ λεῖπον
<span class="lb" data-page="17b.645" data-line="5" id="l17b.645.5"></span>τολμήσαντός τινος ὡς παρεωραμένον ὑφ’ Ἱπποκράτους, ἢ
<span class="lb" data-page="17b.645" data-line="6" id="l17b.645.6"></span>τῶν ἄλλων ἡμαρτημένοις ἀντιγράφοις πιστευσάντων. ἀπόλλυνται
<span class="lb" data-page="17b.645" data-line="7" id="l17b.645.7"></span>δὲ καὶ τῶν φθινόντων πολλοὶ κατὰ ταύτην τὴν ἡλικίαν
<span class="lb" data-page="17b.645" data-line="8" id="l17b.645.8"></span>καὶ τῶν νεανίσκων καὶ ὅσοι ἐξ αἵματος πτύσεως ἁλίσκονται
<span class="lb" data-page="17b.645" data-line="9" id="l17b.645.9"></span>φθόῃ κατὰ ταύτην ἀπόλλυνται. οὐ μὴν πτύουσί
<span class="lb" data-page="17b.645" data-line="10" id="l17b.645.10"></span>γε αἷμα πολλοὶ κατὰ ταύτην, ὅτι μηδὲ πλῆθος αἵματός
<span class="lb" data-page="17b.645" data-line="11" id="l17b.645.11"></span>ἐστιν ἐπὶ τοῖς τηλικούτοις. ἄσθμασι δὲ καὶ περιπνευμονίαις
<span class="lb" data-page="17b.645" data-line="12" id="l17b.645.12"></span>καὶ πλευρίτισιν<span class="milestone ed2page" data-n="9.127" data-unit="ed2page" id="ed2page.9.127"></span> ἁλίσκονται μᾶλλον τῶν νεανίσκων,
<span class="lb" data-page="17b.645" data-line="13" id="l17b.645.13"></span>ὡς ἂν τῇ μὲν διαίτῃ καὶ τοῖς πόνοις ὁμοίως χρώμενοι,
<span class="lb" data-page="17b.645" data-line="14" id="l17b.645.14"></span>πολὺ δ’ ἀσθενέστερον ἐκείνων ἔχοντες τὸ σῶμα. καὶ
<span class="lb" data-page="17b.645" data-line="15" id="l17b.645.15"></span>ὅλως ἃ παρέλιπεν ἐπὶ τῶν ἀκμαζόντων κατὰ λέξιν νοσήματα,
<span class="lb" data-page="17b.645" data-line="16" id="l17b.645.16"></span>ταῦτα νῦν ἅπαντα διέρχεται. καὶ γὰρ αἱ φρενίτιδες καὶ οἱ
<span class="lb" data-page="17b.645" data-line="17" id="l17b.645.17"></span>καῦσοι καὶ αἱ χολεραὶ καὶ αἱ δυσεντερίαι τοῖς νεανίσκοις
<span class="pb" data-page="17b.646" id="p17b.646"></span>
<span class="lb" data-page="17b.646" data-line="1" id="l17b.646.1"></span>οὐδὲν ἧττον, ἢ τοῖς παρακμάζουσι γίνονται, τὴν ὑπόθεσιν
<span class="lb" data-page="17b.646" data-line="2" id="l17b.646.2"></span>τῆς γενέσεως ἐκ τῆς ὠχρᾶς χολῆς λαμβάνουσαι. χρονιώτεραι
<span class="lb" data-page="17b.646" data-line="3" id="l17b.646.3"></span>δὲ ἐπὶ τῶν παρακμαζόντων αἱ διάῤῥοιαι γίνονται,
<span class="lb" data-page="17b.646" data-line="4" id="l17b.646.4"></span>διὰ τὸ τῆς ἀναδόσεως ἐλλιπές. σχεδὸν γὰρ ἁπασῶν τῶν
<span class="lb" data-page="17b.646" data-line="5" id="l17b.646.5"></span>ἡλικιῶν ἡ παρακμαστικὴ βραχυτάτων δεῖται τῶν ἀναλαμβανομένων
<span class="lb" data-page="17b.646" data-line="6" id="l17b.646.6"></span>εἰς τὴν ἕξιν, ὅτι καὶ τὸ διαφορούμενον ὑπ’ αὐτῶν
<span class="lb" data-page="17b.646" data-line="7" id="l17b.646.7"></span>ὀλίγιστον. οὔτε γὰρ ἔτι θερμὸν ὁμοίως ἐστὶ τὸ σῶμα
<span class="lb" data-page="17b.646" data-line="8" id="l17b.646.8"></span>ὡς ἔμπροσθεν οὔτε εἰς αὔξησιν ἔτι δαπανᾶται κατ’ αὐτὴν,
<span class="lb" data-page="17b.646" data-line="9" id="l17b.646.9"></span>ἀλλ’ οὐδὲ τῆς καθεκτικῆς δυνάμεως ἱκανῶς ἀῤῥωστούσης,
<span class="lb" data-page="17b.646" data-line="10" id="l17b.646.10"></span>ὡς ἐπὶ τῶν γερόντων, ἀποῤῥεῖ τι πλέον ἐκ τοῦ σώματος.
<span class="lb" data-page="17b.646" data-line="11" id="l17b.646.11"></span>ἐπεὶ τοίνυν αἱ διάῤῥοιαι γίγνονται μὲν, ἤτοι τῆς πέψεως ἢ
<span class="lb" data-page="17b.646" data-line="12" id="l17b.646.12"></span>τῆς ἀναδόσεως ἀποτυγχανομένων, γίγνονται δὲ καὶ διὰ χολῆς
<span class="lb" data-page="17b.646" data-line="13" id="l17b.646.13"></span>δριμύτητα ξυούσης τὸ ἔντερον, ἅπαντα δὲ ταῦτα ἐπὶ
<span class="lb" data-page="17b.646" data-line="14" id="l17b.646.14"></span>τῶν παρακμαζόντων ἐστὶν, εἰκότως ἐπ’ αὐτῶν αἱ διάῤῥοιαι
<span class="lb" data-page="17b.646" data-line="15" id="l17b.646.15"></span>χρονίζουσιν. οἵ γε μὴν ληθαργικοὶ πυρετοὶ γίγνονται μὲν
<span class="lb" data-page="17b.646" data-line="16" id="l17b.646.16"></span>ἐπὶ φλεγματώδει χυμῷ κατὰ τὸν ἐγκέφαλον ἠθροισμένῳ.
<span class="lb" data-page="17b.646" data-line="17" id="l17b.646.17"></span>ταῖς δὲ ἔμπροσθεν ἡλικίαις ἐνδεῖ μᾶλλον ὁ χυμὸς οὗτος ἢ
<span class="lb" data-page="17b.646" data-line="18" id="l17b.646.18"></span>περιττεύει. κατά γε μὴν τὴν τῶν γερόντων πάμπολυς μέν
<span class="pb" data-page="17b.647" id="p17b.647"></span>
<span class="lb" data-page="17b.647" data-line="1" id="l17b.647.1"></span>ἐστιν, ἀλλὰ διὰ τὸ ψυχρὸν τῆς ἡλικίας οὐκ ἐξάπτει πυρετούς.
<span class="lb" data-page="17b.647" data-line="2" id="l17b.647.2"></span>ἐπὶ δὲ τῆς τῶν ἀκμαζόντων καὶ περιττεύει ὁ τοιοῦτος
<span class="lb" data-page="17b.647" data-line="3" id="l17b.647.3"></span>χυμὸς καὶ ψυχρὸν οὐδέπω τὸ σῶμά ἐστιν. αἱ λειεντερίαι
<span class="lb" data-page="17b.647" data-line="4" id="l17b.647.4"></span>δὲ ἐδείχθησαν αἱ μὲν ὑπὸ τοῦ ψυχροῦ φλέγματος, αἱ
<span class="lb" data-page="17b.647" data-line="5" id="l17b.647.5"></span>δὲ ὑπὸ δυσκρασίας μόνης ἄῤῥωστον ἐργαζομένης τὴν καθεκτικὴν
<span class="lb" data-page="17b.647" data-line="6" id="l17b.647.6"></span>τῆς γαστρὸς δύναμιν, αἱ δ’ ὑπό τινος ἑλκώδους
<span class="lb" data-page="17b.647" data-line="7" id="l17b.647.7"></span>διαθέσεως γιγνόμεναι, καὶ ταῦτα πάντα πλεονάζει τοῖς παρακμάζουσιν.
<span class="lb" data-page="17b.647" data-line="8" id="l17b.647.8"></span>αἱ δ’ αἱμοῤῥοΐδες οἰκεῖον ὄντως εἰσὶ τῆς ἡλικίας
<span class="lb" data-page="17b.647" data-line="9" id="l17b.647.9"></span>ταύτης πάθος, ὥσπερ αἱ μελαγχολίαι. γίνονται γὰρ
<span class="lb" data-page="17b.647" data-line="10" id="l17b.647.10"></span>ὑπὸ μελαίνης χολῆς, ἐπειδὰν εἰς τὰς κατὰ τὴν ἕδραν φλέβας
<span class="lb" data-page="17b.647" data-line="11" id="l17b.647.11"></span>ἀθροώτερον κατασκήψῃ. ἐμοὶ μὲν οὖν εἴρηται τῶν κατειλεγμένων
<span class="lb" data-page="17b.647" data-line="12" id="l17b.647.12"></span>ἁπάντων παθῶν ἡ αἰτία. τὸ δ’ ἐπιστημονικὸν
<span class="lb" data-page="17b.647" data-line="13" id="l17b.647.13"></span>τῆς πίστεως αὐτῶν, ὑπάρχει τοῖς ἀναλεξαμένοις τὰς περὶ
<span class="lb" data-page="17b.647" data-line="14" id="l17b.647.14"></span>τούτων ἀποδείξεις, ἃς ἐν ταῖς ἡμετέραις πραγματείαις πεποιήμεθα.
<span class="lb" data-page="17b.647" data-line="15" id="l17b.647.15"></span>καταμαθήσεται δ’ αὐτὰς ὁ βουλόμενος ὁπόσαι
<span class="lb" data-page="17b.647" data-line="16" id="l17b.647.16"></span>τέ εἰσι καὶ ὁποῖαι καὶ ἥντινα θεωρίαν διδάσκουσα ἑκάστη
<span class="lb" data-page="17b.647" data-line="17" id="l17b.647.17"></span>τὸ περὶ τῆς τάξεως τῶν ἡμετέρων ὑπομνημάτων ἀναγνοὺς
<span class="lb" data-page="17b.647" data-line="18" id="l17b.647.18"></span>βιβλίον. ἐκ τούτων γὰρ ὁρμηθεὶς εἴσεται πῶς ἑκάστην
<span class="lb" data-page="17b.647" data-line="19" id="l17b.647.19"></span>αὐτῶν ἀναγνωστέον ἐστί.
</p>
<span class="lb rule" data-page="17b.647" data-line="20" id="l17b.647.20"></span>
          </article>

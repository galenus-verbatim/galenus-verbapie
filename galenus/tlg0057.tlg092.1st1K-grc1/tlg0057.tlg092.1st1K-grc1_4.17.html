<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:4.17">
<span class="pb page1" data-page="17b.676" id="p17b.676"></span>
<span class="milestone ed1page page1" data-n="5.269" data-unit="ed1page" id="ed1page.5.269"></span>
<span class="milestone ed2page page1" data-n="9.142" data-unit="ed2page" id="ed2page.9.142"></span>
<span class="lb head" data-page="17b.676" data-line="13" id="l17b.676.13"></span>
            <blockquote class="quote lemma">
<span class="lb" data-page="17b.676" data-line="14" id="l17b.676.14"></span>Ἀπυρέτῳ ἐόντι ἀποσιτίη καὶ καρδιωγμὸς καὶ σκοτόδινος καὶ
<span class="lb" data-page="17b.676" data-line="15" id="l17b.676.15"></span>στόμα ἐκπικρούμενον, ἄνω Φαρμακείης δεῖσθαι σημαίνει.
</blockquote>
<span class="lb rule" data-page="17b.676" data-line="16" id="l17b.676.16"></span>
            <span class="pb" data-page="17b.677" id="p17b.677"></span>
            <p>
<span class="lb" data-page="17b.677" data-line="1" id="l17b.677.1"></span>Ἡ μὲν ἀσιτία τὸ αὐτὸ δηλοῖ τῇ ἀνορεξίᾳ, ὁ δὲ καρδιωγμὸς
<span class="lb" data-page="17b.677" data-line="2" id="l17b.677.2"></span>δῆξίς ἐστι καρδίας, τουτέστι τοῦ στόματος τῆς
<span class="lb" data-page="17b.677" data-line="3" id="l17b.677.3"></span>γαστρός. ὠνόμαζον γὰρ οἱ παλαιοὶ καὶ τοῦτο καρδίαν.
<span class="lb" data-page="17b.677" data-line="4" id="l17b.677.4"></span>σκοτόδινος δ’ ἐστὶν, ἐπειδὰν ἅμα περιδινεῖσθαι δοκῇ τὰ
<span class="lb" data-page="17b.677" data-line="5" id="l17b.677.5"></span>βλεπόμενα, ἥ τε διὰ τῆς ὄψεως αἴσθησις ἐξαίφνης ἀπολεῖται,
<span class="lb" data-page="17b.677" data-line="6" id="l17b.677.6"></span>δοκούντων αὐτῶν σκότος περικεχύσθαι. γίγνεται δὲ
<span class="lb" data-page="17b.677" data-line="7" id="l17b.677.7"></span>τοῦτο τοῦ στόματος τῆς κοιλίας ὑπὸ μοχθηρῶν χυμῶν δακνομένου.
<span class="lb" data-page="17b.677" data-line="8" id="l17b.677.8"></span>διὰ γὰρ τὸ μέγεθος τῶν νεύρων τῶν ἐξ ἐγκεφάλου
<span class="lb" data-page="17b.677" data-line="9" id="l17b.677.9"></span>καθηκόντων εἰς αὐτὸ βλάπτεται τὰ τῆς ψυχῆς ἔργα
<span class="lb" data-page="17b.677" data-line="10" id="l17b.677.10"></span>κακοπραγοῦντος τοῦ μορίου. τὰ μὲν τοιαῦτα συμπτώματα
<span class="lb" data-page="17b.677" data-line="11" id="l17b.677.11"></span>κοινὰ πάντων ἐστὶ τῶν δάκνειν δυναμένων χυμῶν. τὸ δ’
<span class="lb" data-page="17b.677" data-line="12" id="l17b.677.12"></span>ἐκπικροῦσθαι τὸ στόμα μόνης τῆς ὠχρᾶς τε καὶ ξανθῆς
<span class="lb" data-page="17b.677" data-line="13" id="l17b.677.13"></span>ὀνομαζομένης χολῆς. διὸ καὶ καλῶς τοῖς εἰρημένοις συμπτώμασιν
<span class="lb" data-page="17b.677" data-line="14" id="l17b.677.14"></span>ὁ Ἱπποκράτης εἶπεν ἄνω φαρμακεύειν σημαίνειν,
<span class="lb" data-page="17b.677" data-line="15" id="l17b.677.15"></span>ὅπερ ἐξαπλωθὲν οὕτως ἑρμηνευθήσεται. τὰ εἰρημένα συμπτώματα
<span class="lb" data-page="17b.677" data-line="16" id="l17b.677.16"></span>σημαίνει τῷ ἰατρῷ τὸν ἄνθρωπον τῆς ἄνω δεῖσθαι
<span class="lb" data-page="17b.677" data-line="17" id="l17b.677.17"></span>φαρμακείης, τουτέστι τῆς δι’ ἐμέτων.
</p>
<span class="lb rule" data-page="17b.677" data-line="18" id="l17b.677.18"></span>
          </article>

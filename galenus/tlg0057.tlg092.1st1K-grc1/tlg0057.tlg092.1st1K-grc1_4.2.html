<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:4.2">
<span class="pb page1" data-page="17b.655" id="p17b.655"></span>
<span class="milestone ed1page page1" data-n="5.266" data-unit="ed1page" id="ed1page.5.266"></span>
<span class="milestone ed2page page1" data-n="9.131" data-unit="ed2page" id="ed2page.9.131"></span>
<span class="lb head" data-page="17b.655" data-line="4" id="l17b.655.4"></span>
            <blockquote class="quote lemma">
<span class="lb" data-page="17b.655" data-line="5" id="l17b.655.5"></span><span class="milestone ed2page" data-n="9.132" data-unit="ed2page" id="ed2page.9.132"></span>Ἐν τῇσι φαρμακεύῃσι τοιαῦτα ἄγειν ἐκ τοῦ σώματος,
<span class="lb" data-page="17b.655" data-line="6" id="l17b.655.6"></span>ὁκοῖα καὶ αὐτόματα ἰόντα χρήσιμα, τὰ δὲ ἐναντίως
<span class="lb" data-page="17b.655" data-line="7" id="l17b.655.7"></span>ἰόντα παύειν.
</blockquote>
<span class="lb rule" data-page="17b.655" data-line="8" id="l17b.655.8"></span>
            <p>
<span class="lb" data-page="17b.655" data-line="9" id="l17b.655.9"></span>Αὐτόματα κενοῦσθαι λέγομεν ἐκ τοῦ σώματος ὅσα χωρὶς
<span class="lb" data-page="17b.655" data-line="10" id="l17b.655.10"></span>τοῦ πρᾶξαί τι τὸν ἰατρὸν ἐκκρίνεται, ποτὲ μὲν τῆς
<span class="lb" data-page="17b.655" data-line="11" id="l17b.655.11"></span>διοικούσης τὸ σῶμα φύσεως ἐκκαθαιρούσης αὐτὰ, ποτὲ δὲ
<span class="lb" data-page="17b.655" data-line="12" id="l17b.655.12"></span>δι’ ἐρεθισμὸν ἢ τὸ μὴ στέγεσθαι πρὸς τῶν ἀγγείων. ὅτε
<span class="lb" data-page="17b.655" data-line="13" id="l17b.655.13"></span>μὲν οὖν ἡ φύσις ἐκκενοῖ τὸ περιττὸν, ὠφελεῖται τὸ ζῶον,
<span class="lb" data-page="17b.655" data-line="14" id="l17b.655.14"></span>ὅταν δ’ ἄλλως ἀποκρίνηται, λόγῳ συμπτώματος οὔτ’ ὠφέλειά
<span class="lb" data-page="17b.655" data-line="15" id="l17b.655.15"></span>τις ἕπεται καὶ σημεῖόν ἐστιν ἡ τοιαύτη κένωσις μοχθηρᾶς
<span class="lb" data-page="17b.655" data-line="16" id="l17b.655.16"></span>διαθέσεως. εἰκότως οὖν ὁ Ἱπποκράτης συμβουλεύει
<span class="lb" data-page="17b.655" data-line="17" id="l17b.655.17"></span>μιμεῖσθαι τὴν φύσιν. ἡ μίμησις δ’ ἐστὶν ἐν τῷ πειρᾶσθαι
<span class="pb" data-page="17b.656" id="p17b.656"></span>
<span class="lb" data-page="17b.656" data-line="1" id="l17b.656.1"></span>κενοῦν τοὺς τοιούτους χυμοὺς ἐφ’ ἑκάστῳ τῶν νοσημάτων,
<span class="lb" data-page="17b.656" data-line="2" id="l17b.656.2"></span>οἵους εἴδομεν ὠφελοῦντας ἐν ταῖς αὐτομάτοις κενώσεσιν.
<span class="lb" data-page="17b.656" data-line="3" id="l17b.656.3"></span>ἔμπροσθεν μὲν οὖν εἴρηται περὶ πάσης κενώσεως
<span class="lb" data-page="17b.656" data-line="4" id="l17b.656.4"></span>αὐτῶν γενικώτερον. οὕτω δὲ καὶ κενεαγγείη, ἢν μὲν οἵην
<span class="lb" data-page="17b.656" data-line="5" id="l17b.656.5"></span>δεῖ γίγνεσθαι γίγνηται, ξυμφέρει τε καὶ εὐφόρως φέρουσι,
<span class="lb" data-page="17b.656" data-line="6" id="l17b.656.6"></span>νυνὶ δὲ περὶ μόνης καθάρσεως τὸν αὐτὸν ἐποιήσατο λόγον,
<span class="lb" data-page="17b.656" data-line="7" id="l17b.656.7"></span>ἐπειδὴ περὶ ταύτης αὐτῷ προὔκειτο διδάσκειν ἐν τῷ χωρίῳ
<span class="lb" data-page="17b.656" data-line="8" id="l17b.656.8"></span>τῷδε τοῦ βιβλίου. βέλτιον δ’ οὖν ἴσως ἐστὶ κἀμὲ ἀναλαμβάνειν
<span class="lb" data-page="17b.656" data-line="9" id="l17b.656.9"></span>τὸν λόγον ὑπὲρ ἁπασῶν κενώσεων, ἃς οἱ ἰατροὶ
<span class="lb" data-page="17b.656" data-line="10" id="l17b.656.10"></span>μηχανῶνται περὶ τὰ τῶν καμνόντων σώματα. γίγνονται δὲ
<span class="lb" data-page="17b.656" data-line="11" id="l17b.656.11"></span>αὗται ποτὲ μὲν διὰ τῶν καθαιρόντων ὅλον τὸ σῶμα φαρμάκων
<span class="lb" data-page="17b.656" data-line="12" id="l17b.656.12"></span>ἐμετηρίων τε καὶ ὑπηλάτων, ἐνίοτε δὲ μορίου τινὸς
<span class="lb" data-page="17b.656" data-line="13" id="l17b.656.13"></span>κενωτικόν ἐστι τὸ φάρμακον, οἶον ὅσα δι’ ὑπερώας καὶ ῥινῶν
<span class="lb" data-page="17b.656" data-line="14" id="l17b.656.14"></span>ἀπάγει τῆς κεφαλῆς τὰ περιττά. τοῦ γένους δ’ ἐστὶ
<span class="lb" data-page="17b.656" data-line="15" id="l17b.656.15"></span>τῶν καθαιρόντων τὰ περιττὰ καὶ ὅσα διὰ βηχὸς ἐκκαθαίρει
<span class="lb" data-page="17b.656" data-line="16" id="l17b.656.16"></span>τὰ κατὰ θώρακα καὶ πνεύμονα καὶ ὅσα δι’ οὔρων ἀπάγει
<span class="lb" data-page="17b.656" data-line="17" id="l17b.656.17"></span>τὸ τοῦ παντὸς αἵματος ὀῤῥῶδες περίττωμα· καὶ κλυστὴρ
<span class="lb" data-page="17b.656" data-line="18" id="l17b.656.18"></span>δ’ ἂν ἐκ τοῦ τοιούτου γένους εἴη καὶ πᾶν ὁτιοῦν ἄλλο τῶν ﻿
<span class="pb" data-page="17b.657" id="p17b.657"></span>
<span class="lb" data-page="17b.657" data-line="1" id="l17b.657.1"></span>μὴ κενούντων ὁμοτίμως ὅλον τὸ σῶμα, καθάπερ ἥ τε φλεβοτομία
<span class="lb" data-page="17b.657" data-line="2" id="l17b.657.2"></span>κενοῦν πεπίστευται καὶ ὅλως ἀφαίρεσις αἵματος
<span class="lb" data-page="17b.657" data-line="3" id="l17b.657.3"></span>πᾶσα καθ’ ὁντιναοῦν γιγνομένη τρόπον. ἐκ τῶν τοιούτων
<span class="lb" data-page="17b.657" data-line="4" id="l17b.657.4"></span>δ’ ἐστὶ κενώσεων ἥ τε διὰ μήτρας καὶ ἡ δι’ αἱμοῤῥοΐδων,
<span class="lb" data-page="17b.657" data-line="5" id="l17b.657.5"></span>ἥ τ’ ἐπὶ τοῖς γυμνασίοις καὶ τρίψεσι καὶ πάσῃ κινήσει τε
<span class="lb" data-page="17b.657" data-line="6" id="l17b.657.6"></span>καὶ ἀλέᾳ καὶ λουτροῖς θερμοῖς καὶ μάλιστα εἰ νιτρώδη
<span class="lb" data-page="17b.657" data-line="7" id="l17b.657.7"></span><span class="milestone ed2page" data-n="9.133" data-unit="ed2page" id="ed2page.9.133"></span>καὶ θειώδη καὶ ἀσφαλτώδη τύχῃ καὶ κατὰ συμβεβηκὸς
<span class="lb" data-page="17b.657" data-line="8" id="l17b.657.8"></span>ἡ ἀσιτία. τὰ γὰρ τοιαῦτα πάντα δοκεῖ μὲν ὁμοτίμως
<span class="lb" data-page="17b.657" data-line="9" id="l17b.657.9"></span>ὅλον τὸ σῶμα κενοῦν. καίτοι γε εἰ ἀκριβῶς τις ἐξετάζοι,
<span class="lb" data-page="17b.657" data-line="10" id="l17b.657.10"></span>εὑρήσει μὴ κενοῦν ὁμοτίμως, ἀλλ’ ἐν τούτοις μὲν ἐπειδὴ μικρὰ
<span class="lb" data-page="17b.657" data-line="11" id="l17b.657.11"></span>τοῦ ἑτέρου πρὸς τὸ παρὰ τὸ ἕτερόν ἐστιν ὑπεροχὴ
<span class="lb" data-page="17b.657" data-line="12" id="l17b.657.12"></span>κατὰ τὴν ποιότητα τῶν κενουμένων ὁμότιμος εἶναί μοι δοκεῖ.
<span class="lb" data-page="17b.657" data-line="13" id="l17b.657.13"></span>τὰ δὲ καθαρτικὰ καλούμενα φάρμακα φανερῶς διάφορον
<span class="lb" data-page="17b.657" data-line="14" id="l17b.657.14"></span>εἶδος ἐργάζεται κενώσεως, ὑπὲρ ὧν, ὡς ἔφην, νῦν αὐτῷ
<span class="lb" data-page="17b.657" data-line="15" id="l17b.657.15"></span>πρόκειται λέγειν. οὐ μὴν περιττότερόν γε διδάσκει τι
<span class="lb" data-page="17b.657" data-line="16" id="l17b.657.16"></span>τοῦ περὶ πασῶν κενώσεων αὐτῷ εἰρημένου. σκοπὸς γάρ
<span class="lb" data-page="17b.657" data-line="17" id="l17b.657.17"></span>ἐστιν ἁπάσαις εἷς ὁ πλεονάζων χυμὸς, οὗ πειρᾶσθαι διαγνωστικὸν
<span class="lb" data-page="17b.657" data-line="18" id="l17b.657.18"></span>ὑπάρχειν ἔκ τε τῆς καθ’ ὅλον τὸ σῶμα παρὰ
<span class="pb" data-page="17b.658" id="p17b.658"></span>
<span class="lb" data-page="17b.658" data-line="1" id="l17b.658.1"></span>φύσιν ἑκάστῳ γιγνομένης χρόας, ἔτι τε τῶν συμπτωμάτων
<span class="lb" data-page="17b.658" data-line="2" id="l17b.658.2"></span>καὶ τῶν νοσημάτων, ὥρας τε καὶ χώρας καὶ ἡλικίας καὶ
<span class="lb" data-page="17b.658" data-line="3" id="l17b.658.3"></span>καταστάσεως καὶ φύσεως τοῦ κάμνοντος, ἐπιτηδευμάτων τε
<span class="lb" data-page="17b.658" data-line="4" id="l17b.658.4"></span>καὶ διαίτης, οἷον εἰ τύχῃ καθ’ ὅλον μὲν τὸ σῶμα τῆς
<span class="lb" data-page="17b.658" data-line="5" id="l17b.658.5"></span>χρόας ὠχροτέρας γεγενημένης, ὡς ἐν ἰκτέροις, οὐχ ὑποχωρούσης
<span class="lb" data-page="17b.658" data-line="6" id="l17b.658.6"></span>δὲ δι’ ἕδρας τῆς χολῆς, ἤ τινων ἐξανθημάτων ἐν
<span class="lb" data-page="17b.658" data-line="7" id="l17b.658.7"></span>ὅλῳ τῷ σώματι γεγενημένων χολωδῶν, κατὰ μέρος δὲ δήξεως
<span class="lb" data-page="17b.658" data-line="8" id="l17b.658.8"></span>ἐν τῇ γαστρὶ καὶ ἄσης καὶ ἀσιτίας καὶ δίψης ἐκπικρουμένου
<span class="lb" data-page="17b.658" data-line="9" id="l17b.658.9"></span>τε τοῦ στόματος ἢ κατά τι μέρος ἐρυσιπέλατος
<span class="lb" data-page="17b.658" data-line="10" id="l17b.658.10"></span>ἢ τριταίου πυρετοῦ κατέχοντος τὸν ἄνθρωπον ἢ τῶν καυσωδῶν
<span class="lb" data-page="17b.658" data-line="11" id="l17b.658.11"></span>τοῦ πικροχόλου. πλεονάζει γὰρ ἐν τοῖς τοιούτοις
<span class="lb" data-page="17b.658" data-line="12" id="l17b.658.12"></span>ἅπασιν ἡ ξανθὴ χολὴ καὶ διὰ τοῦτο ἐξάγειν αὐτὴν ἐπιχειρήσομεν
<span class="lb" data-page="17b.658" data-line="13" id="l17b.658.13"></span>ἐκείνοις τοῖς φαρμάκοις, ὅσα δ’ αὐτὴν τὴν ἐνέργειαν
<span class="lb" data-page="17b.658" data-line="14" id="l17b.658.14"></span>ὀνομάζουσι χολαγωγά· καὶ τοῦτ’ ἔστι τὸ ὑφ’ Ἱπποκράτους
<span class="lb" data-page="17b.658" data-line="15" id="l17b.658.15"></span>εἰρημένον· ἢν μὲν οἷα δεῖ καθαίρεσθαι καθαίρωνται,
<span class="lb" data-page="17b.658" data-line="16" id="l17b.658.16"></span>ξυμφέρει τε καὶ εὐφόρως φέρουσι. τὸ γὰρ οἷα δεῖ
<span class="lb" data-page="17b.658" data-line="17" id="l17b.658.17"></span>τὸ πλεονάζον ἐστὶ τῶν λυπούντων δηλονότι κατὰ ποιότητα
<span class="lb" data-page="17b.658" data-line="18" id="l17b.658.18"></span>τὸν κάμνοντα, <span class="milestone ed1page" data-n="5.267" data-unit="ed1page" id="ed1page.5.267"></span>διὰ τοῦτ’ οὖν συμφέρειν φησὶ τὰς
<span class="pb" data-page="17b.659" id="p17b.659"></span>
<span class="lb" data-page="17b.659" data-line="1" id="l17b.659.1"></span>τοιαύτας κενώσεις. ἀλλ’ ἐπεὶ πάντες οἱ τεχνικοὶ στοχασμοὶ
<span class="lb" data-page="17b.659" data-line="2" id="l17b.659.2"></span>κατὰ τὰς πράξεις ἔστιν ὅτε καὶ διαμαρτάνουσιν, αἱ γὰρ
<span class="lb" data-page="17b.659" data-line="3" id="l17b.659.3"></span>ὁμοιότητες, ὡς αὐτὸς εἶπεν, οὐ μόνον τοῖς ἐπιτυχοῦσιν, ἀλλὰ
<span class="lb" data-page="17b.659" data-line="4" id="l17b.659.4"></span>καὶ τοῖς ἀγαθοῖς ἰατροῖς φέρουσιν ἀπάτην, ἕτερον ἡμᾶς
<span class="lb" data-page="17b.659" data-line="5" id="l17b.659.5"></span>γνώρισμα ταῖς ἀγαθαῖς κενώσεσιν ἐζευγμένον ἐδίδαξε, τὴν
<span class="lb" data-page="17b.659" data-line="6" id="l17b.659.6"></span>εὐφορίαν, ἵνα κἀν τούτῳ θαῤῥῶμεν, ὀρθῶς ποιούμενοι τὴν
<span class="lb" data-page="17b.659" data-line="7" id="l17b.659.7"></span>κένωσιν. ὅπερ οὖν ἐπὶ τῆς ξανθῆς χολῆς ὡς ἐπὶ παραδείγματος
<span class="lb" data-page="17b.659" data-line="8" id="l17b.659.8"></span>εἴρηκα, τοῦτό μοι καὶ ἐπὶ τῆς μελαίνης νόει. καὶ
<span class="lb" data-page="17b.659" data-line="9" id="l17b.659.9"></span>γὰρ κἀπὶ ταύτης ἡ μὲν καθ’ ὅλον τὸ σῶμα χρόα πρὸς
<span class="lb" data-page="17b.659" data-line="10" id="l17b.659.10"></span>τὸ μελάντερον τρέπεται, τά τε ἐξανθήματα μέλανα διὰ
<span class="lb" data-page="17b.659" data-line="11" id="l17b.659.11"></span>τὴν τῆς μελαίνης γίνεται χρόαν. ὅσα δὲ πάθη διὰ τὴν
<span class="lb" data-page="17b.659" data-line="12" id="l17b.659.12"></span>πλεονεξίαν αὐτῆς γίγνεται, φανερῶς ἐνδείκνυται τὸ πλῆθος
<span class="lb" data-page="17b.659" data-line="13" id="l17b.659.13"></span>τοῦ χυμοῦ, καθάπερ ἐλέφας τε καὶ καρκίνος. καὶ μὴν καὶ ἡ
<span class="lb" data-page="17b.659" data-line="14" id="l17b.659.14"></span>τεταρταία περίοδος ἐπὶ τῷ μελαγχολικῷ γίγνεται χυμῷ καὶ
<span class="lb" data-page="17b.659" data-line="15" id="l17b.659.15"></span>σπλὴν μέγας καὶ κιρσοὶ μελαινόμενοι τῆς αὐτῆς ταύτης
<span class="lb" data-page="17b.659" data-line="16" id="l17b.659.16"></span>ἔγγονα πάθη, καθάπερ γε καὶ ἡ μελαγχολία καλουμένη καὶ
<span class="lb" data-page="17b.659" data-line="17" id="l17b.659.17"></span>πᾶσα παραφορὰ διανοίας, ὀργίλη, θρασεῖα, θηριώδης Ἱπποκράτης
<span class="pb" data-page="17b.660" id="p17b.660"></span>
<span class="lb" data-page="17b.660" data-line="1" id="l17b.660.1"></span>δὲ κἀκ τῶν καταμηνίων ἐτεκμαίρετο τὸν πλεονάζοντα
<span class="lb" data-page="17b.660" data-line="2" id="l17b.660.2"></span>χυμὸν ταῖς γυναιξὶ καὶ γέγραπται αὐτῷ τὰ γνωρίσματα
<span class="lb" data-page="17b.660" data-line="3" id="l17b.660.3"></span>κατὰ τὸ πρότερον τῶν γυναικείων. ἐκ τούτων μὲν
<span class="lb" data-page="17b.660" data-line="4" id="l17b.660.4"></span>οὖν ὅτι πλεονάζει μέλαινα διαγινώσκειν χρὴ καὶ τούτους
<span class="lb" data-page="17b.660" data-line="5" id="l17b.660.5"></span>ἔχοντά σε τοὺς σκοποὺς ἐπὶ τὴν κένωσιν αὐτῆς ἰέναι,
<span class="lb" data-page="17b.660" data-line="6" id="l17b.660.6"></span><span class="milestone ed2page" data-n="9.134" data-unit="ed2page" id="ed2page.9.134"></span>δεύτερον δὲ κατ’ αὐτὴν τὴν κένωσιν σκοπὸν ἔχειν τὴν εὐφορίαν.
<span class="lb" data-page="17b.660" data-line="7" id="l17b.660.7"></span>ὅσα δὲ ἐπὶ τῆς μελαίνης χολῆς καὶ ὠχρᾶς εἴρηται,
<span class="lb" data-page="17b.660" data-line="8" id="l17b.660.8"></span>ταῦτα καὶ ἐπὶ τοῦ φλέγματός μοι νόει, ὄγκους οἰδηματώδεις,
<span class="lb" data-page="17b.660" data-line="9" id="l17b.660.9"></span>ἐξανθήματά τε καὶ σύμπαν τοῦ σώματος τὸ
<span class="lb" data-page="17b.660" data-line="10" id="l17b.660.10"></span>χρῶμα κατὰ τὴν ἰδέαν τοῦ χυμοῦ καὶ τῶν πυρετῶν τοὺς
<span class="lb" data-page="17b.660" data-line="11" id="l17b.660.11"></span>ἀμφημερινοὺς καὶ τῆς διανοίας ἀργίας καὶ νωθρότητας, ἔτι
<span class="lb" data-page="17b.660" data-line="12" id="l17b.660.12"></span>τε καταφορὰς ὑπνώδεις καὶ βάρη τῆς κεφαλῆς ὀξυρεγμίας
<span class="lb" data-page="17b.660" data-line="13" id="l17b.660.13"></span>τέ τινας, ὅταν ἐν τῇ γαστρὶ πλεονάζῃ τὰ τοιαῦτα, προτρέψηται
<span class="lb" data-page="17b.660" data-line="14" id="l17b.660.14"></span>διδόναι φάρμακον ἐκκαθαῖρον τὸ φλέγμα. γενομένης
<span class="lb" data-page="17b.660" data-line="15" id="l17b.660.15"></span>δ’ ἤδη τῆς καθάρσεως ἡ εὐφορία ἐπιμαρτυρήσει τῇ τε
<span class="lb" data-page="17b.660" data-line="16" id="l17b.660.16"></span>διαγνώσει καὶ τῇ δι’ ἐκείνην τολμηθείσῃ κενώσει πρός τε
<span class="lb" data-page="17b.660" data-line="17" id="l17b.660.17"></span>τὴν διάγνωσιν καὶ ἐλπίδα τῆς κενώσεως, ἔχεις ἄν τι συντελοῦσαν
<span class="lb" data-page="17b.660" data-line="18" id="l17b.660.18"></span>οὐχ ἡλικίαν μόνην ἢ φύσιν τοῦ κάμνοντος, ἀλλὰ καὶ
<span class="pb" data-page="17b.661" id="p17b.661"></span>
<span class="lb" data-page="17b.661" data-line="1" id="l17b.661.1"></span>τὴν ὥραν τοῦ ἔτους καὶ τὴν παροῦσαν κατάστασιν, ἔτι δὲ
<span class="lb" data-page="17b.661" data-line="2" id="l17b.661.2"></span>καὶ τὴν χώραν καὶ τὴν προγεγενημένην δίαιταν, ἅμα τοῖς
<span class="lb" data-page="17b.661" data-line="3" id="l17b.661.3"></span>ἄλλοις ἅπασιν ἐπιτηδεύμασιν. ἔμαθες γὰρ ὡς καὶ τούτων
<span class="lb" data-page="17b.661" data-line="4" id="l17b.661.4"></span>ἁπάντων τὰ μὲν τὸ φλέγμα, τὰ δὲ τὴν ξανθὴν, τὰ δὲ τὴν
<span class="lb" data-page="17b.661" data-line="5" id="l17b.661.5"></span>μέλαιναν αὐξάνει χολήν. ταῦτα μὲν, ὡς εἵρηται, πάντα
<span class="lb" data-page="17b.661" data-line="6" id="l17b.661.6"></span>σκοποὶ τοῦ προσάγειν τὸ καθαρτικὸν τοῦ λυποῦντος χυμοῦ
<span class="lb" data-page="17b.661" data-line="7" id="l17b.661.7"></span>φάρμακον. ἐν αὐτῇ δὲ τῇ κενώσει σκοπὸς ἔσται ἕτερος,
<span class="lb" data-page="17b.661" data-line="8" id="l17b.661.8"></span>ἤτοι μαρτυρῶν ἡμῖν ὅτι καλῶς διέγνωμεν ἢ διελέγχων τὸ
<span class="lb" data-page="17b.661" data-line="9" id="l17b.661.9"></span>σφάλμα μαρτυρῶν τῇ μὲν εὐφορίᾳ, διελέγχων δὲ τῇ δυσφορίᾳ·
<span class="lb" data-page="17b.661" data-line="10" id="l17b.661.10"></span>τῶν μὲν γὰρ λυπούντων κενουμένων εὐφορήσουσιν
<span class="lb" data-page="17b.661" data-line="11" id="l17b.661.11"></span>οἱ κάμνοντες. εἰ δὲ ἕτερόν τι κενοῖτο καὶ μὴ τὸ λυποῦν
<span class="lb" data-page="17b.661" data-line="12" id="l17b.661.12"></span>εἴη κενούμενον, ἀνάγκη πᾶσα δυσφορεῖν αὐτούς. ὅπερ οὖν,
<span class="lb" data-page="17b.661" data-line="13" id="l17b.661.13"></span>ὡς ἔφην ἐν ἀρχῇ τοῦ βιβλίου, δι’ ἑνὸς ἐδίδαξεν ἀφορισμοῦ
<span class="lb" data-page="17b.661" data-line="14" id="l17b.661.14"></span>λέγων οὕτω καὶ κενεαγγείη ἢν μὲν οἵη δεῖ γίγνεσθαι γίγνηται,
<span class="lb" data-page="17b.661" data-line="15" id="l17b.661.15"></span>ξυμφέρει τε καὶ εὐφόρως φέρουσι· τοῦτο νῦν ἐνταῦθα
<span class="lb" data-page="17b.661" data-line="16" id="l17b.661.16"></span>δίχα τεμὼν ἐν ταῖς φαρμακείαις, διὰ μὲν τοῦ προτέρου
<span class="lb" data-page="17b.661" data-line="17" id="l17b.661.17"></span>λόγου τίνες εἰσὶν αἱ ξυμφέρουσαι κενώσεις διδάσκει, διὰ
<span class="lb" data-page="17b.661" data-line="18" id="l17b.661.18"></span>δὲ τοῦ μετ’ αὐτὸν ὅτι ταῖς τοιαύταις ἕπεται γνώρισμα βέβαιον ﻿
<span class="pb" data-page="17b.662" id="p17b.662"></span>
<span class="lb" data-page="17b.662" data-line="1" id="l17b.662.1"></span>ἡ εὐφορία. παραδείγματα δ’ αὐτὸς εἴρηκε τῶν αὐτομάτως
<span class="lb" data-page="17b.662" data-line="2" id="l17b.662.2"></span>γιγνομένων κενώσεων ἐπ’ ἀγαθῷ, πάμπολλα μὲν
<span class="lb" data-page="17b.662" data-line="3" id="l17b.662.3"></span>ἐν τοῖς τῶν ἐπιδημίων, ὀλίγα δὲ καὶ κατ’ αὐτὸ τοῦτο τὸ
<span class="lb" data-page="17b.662" data-line="4" id="l17b.662.4"></span>βιβλίον τὸ τῶν ἀφορισμῶν, ὁποῖα καὶ ταῦτά ἐστιν, ὑπὸ
<span class="lb" data-page="17b.662" data-line="5" id="l17b.662.5"></span>ὕδρωπος ἐχομένῳ κατὰ τὰς φλέβας εἰς τὴν κοιλίαν ὕδατος
<span class="lb" data-page="17b.662" data-line="6" id="l17b.662.6"></span>ῥυέντος λύσις. ὀφθαλμιῶντα ὑπὸ διαῤῥοίας ληφθῆναι ἀγαθόν.
<span class="lb" data-page="17b.662" data-line="7" id="l17b.662.7"></span>οἷσι χολώδεα διαχωρήματα κωφώσιος γενομένης παύεται.
<span class="lb" data-page="17b.662" data-line="8" id="l17b.662.8"></span>καὶ ὁκόσοισι κώφωσις, χολωδέων γινομένων παύεται.
</p>
<span class="lb rule" data-page="17b.662" data-line="9" id="l17b.662.9"></span>
          </article>

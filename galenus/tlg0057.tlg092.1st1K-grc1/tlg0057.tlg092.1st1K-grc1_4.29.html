<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:4.29">
<span class="pb page1" data-page="17b.693" id="p17b.693"></span>
<span class="milestone ed1page page1" data-n="5.272" data-unit="ed1page" id="ed1page.5.272"></span>
<span class="milestone ed2page page1" data-n="9.150" data-unit="ed2page" id="ed2page.9.150"></span>
<span class="lb head" data-page="17b.693" data-line="13" id="l17b.693.13"></span>
            <blockquote class="quote lemma">
<span class="lb" data-page="17b.693" data-line="14" id="l17b.693.14"></span>Ὁκόσοισιν ἐν τοῖσι πυρετοῖσιν ἑκταίοισιν ἐοῦσι ῥίγεα γίνεται
<span class="lb" data-page="17b.693" data-line="15" id="l17b.693.15"></span>δύσκριτα.
</blockquote>
<span class="lb rule" data-page="17b.693" data-line="16" id="l17b.693.16"></span>
            <p>
<span class="lb" data-page="17b.693" data-line="17" id="l17b.693.17"></span>Ὅσα τοῖς πυρετοῖς καὶ μάλιστα τοῖς καυσώδεσι ἐπιγίνεται
<span class="lb" data-page="17b.693" data-line="18" id="l17b.693.18"></span>ῥίγη, κρίνειν εἴωθεν ἀγαθὴν μὲν καὶ τελέαν κρίσιν,
<span class="pb" data-page="17b.694" id="p17b.694"></span>
<span class="lb" data-page="17b.694" data-line="1" id="l17b.694.1"></span>ὅταν ἐν ἡμέρᾳ κρισίμῳ γίνηται καὶ μετὰ τῶν τῆς πέψεως
<span class="lb" data-page="17b.694" data-line="2" id="l17b.694.2"></span>σημείων, οὐκ ἀγαθὴν δὲ οὐδὲ τελέαν, ὅταν ἤτοι τὰ τῆς
<span class="lb" data-page="17b.694" data-line="3" id="l17b.694.3"></span>ἡμέρας ἢ τὰ τῆς πέψεως σημεῖα ἐλλιπῶς ἔχῃ. ὅτι μὲν οὖν
<span class="lb" data-page="17b.694" data-line="4" id="l17b.694.4"></span>πεπέφθαι χρὴ τὰ μέλλοντα κρίνεσθαι καλῶς ἐν τῷ πρώτῳ
<span class="lb" data-page="17b.694" data-line="5" id="l17b.694.5"></span>τῶν ἐπιδημιῶν ἐδίδαξε, διὰ τῆς ὀλίγον ἔμπροσθεν εἰρημένης
<span class="lb" data-page="17b.694" data-line="6" id="l17b.694.6"></span>ῥήσεως, ἧς ἡ ἀρχὴ πεπασμοὶ, ταχύτητα κρίσεως, ἀσφάλειαν
<span class="lb" data-page="17b.694" data-line="7" id="l17b.694.7"></span>ὑγιεινὴν σημαίνουσιν. ὅτι δ’ οὐδ’ ἐν ἁπάσαις ταῖς
<span class="lb" data-page="17b.694" data-line="8" id="l17b.694.8"></span>ἡμέραις, ἔν τε τῷ προγνωστικῷ διῆλθον καὶ κατὰ τουτὶ τὸ
<span class="lb" data-page="17b.694" data-line="9" id="l17b.694.9"></span>βιβλίον τῶν ἀφορισμῶν, ἔτι δὲ κατὰ τὸ πρῶτον τῶν ἐπιδημιῶν.
<span class="lb" data-page="17b.694" data-line="10" id="l17b.694.10"></span>ἠθροίσθη δ’ ὑφ’ ἡμῶν ἅπαντα ταῦτα μετὰ τῆς προσηκούσης
<span class="lb" data-page="17b.694" data-line="11" id="l17b.694.11"></span>ἐξηγήσεως. ὅσα μὲν εἴρηται περὶ τῶν κρισίμων ἡμερῶν, κατὰ
<span class="lb" data-page="17b.694" data-line="12" id="l17b.694.12"></span>τὴν περὶ κρισίμων ἡμερῶν πραγματείαν, ὅσα δὲ περὶ τῶν τῆς
<span class="lb" data-page="17b.694" data-line="13" id="l17b.694.13"></span>πέψεως σημείων, ἐν τῇ περὶ τῶν κρίσεων. εἴρηται δ’ ἐν αὐταῖς
<span class="lb" data-page="17b.694" data-line="14" id="l17b.694.14"></span>καὶ περὶ τῆς κατὰ τὴν ἕκτην ἡμέραν κρίσεως, ἧς καὶ νῦν
<span class="lb" data-page="17b.694" data-line="15" id="l17b.694.15"></span>μνημονεύων <span class="milestone ed2page" data-n="9.151" data-unit="ed2page" id="ed2page.9.151"></span>ἔφη, τὰ κατ’ αὐτὴν ῥίγη δύσκριτα γίνεσθαι,
<span class="lb" data-page="17b.694" data-line="16" id="l17b.694.16"></span>τουτέστιν ἤτοι κακὴν ἐπιφέροντα κρίσιν, ὡσεὶ καὶ
<span class="lb" data-page="17b.694" data-line="17" id="l17b.694.17"></span>κακόκριτα ἐλέλεκτο, ἢ οὐ βεβαίαν. ἀλλ’ ὥστε ῥᾳδίως ὑποτροπιάζειν
<span class="lb" data-page="17b.694" data-line="18" id="l17b.694.18"></span>ἢ εἰς μακρὸν ἐμπίπτοντα χρόνον, ὡσεὶ καὶ δύσλυτα
<span class="pb" data-page="17b.695" id="p17b.695"></span>
<span class="lb" data-page="17b.695" data-line="1" id="l17b.695.1"></span>ἐλέλεκτο, καὶ μετὰ συμπτωμάτων δ’ ἔστιν ὅτε χαλεπῶν,
<span class="lb" data-page="17b.695" data-line="2" id="l17b.695.2"></span>εἰ ἑκταία γίνεται ἡ κρίσις, ὑπὲρ ὧν ἁπάντων γέγραπταί
<span class="lb" data-page="17b.695" data-line="3" id="l17b.695.3"></span>μοι τελέως ἐν ταῖς προειρημέναις πραγματείαις. ταῦτα
<span class="lb" data-page="17b.695" data-line="4" id="l17b.695.4"></span>μὲν οὖν οὕτως γίγνεσθαι καὶ πρὸς τῆς ἐμπειρίας μεμαρτύρηται.
<span class="lb" data-page="17b.695" data-line="5" id="l17b.695.5"></span>τὰς δ’ αἰτίας αὐτῶν μακρὸν ἂν εἴη νῦν διεξέρχεσθαι.
<span class="lb" data-page="17b.695" data-line="6" id="l17b.695.6"></span>περὶ μὲν γὰρ τῶν κρινουσῶν ἡμερῶν ἐν τῷ τρίτῳ
<span class="lb" data-page="17b.695" data-line="7" id="l17b.695.7"></span>τῶν περὶ κρίσεων εἴρηται, περὶ δὲ τοῦ ῥίγους ἰδίᾳ κατ’ αὐτό.
</p>
<span class="lb rule" data-page="17b.695" data-line="8" id="l17b.695.8"></span>
          </article>

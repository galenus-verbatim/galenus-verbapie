<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:4.30">
<span class="pb page1" data-page="17b.695" id="p17b.695"></span>
<span class="milestone ed1page page1" data-n="5.272" data-unit="ed1page" id="ed1page.5.272"></span>
<span class="milestone ed2page page1" data-n="9.151" data-unit="ed2page" id="ed2page.9.151"></span>
<span class="lb head" data-page="17b.695" data-line="9" id="l17b.695.9"></span>
            <blockquote class="quote lemma">
<span class="lb" data-page="17b.695" data-line="10" id="l17b.695.10"></span>Ὁκόσοισι παροξυσμοὶ γίνονται ἣν ἂν ὥρην ἀφῇ ὁ πυρετὸς,
<span class="lb" data-page="17b.695" data-line="11" id="l17b.695.11"></span>εἰς τὴν αὔριον τὴν αὐτὴν ὥρην ἢν λάβῃ, δύσκριτα.
</blockquote>
<span class="lb rule" data-page="17b.695" data-line="12" id="l17b.695.12"></span>
            <p>
<span class="lb" data-page="17b.695" data-line="13" id="l17b.695.13"></span>Ὑποθώμεθά τινα κατὰ τὴν πρώτην ἡμέραν ἀρξάμενον
<span class="lb" data-page="17b.695" data-line="14" id="l17b.695.14"></span>ὥραν τὴν τρίτην, πεπαῦσθαι δὲ καθ’ ἡντιναοῦν ὥραν ἑτέραν,
<span class="lb" data-page="17b.695" data-line="15" id="l17b.695.15"></span>εἶθ’ ὑπῆρχθαι πάλιν ἐν τῇ δευτέρᾳ τῶν ἡμερῶν κατὰ
<span class="lb" data-page="17b.695" data-line="16" id="l17b.695.16"></span>τὴν ὥραν τὴν τρίτην, εἶτα παυσάμενον αὖθις, ὅτε δή ποτε
<span class="lb" data-page="17b.695" data-line="17" id="l17b.695.17"></span>τῇ τρίτῃ τῶν ἡμερῶν πάλιν ἄρξασθαι κατὰ τὴν τρίτην
<span class="lb" data-page="17b.695" data-line="18" id="l17b.695.18"></span>ὥραν, εἶτ’ αὖθις ὡς ἔτυχε παυσάμενον ἄρξασθαι τῇ τετάρτῃ
<span class="pb" data-page="17b.696" id="p17b.696"></span>
<span class="lb" data-page="17b.696" data-line="1" id="l17b.696.1"></span>τῶν ἡμερῶν κατὰ τὴν τρίτην ὥραν καὶ οὕτως ἀεὶ
<span class="lb" data-page="17b.696" data-line="2" id="l17b.696.2"></span>κατὰ τὸ ἑξῆς φυλάττεσθαι μὲν αὐτῷ τὴν τρίτην ὥραν, ἐν
<span class="lb" data-page="17b.696" data-line="3" id="l17b.696.3"></span>ᾗ τὴν ἀρχὴν ὁ παροξυσμὸς λαμβάνει, μὴ φυλάττεσθαι δὲ
<span class="lb" data-page="17b.696" data-line="4" id="l17b.696.4"></span>τὰς ἄλλας, ἐν αἷς παύεται. τὸν οὖν οὕτω νοσοῦντα μακρότερον
<span class="lb" data-page="17b.696" data-line="5" id="l17b.696.5"></span>ἀνάγκη νοσῆσαι χρόνῳ τῶν ἄτακτον ἐχόντων τὴν
<span class="lb" data-page="17b.696" data-line="6" id="l17b.696.6"></span>ὥραν τῆς ἀρχῆς τοῦ παροξυσμοῦ. τοῦτο μὲν οὖν ἡμεῖς
<span class="lb" data-page="17b.696" data-line="7" id="l17b.696.7"></span>ὑπὸ τῆς πείρας μαρτυρούμενον εἰρῆσθαί φαμεν. εἰσὶ δ’
<span class="lb" data-page="17b.696" data-line="8" id="l17b.696.8"></span>οἳ τοιοῦτό τί φασιν εἶναι τὸ λεγόμενον. εἰ τῇ πρώτῃ τῶν
<span class="lb" data-page="17b.696" data-line="9" id="l17b.696.9"></span>ἡμερῶν παροξυνθεὶς ὁ κάμνων ὥρᾳ, φέρε εἰπεῖν, τρίτῃ παυσάμενός
<span class="lb" data-page="17b.696" data-line="10" id="l17b.696.10"></span>τε δωδεκάτην ὥραν, εἰ τύχοι, πάλιν ἄρξαιτο τῇ
<span class="lb" data-page="17b.696" data-line="11" id="l17b.696.11"></span>δευτέρᾳ τῶν ἡμερῶν, κατὰ τὴν δωδεκάτην ὥραν δύσκριτον
<span class="lb" data-page="17b.696" data-line="12" id="l17b.696.12"></span>ἔσεσθαί φασιν αὐτῷ τὸ νόσημα, μήτε λογισμόν τινα προστιθέντες,
<span class="lb" data-page="17b.696" data-line="13" id="l17b.696.13"></span>ἀλλὰ μηδ’ ἀπὸ τῆς πείρας μαρτυρούμενον ὑποδεῖξαι
<span class="lb" data-page="17b.696" data-line="14" id="l17b.696.14"></span>δυνάμενοι τὸν ἑαυτῶν λόγον. οὐ μὴν οὐδὲ τὸ δύσκριτον,
<span class="lb" data-page="17b.696" data-line="15" id="l17b.696.15"></span>οἷόν τ’ ἐστὶν ἐπινοῆσαι κατ’ ἄλλο τι σημαινόμενον
<span class="lb" data-page="17b.696" data-line="16" id="l17b.696.16"></span>εἰρῆσθαι παρὰ τὸ δύσλυτον, ὡς εἶναι τὸ λεγόμενον τοιοῦτον,
<span class="lb" data-page="17b.696" data-line="17" id="l17b.696.17"></span>ἐάν τε καθ’ ἑκάστην ἡμέραν ἐάν τε διὰ τετάρτης ὁ
<span class="lb" data-page="17b.696" data-line="18" id="l17b.696.18"></span>κάμνων παροξύνηται κατὰ τὴν αὐτὴν ὥραν, δύσλυτον ἔσται ﻿
<span class="pb" data-page="17b.697" id="p17b.697"></span>
<span class="lb" data-page="17b.697" data-line="1" id="l17b.697.1"></span>τοῦτο νόσημα, κἂν πολλαῖς κἂν ὀλίγαις ὁ παροξυσμὸς ὥραις
<span class="lb" data-page="17b.697" data-line="2" id="l17b.697.2"></span>γένηται. τοῦτο μὲν οὖν, ὡς ἔφην, ὑπὸ τῆς ἐμπειρίας μαρτυρεῖται.
<span class="lb" data-page="17b.697" data-line="3" id="l17b.697.3"></span>τὴν δ’ αἰτίαν αὐτοῦ νομιστέον εἶναι τοιαύτην,
<span class="lb" data-page="17b.697" data-line="4" id="l17b.697.4"></span><span class="milestone ed2page" data-n="9.152" data-unit="ed2page" id="ed2page.9.152"></span>ὅταν μὲν ἀστήρικτον ᾖ τὸ τῶν παροξυσμῶν αἴτιον, οὐ
<span class="lb" data-page="17b.697" data-line="5" id="l17b.697.5"></span>φυλάττει τὴν αὐτὴν περίοδόν τε καὶ προθεσμίαν, ὅταν δ’
<span class="lb" data-page="17b.697" data-line="6" id="l17b.697.6"></span>ἐστηριγμένον, φυλάττει καὶ διὰ τοῦτο δύσλυτον μέν ἐστι τὸ
<span class="lb" data-page="17b.697" data-line="7" id="l17b.697.7"></span>ἐστηριγμένον, εὔλυτον δὲ τὸ μὴ τοιοῦτον. μοχλείας γὰρ, ὡς
<span class="lb" data-page="17b.697" data-line="8" id="l17b.697.8"></span>ἂν εἴποι τις, ἰσχυρᾶς δεῖ τοῖς ἐστηριγμένοις, ἥτις ἐν χρόνῳ
<span class="lb" data-page="17b.697" data-line="9" id="l17b.697.9"></span>πλείονι καὶ διὰ βοηθημάτων ἰσχυροτέρων τε καὶ πλειόνων
<span class="lb" data-page="17b.697" data-line="10" id="l17b.697.10"></span>γίγνεται.
</p>
<span class="lb rule" data-page="17b.697" data-line="11" id="l17b.697.11"></span>
          </article>

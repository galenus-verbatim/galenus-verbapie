<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:4.35">
<span class="pb page1" data-page="17b.708" id="p17b.708"></span>
<span class="milestone ed1page page1" data-n="5.274" data-unit="ed1page" id="ed1page.5.274"></span>
<span class="milestone ed2page page1" data-n="9.156" data-unit="ed2page" id="ed2page.9.156"></span>
<span class="lb head" data-page="17b.708" data-line="1" id="l17b.708.1"></span>
            <blockquote class="quote lemma">
<span class="lb" data-page="17b.708" data-line="2" id="l17b.708.2"></span>Ἢν ὑπὸ πυρετοῦ ἐχομένῳ ὁ τράχηλος ἐξαίφνης ἐπιστρέφηται
<span class="lb" data-page="17b.708" data-line="3" id="l17b.708.3"></span>καὶ μόγις καταπίνειν δύνηται, οἰδήματος μὴ ἐόντος,
<span class="lb" data-page="17b.708" data-line="4" id="l17b.708.4"></span>θανάσιμον.
</blockquote>
<span class="lb rule" data-page="17b.708" data-line="5" id="l17b.708.5"></span>
            <p>
<span class="lb" data-page="17b.708" data-line="6" id="l17b.708.6"></span>Οὐκέτι προσέθηκεν ἐνταῦθα τὸν τόπον, ἐν ᾧ φησιν,
<span class="lb" data-page="17b.708" data-line="7" id="l17b.708.7"></span>οἰδήματος μὴ ἐόντος, ὥσπερ ἐν τῷ πρόσθεν<span class="milestone ed2page" data-n="9.157" data-unit="ed2page" id="ed2page.9.157"></span> ἀφορισμῷ
<span class="lb" data-page="17b.708" data-line="8" id="l17b.708.8"></span>τῆς φάρυγγος ἐμνημόνευσεν εἰπὼν, οἰδήματος μὴ
<span class="lb" data-page="17b.708" data-line="9" id="l17b.708.9"></span>ἐόντος ἐν τῇ φάρυγγι. ἀλλ’ ἡμεῖς γε δυοῖν θάτερον ἐροῦμεν.
<span class="lb" data-page="17b.708" data-line="10" id="l17b.708.10"></span>ἤτοι ἀπὸ κοινοῦ δεῖν ἀκούειν ἐπὶ τῆς φάρυγγος ἢ ὅλως ἐπὶ
<span class="lb" data-page="17b.708" data-line="11" id="l17b.708.11"></span>πάντων τῶν κατὰ τὸν τράχηλον χωρίων. ὁπόταν γὰρ ἐν
<span class="lb" data-page="17b.708" data-line="12" id="l17b.708.12"></span>μηδενὶ τούτων φαίνηται, μήτε διοιγομένου τοῦ στόματος
<span class="lb" data-page="17b.708" data-line="13" id="l17b.708.13"></span>ἐν τῇ φάρυγγι μήτ’ ἔξωθεν οἴδημα, συμβῇ δὲ τὸν ἄνθρωπον
<span class="lb" data-page="17b.708" data-line="14" id="l17b.708.14"></span>ἀδυνατεῖν καταπίνειν, ὀλέθριον σύμπτωμά ἐστι γινόμενον
<span class="lb" data-page="17b.708" data-line="15" id="l17b.708.15"></span>ἐπὶ φλεγμονῇ ποτὲ μὲν τῶν προβεβλημένων μυῶν τῷ
<span class="lb" data-page="17b.708" data-line="16" id="l17b.708.16"></span>στομάχῳ, ποτὲ δὲ αὐτοῦ τοῦ στομάχου. κοινωνία γάρ τίς
<span class="lb" data-page="17b.708" data-line="17" id="l17b.708.17"></span>ἐστι τούτοις τοῖς μορίοις διὰ νεύρων καὶ συνδέσμων πρὸς
<span class="lb" data-page="17b.708" data-line="18" id="l17b.708.18"></span>τε τὸν νωτιαῖον μυελὸν καὶ τὰς ἀμφ’ αὐτὸν μήνιγγας, ἔτι
<span class="pb" data-page="17b.709" id="p17b.709"></span>
<span class="lb" data-page="17b.709" data-line="1" id="l17b.709.1"></span>τε τὰ παρακείμενα τούτοις ἔξωθεν ὀστᾶ τῶν σπονδύλων.
<span class="lb" data-page="17b.709" data-line="2" id="l17b.709.2"></span>τεινομένων οὖν ἐπὶ τὰ φλεγμαίνοντα μόρια τῶν τε συνδέσμων
<span class="lb" data-page="17b.709" data-line="3" id="l17b.709.3"></span>καὶ τῶν νεύρων ἕλκεσθαι τοῖς σπονδύλοις, ἤτοι γε
<span class="lb" data-page="17b.709" data-line="4" id="l17b.709.4"></span>εἰς τὸ ἐντὸς ἢ εἰς τὰ πλάγια, ἀναγκαῖόν ἐστιν· εἰ μὲν
<span class="lb" data-page="17b.709" data-line="5" id="l17b.709.5"></span>κατὰ τὴν ἑτέραν ἀπόφυσιν τῶν νεύρων τὴν τάσιν συμβαίνῃ
<span class="lb" data-page="17b.709" data-line="6" id="l17b.709.6"></span>γενέσθαι, πρὸς τὰ πλάγια, εἰ δὲ κατ’ ἀμφοτέρας, εἰς τὸ
<span class="lb" data-page="17b.709" data-line="7" id="l17b.709.7"></span>ἐκτός. ἐπὶ πλέον δὲ περὶ τούτων ἐροῦμεν ἐξηγούμενοι τὸ
<span class="lb" data-page="17b.709" data-line="8" id="l17b.709.8"></span>περὶ τῶν ἄρθρων βιβλίον, ἔνθα τὰς διαστροφὰς τῆς ῥάχεως
<span class="lb" data-page="17b.709" data-line="9" id="l17b.709.9"></span>γίνεσθαί φησι, φυμάτων ἀπέπτων ἔνδον αὐτῆς συστάντων.
<span class="lb" data-page="17b.709" data-line="10" id="l17b.709.10"></span>ἐν ἐκείνῳ μὲν οὖν τῷ βιβλίῳ καὶ τὰς κυφώσεις
<span class="lb" data-page="17b.709" data-line="11" id="l17b.709.11"></span>ἔφη γίνεσθαι, τεινομένων ἔσω τῶν τοῦ σπονδύλου μορίων,
<span class="lb" data-page="17b.709" data-line="12" id="l17b.709.12"></span>οὐ μόνον τὰς λορδώσεις τε καὶ σκολιώσεις. ἐν μέντοι τῷ
<span class="lb" data-page="17b.709" data-line="13" id="l17b.709.13"></span>δευτέρῳ τῶν ἐπιδημιῶν καὶ νῦν προκειμένης κατὰ τὸν ἀφορισμὸν
<span class="lb" data-page="17b.709" data-line="14" id="l17b.709.14"></span>συνάγχης μνημονεύων ἔφη, ἦν δὲ τῶν συναγχικῶν
<span class="lb" data-page="17b.709" data-line="15" id="l17b.709.15"></span>τὰ παθήματα τοιάδε. οἱ σπόνδυλοι τοῦ τραχήλου εἴσω ἔῤῥεπον
<span class="lb" data-page="17b.709" data-line="16" id="l17b.709.16"></span>καὶ ἔξωθεν ἦν δῆλος κοῖλον ἔχων ὁ τράχηλος καὶ
<span class="lb" data-page="17b.709" data-line="17" id="l17b.709.17"></span>ἤλγεε ταύτῃ ψαυόμενος. ἐν τούτῳ μὲν οὖν τῷ λόγῳ μίαν
<span class="lb" data-page="17b.709" data-line="18" id="l17b.709.18"></span>ἐδήλωσε διαστροφὴν τῶν σπονδύλων τὴν ἐπὶ τὰ ἔσω. κατὰ
<span class="pb" data-page="17b.710" id="p17b.710"></span>
<span class="lb" data-page="17b.710" data-line="1" id="l17b.710.1"></span>δὲ τὸν προκείμενον ἀφορισμὸν ὀνόματι γενικωτέρῳ κέχρηται
<span class="lb" data-page="17b.710" data-line="2" id="l17b.710.2"></span>λέγων, ἢν ὁ τράχηλος ἐπιστραφῇ. τὸ γὰρ ἐπιστραφῇ
<span class="lb" data-page="17b.710" data-line="3" id="l17b.710.3"></span>ῥῆμα τὴν ἐκτροπὴν τὴν εἰς τὸ παρὰ φύσιν ἅπασαν δηλοῖ
<span class="lb" data-page="17b.710" data-line="4" id="l17b.710.4"></span>τῆς τῶν σπονδύλων εὐθυωρίας. ἐν μὲν οὖν τῷ δευτέρῳ
<span class="lb" data-page="17b.710" data-line="5" id="l17b.710.5"></span>τῶν ἐπιδημιῶν προσέθηκε τῷ λόγῳ, καὶ ἤλγεε ταύτῃ ψαυόμενος,
<span class="lb" data-page="17b.710" data-line="6" id="l17b.710.6"></span>ἐνταυθὶ δ’ οὐδὲν εἶπεν ὑπὲρ ἀλγήματος, καίτοι γε
<span class="lb" data-page="17b.710" data-line="7" id="l17b.710.7"></span>ἀναγκαῖον ἄλγημα συνεῖναι τῇ κατὰ τὸν τράχηλον φλεγμονῇ.
<span class="lb" data-page="17b.710" data-line="8" id="l17b.710.8"></span>πλὴν εἰ κἀνταῦθα τὴν δι’ ὑπερβάλλουσαν ξηρότητα γιγνομένην
<span class="lb" data-page="17b.710" data-line="9" id="l17b.710.9"></span>ὁλκὴν καὶ τάσιν καὶ διαστροφὴν τῶν μορίων ἐνδείκνυται
<span class="lb" data-page="17b.710" data-line="10" id="l17b.710.10"></span>μόνην καὶ διὰ τοῦτο αὐτὸ θανάσιμον εἶναί φησι
<span class="lb" data-page="17b.710" data-line="11" id="l17b.710.11"></span>τὸ σύμπτωμα, τοῦ ἑτέρου τοῦ κατὰ τὴν φλεγμονὴν συνισταμένου
<span class="lb" data-page="17b.710" data-line="12" id="l17b.710.12"></span>μὴ πάντως ὄντος θανασίμου, καθάπερ τὸ πρότερον
<span class="lb" data-page="17b.710" data-line="13" id="l17b.710.13"></span>ἦν, τὸ μετὰ τοῦ πνίγεσθαι καὶ τοῦ καταπίνειν μόγις.
<span class="lb" data-page="17b.710" data-line="14" id="l17b.710.14"></span>ἀλλ’ ἐὰν δι’ ὑπερβάλλουσαν ξηρότητα γεγονὸς ᾖ τὸ παραστράφθαι
<span class="lb" data-page="17b.710" data-line="15" id="l17b.710.15"></span>τὸν τράχηλον καὶ τὸ καταπίνειν μόγις, ὀλέθριον
<span class="lb" data-page="17b.710" data-line="16" id="l17b.710.16"></span>ἔσται τὸ σύμπτωμα καὶ μάλισθ’ ὅταν ὁ πυρετὸς ᾖ σφοδρὸς,
<span class="lb" data-page="17b.710" data-line="17" id="l17b.710.17"></span>ἵνα τὸ ἢν ὑπὸ τοῦ πυρετοῦ ἐχομένῳ καὶ κατὰ τοῦτο
<span class="lb" data-page="17b.710" data-line="18" id="l17b.710.18"></span>ἀκούοι τις, διὰ δὲ τὸν αὐτὸν τοῦτον πυρετὸν καὶ τὴν ἄμετρον
<span class="pb" data-page="17b.711" id="p17b.711"></span>
<span class="lb" data-page="17b.711" data-line="1" id="l17b.711.1"></span>ἐν τοῖς μέλεσιν εἰκὸς γίγνεσθαι ξηρότητα. καὶ διττὸν
<span class="lb" data-page="17b.711" data-line="2" id="l17b.711.2"></span>ἕξει λόγον ὁ σφοδρὸς πυρετὸς ὡς πρὸς τὸν θάνατον, ὅτι
<span class="lb" data-page="17b.711" data-line="3" id="l17b.711.3"></span>τε σημεῖον ἔσται τοῦ διὰ ξηρότητα τήν τε διαστροφὴν γεγονέναι
<span class="lb" data-page="17b.711" data-line="4" id="l17b.711.4"></span>καὶ τὸ καταπίνειν μόγις, ὅτι τε συντελέσει τι καὶ
<span class="lb" data-page="17b.711" data-line="5" id="l17b.711.5"></span>αὐτὸς ὡς ἕν τι τῶν ἐπὶ θάνατον ἀγόντων αἰτίων.
</p>
<span class="lb rule" data-page="17b.711" data-line="6" id="l17b.711.6"></span>
          </article>

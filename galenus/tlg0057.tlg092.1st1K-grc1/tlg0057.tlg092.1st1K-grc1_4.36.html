<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:4.36">
<span class="pb page1" data-page="17b.711" id="p17b.711"></span>
<span class="milestone ed1page page1" data-n="5.274" data-unit="ed1page" id="ed1page.5.274"></span>
<span class="milestone ed2page page1" data-n="9.157" data-unit="ed2page" id="ed2page.9.157"></span>
<span class="lb head" data-page="17b.711" data-line="7" id="l17b.711.7"></span>
            <blockquote class="quote lemma">
<span class="lb" data-page="17b.711" data-line="8" id="l17b.711.8"></span><span class="milestone ed2page" data-n="9.158" data-unit="ed2page" id="ed2page.9.158"></span>Ἱδρῶτες πυρεταίνοντι ἢν ἄρξωνται, ἀγαθοὶ τριταῖοι
<span class="lb" data-page="17b.711" data-line="9" id="l17b.711.9"></span>καὶ πεμπταῖοι καὶ ἑβδομαῖοι καὶ ἐναταῖοι καὶ ἑνδεκαταῖοι
<span class="lb" data-page="17b.711" data-line="10" id="l17b.711.10"></span>καὶ τεσσαρεσκαιδεκαταῖοι καὶ ἑπτακαιδεκαταῖοι
<span class="lb" data-page="17b.711" data-line="11" id="l17b.711.11"></span>καὶ μιῇ καὶ εἰκοστῇ καὶ ἑβδόμῃ καὶ εἰκοστῇ καὶ τριηκοστῇ
<span class="lb" data-page="17b.711" data-line="12" id="l17b.711.12"></span>πρώτῃ καὶ τριηκοστῇ τετάρτῃ· οὗτοι γὰρ οἱ ἱδρῶτες
<span class="lb" data-page="17b.711" data-line="13" id="l17b.711.13"></span>νόσους κρίνουσιν. οἱ δὲ μὴ οὕτως γινόμενοι πόνον
<span class="lb" data-page="17b.711" data-line="14" id="l17b.711.14"></span>σημαίνουσι καὶ μῆκος νούσου, ὑποτροπιασμόν.
</blockquote>
<span class="lb rule" data-page="17b.711" data-line="15" id="l17b.711.15"></span>
            <p>
<span class="lb" data-page="17b.711" data-line="16" id="l17b.711.16"></span>Οὐχ ἱδρῶτες μόνον, ἀλλὰ καὶ διαχωρήσεις γαστρὸς
<span class="lb" data-page="17b.711" data-line="17" id="l17b.711.17"></span>ἀξιόλογοι καὶ οὖρα πολλὰ καὶ ἀποστήματα παρ’ οὖς ἢ κατ’
<span class="lb" data-page="17b.711" data-line="18" id="l17b.711.18"></span>ἄλλο τι τῶν ἄρθρων ἐν ταῖς ἡμέραις ταῖς εἰρημέναις ἐπιφαίνεται ﻿
<span class="pb" data-page="17b.712" id="p17b.712"></span>
<span class="lb" data-page="17b.712" data-line="1" id="l17b.712.1"></span>χρηστῶς. ὁ γάρ τοι καθόλου λόγος ἐστὶ τοιόσδε.
<span class="lb" data-page="17b.712" data-line="2" id="l17b.712.2"></span>τὰ δὲ κρίσιμα σημεῖά τε καὶ συμπτώματα ταῖς κρισίμοις
<span class="lb" data-page="17b.712" data-line="3" id="l17b.712.3"></span>ἡμέραις ἀρχέσθω. καὶ ἤρκει οὗτος ὁ λόγος ὁ εἰρημένος.
<span class="lb" data-page="17b.712" data-line="4" id="l17b.712.4"></span>ἀλλ’ ὁ Ἱπποκράτης νῦν οὐ περὶ πάντων αὐτὸν ἐποιήσατο
<span class="lb" data-page="17b.712" data-line="5" id="l17b.712.5"></span>τῶν κρισίμων, ἀλλ’ ἱδρώτων μόνων. ἀνέμνησέ τε τῶν κρισίμων
<span class="lb" data-page="17b.712" data-line="6" id="l17b.712.6"></span>ἡμᾶς ἡμερῶν, ὅσαι τῆς τεσσαρακοστῆς ἐντός εἰσι.
<span class="lb" data-page="17b.712" data-line="7" id="l17b.712.7"></span>τὰ γὰρ τούτων χρονιώτερα νοσήματα δι’ ἱδρώτων οὐ πάνυ
<span class="lb" data-page="17b.712" data-line="8" id="l17b.712.8"></span>τι κρίνεσθαι πέφυκεν, ὥσπερ οὐδὲ δι’ ἐκκρίσεως ὅλως, ἀλλ’
<span class="lb" data-page="17b.712" data-line="9" id="l17b.712.9"></span>ἤτοι κατὰ τὴν σύμπεψιν ἢ δι’ ἀποστημάτων. ὅτι δ’ οὐ
<span class="lb" data-page="17b.712" data-line="10" id="l17b.712.10"></span>πάσης τῆς ἡμέρας ἀριθμὸς ἐπιτήδειος εἰς κρίσιν ἐναργῶς
<span class="lb" data-page="17b.712" data-line="11" id="l17b.712.11"></span>ἡ πεῖρα μαρτυρεῖ καὶ θαυμάσειεν ἄν τις τῶν φασκόντων μηδεμίαν
<span class="lb" data-page="17b.712" data-line="12" id="l17b.712.12"></span>ἐν αὐταῖς εἶναι διαφοράν. ἄμεινον μὲν γὰρ ἐκ τῶν
<span class="lb" data-page="17b.712" data-line="13" id="l17b.712.13"></span>ἐναργῶς φαινομένων διδάσκεσθαι τὴν διαφορὰν, τὴν δ’
<span class="lb" data-page="17b.712" data-line="14" id="l17b.712.14"></span>αἰτίαν τοῦ γιγνομένου κατὰ πολλὴν ἐπισκέπτεσθαι σχολὴν,
<span class="lb" data-page="17b.712" data-line="15" id="l17b.712.15"></span>ὅπερ ἡμεῖς ἐποιήσαμεν ἐν τῇ τῶν κρισίμων ἡμερῶν πραγματείᾳ.
<span class="lb" data-page="17b.712" data-line="16" id="l17b.712.16"></span>τὸ μὲν εἰς τὴν χρείαν τῆς τέχνης διάφορον ἐν τοῖς
<span class="lb" data-page="17b.712" data-line="17" id="l17b.712.17"></span>πρώτοις ὑπομνήμασι δύο διελθόντες, τὰς <span class="milestone ed1page" data-n="5.275" data-unit="ed1page" id="ed1page.5.275"></span>δ’ αἰτίας
<span class="lb" data-page="17b.712" data-line="18" id="l17b.712.18"></span>αὐτῶν ἐν τῷ τρίτῳ πειραθέντες ζητῆσαι. διαπεφώνηνται
<span class="pb" data-page="17b.713" id="p17b.713"></span>
<span class="lb" data-page="17b.713" data-line="1" id="l17b.713.1"></span>δ’ ἱκανῶς αἱ νῦν εἰρημέναι κατὰ τὸν ἀφορισμὸν ἡμέραι,
<span class="lb" data-page="17b.713" data-line="2" id="l17b.713.2"></span>γραφόντων αὐτὰς ἄλλων ἄλλως ὡς ἂν ἐθέλωσιν. ἀλλ’ ἡμεῖς
<span class="lb" data-page="17b.713" data-line="3" id="l17b.713.3"></span>γε κατὰ τὰ πρὸς αὐτοῦ τοῦ Ἱπποκράτους εἰρημένα διά τε
<span class="lb" data-page="17b.713" data-line="4" id="l17b.713.4"></span>τοῦ προγνωστικοῦ καὶ τῶν ἐπιδημιῶν καὶ αὐτοῦ τοῦ βιβλίου
<span class="lb" data-page="17b.713" data-line="5" id="l17b.713.5"></span>τοῦ τῶν ἀφορισμῶν τὴν ἐξαρίθμησιν αὐτῶν ἐποιησάμεθα.
<span class="lb" data-page="17b.713" data-line="6" id="l17b.713.6"></span>τὰς δὲ ῥήσεις ἐν αἷς ἔγραψε περὶ τούτων τῶν ἡμερῶν ὁ
<span class="lb" data-page="17b.713" data-line="7" id="l17b.713.7"></span>Ἱπποκράτης ἔν τε τῇ τῶν κρισίμων ἡμερῶν πραγματείᾳ
<span class="lb" data-page="17b.713" data-line="8" id="l17b.713.8"></span>καὶ τῇ τῶν κρίσεων ἁπάσας ἔχεις ἠθροισμένας. νυνὶ δ’
<span class="lb" data-page="17b.713" data-line="9" id="l17b.713.9"></span>ἀπὸ τῆς τρίτης ἤρξατο προλαμβανούσης τὴν τετράδα κατὰ
<span class="lb" data-page="17b.713" data-line="10" id="l17b.713.10"></span>βραχὺ τὰ χρονιώτερα τῶν νοσημάτων καὶ μετὰ ταύτην ἔγραψε
<span class="lb" data-page="17b.713" data-line="11" id="l17b.713.11"></span>τὴν πέμπτην, ὑστερίζουσαν ἡμέραν μίαν τῆς τετάρτης.
<span class="lb" data-page="17b.713" data-line="12" id="l17b.713.12"></span>οὕτω γὰρ σχεδὸν ἐν ἅπασι τοῖς ἀντιγράφοις εὑρίσκεται,
<span class="lb" data-page="17b.713" data-line="13" id="l17b.713.13"></span>οὐκέτι γεγραμμένης τῆς τετάρτης ἡμέρας κατὰ τὸν ἀφορισμόν.
<span class="lb" data-page="17b.713" data-line="14" id="l17b.713.14"></span>καίτοι δοκεῖ πρώτη κρίσιμος ὑπάρχειν αὕτη, ἀλλ’
<span class="lb" data-page="17b.713" data-line="15" id="l17b.713.15"></span>ὅμως αὐτὴν ὑπερέβη νῦν ἢ αὐτὸς ὁ Ἱπποκράτης <span class="milestone ed2page" data-n="9.159" data-unit="ed2page" id="ed2page.9.159"></span>ἢ
<span class="lb" data-page="17b.713" data-line="16" id="l17b.713.16"></span>ὁ πρῶτος τὸ βιβλίον γράψας. εἴπερ δ’ ὅλως ὁ Ἱπποκράτης
<span class="lb" data-page="17b.713" data-line="17" id="l17b.713.17"></span>αὐτὴν ὑπερέβη, δοκεῖ μοι διὰ τήνδε τὴν αἰτίαν αὐτὸ ποιεῖσθαι,
<span class="lb" data-page="17b.713" data-line="18" id="l17b.713.18"></span>τὰ πλεῖστα κατοξέων νοσημάτων, ὅσα σὺν ἱδρῶτι
<span class="pb" data-page="17b.714" id="p17b.714"></span>
<span class="lb" data-page="17b.714" data-line="1" id="l17b.714.1"></span>κρίνεται, τῇ τρίτῃ καὶ τῇ πέμπτῃ μᾶλλον ἢ τετάρτῃ τὴν
<span class="lb" data-page="17b.714" data-line="2" id="l17b.714.2"></span>κρίσιν λαμβάνει. σπανιώτεροι γὰρ οἱ διὰ τῆς τετάρτης
<span class="lb" data-page="17b.714" data-line="3" id="l17b.714.3"></span>κρινόμενοι; καί μοι τοῦτο ἐξεύρηται πάνυ σφόδρα διὰ πείρας
<span class="lb" data-page="17b.714" data-line="4" id="l17b.714.4"></span>αὐτὸ τοῦτο ζητήσαντι, διότι παραλέλοιπε κατὰ τὸν
<span class="lb" data-page="17b.714" data-line="5" id="l17b.714.5"></span>προκείμενον ἀφορισμόν. ἔοικε δὲ συμβαίνειν οὕτως, ἐπειδὴ
<span class="lb" data-page="17b.714" data-line="6" id="l17b.714.6"></span>τὰ κατόξεα νοσήματα τόν τε πρῶτον εὐθὺς παροξυσμὸν
<span class="lb" data-page="17b.714" data-line="7" id="l17b.714.7"></span>ἔχει σφοδρότερον καὶ τὸν ἀνάλογον αὐτῷ διὰ τρίτης, ἐμάθομεν
<span class="lb" data-page="17b.714" data-line="8" id="l17b.714.8"></span>δ’ ὡς ἐν τοῖς σφοδροτέροις παροξυσμοῖς αἱ κρίσεις γίνονται.
<span class="lb" data-page="17b.714" data-line="9" id="l17b.714.9"></span>καὶ μέντοι καὶ ὅτι τὰ μὲν ἐν περισσαῖς ἡμέραις
<span class="lb" data-page="17b.714" data-line="10" id="l17b.714.10"></span>παροξυνόμενα θᾶττον κρίνεται. τὰ δ’ ἐν ἀρτίαις χρονίζει.
<span class="lb" data-page="17b.714" data-line="11" id="l17b.714.11"></span>καὶ διὰ τοῦτο κἂν ἐν ἀρχῇ τε παροξύνηται νόσημα, κατὰ
<span class="lb" data-page="17b.714" data-line="12" id="l17b.714.12"></span>τὰς περιττὰς μᾶλλον. ἐὰν δὲ μέλλῃ χρονίζειν, εἰς τὰς ἀρτίους
<span class="lb" data-page="17b.714" data-line="13" id="l17b.714.13"></span>μεταπίπτουσιν οἱ σφοδρότεροι παροξυσμοί. ταυτὶ μὲν
<span class="lb" data-page="17b.714" data-line="14" id="l17b.714.14"></span>ἔχω περὶ τῆς τετάρτης λέγειν. ἐπὶ δὲ τῇ τελευτῇ τοῦ ἀφορισμοῦ
<span class="lb" data-page="17b.714" data-line="15" id="l17b.714.15"></span>τινὲς μὲν τὴν τριακοστὴν πρώτην ἡμέραν, τινὲς δὲ
<span class="lb" data-page="17b.714" data-line="16" id="l17b.714.16"></span>τὴν τριακοστὴν τετάρτην γράφουσιν. ἴσμεν δ’ αὐτὰς ἐν
<span class="pb" data-page="17b.715" id="p17b.715"></span>
<span class="lb" data-page="17b.715" data-line="1" id="l17b.715.1"></span>τῷ καταλόγῳ περιεχομένας τῶν κρισίμων ἡμερῶν καὶ ἴσως
<span class="lb" data-page="17b.715" data-line="2" id="l17b.715.2"></span>ἰσχυροτέραν γε τὴν τριακοστὴν τετάρτην. οὐ μὴν τῆς τεσσαρακοστῆς
<span class="lb" data-page="17b.715" data-line="3" id="l17b.715.3"></span>ἐμνημόνευσεν ἴσως, ἐπειδὴ ταύτην τινὰ ἀρχὴν
<span class="lb" data-page="17b.715" data-line="4" id="l17b.715.4"></span>τῶν χρονίων ἐνόμιζεν, ἃ δι’ ἱδρώτων οὐ πάνυ τι κρίνεται.
<span class="lb" data-page="17b.715" data-line="5" id="l17b.715.5"></span>καὶ γὰρ καὶ αὐτὴν τὴν τριακοστὴν πρώτην καὶ τριακοστὴν
<span class="lb" data-page="17b.715" data-line="6" id="l17b.715.6"></span>τετάρτην καὶ πρὸ αὐτῶν τὴν εἰκοστὴν ἑβδόμην σπανίως
<span class="lb" data-page="17b.715" data-line="7" id="l17b.715.7"></span>ἔστιν ἱδρῶσι κρινούσας εὑρεῖν.
</p>
<span class="lb rule" data-page="17b.715" data-line="8" id="l17b.715.8"></span>
          </article>

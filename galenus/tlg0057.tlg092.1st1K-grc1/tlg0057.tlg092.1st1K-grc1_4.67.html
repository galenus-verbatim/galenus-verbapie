<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:4.67">
<span class="pb page1" data-page="17b.747" id="p17b.747"></span>
<span class="milestone ed1page page1" data-n="5.280" data-unit="ed1page" id="ed1page.5.280"></span>
<span class="milestone ed2page page1" data-n="9.177" data-unit="ed2page" id="ed2page.9.177"></span>
<span class="lb head" data-page="17b.747" data-line="14" id="l17b.747.14"></span>
            <blockquote class="quote lemma">
<span class="lb" data-page="17b.747" data-line="15" id="l17b.747.15"></span>Ἐν τοῖσι πυρετοῖσιν οἱ ἐκ τῶν ὕπνων φόβοι ἢ σπασμοὶ
<span class="lb" data-page="17b.747" data-line="16" id="l17b.747.16"></span>κακόν.
</blockquote>
<span class="lb rule" data-page="17b.747" data-line="17" id="l17b.747.17"></span>
            <span class="pb" data-page="17b.748" id="p17b.748"></span>
            <p>
<span class="lb" data-page="17b.748" data-line="1" id="l17b.748.1"></span>Εἴρηται μὲν ὑπ’ αὐτοῦ καὶ πρόσθεν ὅτι ὁ μὲν βλάπτων
<span class="lb" data-page="17b.748" data-line="2" id="l17b.748.2"></span>τὸν ἄῤῥωστον ὕπνος θανάσιμος ὑπάρχει, ὁ δὲ μὴ
<span class="lb" data-page="17b.748" data-line="3" id="l17b.748.3"></span>βλάπτων οὐ θανάσιμος. ἔνθα καί παράδειγμα τοῦ λόγου
<span class="lb" data-page="17b.748" data-line="4" id="l17b.748.4"></span>προσθεὶς εἶπεν· ὅκου παραφροσύνην ὕπνος παύει, ἀγαθόν·
<span class="lb" data-page="17b.748" data-line="5" id="l17b.748.5"></span>ὡς ὄντος τινὸς ὕπνου τοῦ μήτε παύοντος παραφροσύνην,
<span class="lb" data-page="17b.748" data-line="6" id="l17b.748.6"></span>παροξύνοντος δ’ ἐνίοτε καὶ γεννῶντος. ἀλλὰ καὶ νῦν ἕτερα
<span class="lb" data-page="17b.748" data-line="7" id="l17b.748.7"></span>παραδείγματα τῆς ἐξ <span class="milestone ed2page" data-n="9.178" data-unit="ed2page" id="ed2page.9.178"></span>ὕπνου βλάβης εἶπε τοὺς φόβους
<span class="lb" data-page="17b.748" data-line="8" id="l17b.748.8"></span>καὶ τοὺς σπασμούς. γράφουσι δ’ οὐ φόβους, ἀλλὰ
<span class="lb" data-page="17b.748" data-line="9" id="l17b.748.9"></span>πόνους ἔνιοι, καὶ μέντοι καὶ τεθεάμεθα πολλάκις ἐν ὀλεθρίοις
<span class="lb" data-page="17b.748" data-line="10" id="l17b.748.10"></span>νοσήμασι καὶ φόβους καὶ πόνους καὶ σπασμοὺς ἔξ
<span class="lb" data-page="17b.748" data-line="11" id="l17b.748.11"></span>ὕπνου γενομένους. ἔοικε δὲ τοῦτο συμβαίνειν, ὅταν ἐν τοῖς
<span class="lb" data-page="17b.748" data-line="12" id="l17b.748.12"></span>ὕπνοις ἐπὶ τὸν ἐγκέφαλον ὁ λυπῶν ἀφίκηται χυμὸς, ἔσω
<span class="lb" data-page="17b.748" data-line="13" id="l17b.748.13"></span>κινουμένης τηνικαῦτα τῆς φύσεως μᾶλλον ἤπερ ἔξω. καὶ
<span class="lb" data-page="17b.748" data-line="14" id="l17b.748.14"></span>μέντοι καὶ ὥσπερ ἐπὶ τῇ τροφῇ κατενεχθέντες εἰς ὕπνον
<span class="lb" data-page="17b.748" data-line="15" id="l17b.748.15"></span>πληροῦνται τὴν κεφαλὴν, οὕτω κἀν ταῖς πληθωρικαῖς διαθέσεσιν
<span class="lb" data-page="17b.748" data-line="16" id="l17b.748.16"></span>οἱ ὕπνοι πληροῦντες αὐτὴν βαρύνουσι τὸν ἐγκέφαλον.
<span class="lb" data-page="17b.748" data-line="17" id="l17b.748.17"></span>ἐὰν μὲν οὖν μελαγχολικώτερον ᾖ τὸ πλῆθος, οἱ φόβοι
<span class="lb" data-page="17b.748" data-line="18" id="l17b.748.18"></span>γίγνονται, μὴ τοιούτου δὲ ὄντος οἱ πόνοι τε καὶ οἱ σπασμοὶ,
<span class="pb" data-page="17b.749" id="p17b.749"></span>
<span class="lb" data-page="17b.749" data-line="1" id="l17b.749.1"></span>καὶ οἱ ὕπνοι δὲ δηλονότι διὰ παντὸς ἂν ἔβλαπτον,
<span class="lb" data-page="17b.749" data-line="2" id="l17b.749.2"></span>ὅσον ἐπὶ τὸ συῤῥεῖν εἰς τὸ βάθος τε καὶ τὰ σπλάγχνα τὴν
<span class="lb" data-page="17b.749" data-line="3" id="l17b.749.3"></span>ὕλην, εἰ μὴ τῷ τῆς πέψεως λόγῳ πλέων εἶχε τὸ τῆς ὠφελείας
<span class="lb" data-page="17b.749" data-line="4" id="l17b.749.4"></span>ἤπερ τὸ τῆς βλάβης ἐστὶν ἐκ τῆς ἔσω ῥοπῆς. οὐ
<span class="lb" data-page="17b.749" data-line="5" id="l17b.749.5"></span>μόνον δὲ κατὰ τὸν ἐγκέφαλον αὐτὸν ἀθροιζόμενοι μοχθηροὶ
<span class="lb" data-page="17b.749" data-line="6" id="l17b.749.6"></span>χυμοὶ τοιαῦτα συμπτώματα φέρουσιν, ἀλλὰ καὶ κατὰ τὸ
<span class="lb" data-page="17b.749" data-line="7" id="l17b.749.7"></span>στόμα τῆς γαστρὸς, ὅθεν καὶ μᾶλλον ἐν τοῖς ὕπνοις αἱ
<span class="lb" data-page="17b.749" data-line="8" id="l17b.749.8"></span>ἀναθυμιάσεις γίγνονται, μενόντων ἀπέπτων αὐτῶν, ὡς αἵ
<span class="lb" data-page="17b.749" data-line="9" id="l17b.749.9"></span>γε πέψεις τοὺς ὠφελίμους ἐπιφέρουσιν ὕπνους.
</p>
<span class="lb rule" data-page="17b.749" data-line="10" id="l17b.749.10"></span>
          </article>

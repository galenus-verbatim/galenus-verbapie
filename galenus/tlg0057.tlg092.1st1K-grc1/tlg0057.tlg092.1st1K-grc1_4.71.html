<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:4.71">
<span class="pb page1" data-page="17b.755" id="p17b.755"></span>
<span class="milestone ed1page page1" data-n="5.281" data-unit="ed1page" id="ed1page.5.281"></span>
<span class="milestone ed2page page1" data-n="9.181" data-unit="ed2page" id="ed2page.9.181"></span>
<span class="lb head" data-page="17b.755" data-line="12" id="l17b.755.12"></span>
            <blockquote class="quote lemma">
<span class="lb" data-page="17b.755" data-line="13" id="l17b.755.13"></span>Ὁκόσοισιν ἑβδομαῖα κρίνεται, τουτέοισιν ἐπινέφελον τὸ οὖρον,
<span class="lb" data-page="17b.755" data-line="14" id="l17b.755.14"></span>τῇ τετάρτῃ ἐρυθρὸν καὶ τὰ ἄλλα κατὰ λόγον.
</blockquote>
<span class="lb rule" data-page="17b.755" data-line="15" id="l17b.755.15"></span>
            <p>
<span class="lb" data-page="17b.755" data-line="16" id="l17b.755.16"></span>Ὥσπερ ἐν ἄλλοις πολλοῖς ἐπεδείξαντο τῆς Ἱπποκράτους
<span class="lb" data-page="17b.755" data-line="17" id="l17b.755.17"></span>τέχνης ἑαυτοὺς ἀμαθεῖς ὄντας οἱ πλεῖστοι τῶν ἐξηγησαμένων
<span class="lb" data-page="17b.755" data-line="18" id="l17b.755.18"></span>τὸ βιβλίον, οὕτω κἀν τῷδε. νομίζουσι γὰρ προσκεῖσθαι
<span class="pb" data-page="17b.756" id="p17b.756"></span>
<span class="lb" data-page="17b.756" data-line="1" id="l17b.756.1"></span>τῷ ἀφορισμῷ τὸ καὶ τἄλλα κατὰ λόγον, ὅσα περὶ
<span class="lb" data-page="17b.756" data-line="2" id="l17b.756.2"></span>ὕπνους ἢ ἐγρήγορσιν ἢ ἀναπνοὴν ἢ ἀνάκλησιν ἢ διανάστασιν,
<span class="lb" data-page="17b.756" data-line="3" id="l17b.756.3"></span>ἤ τι τοιοῦτον ἄλλο τῶν ἐν τῷ προγνωστικῷ γεγραμμένων,
<span class="lb" data-page="17b.756" data-line="4" id="l17b.756.4"></span>ἵνα εἰ ταῦτα πάντα φαίη καλῶς γιγνόμενα, τὴν κρίσιν
<span class="lb" data-page="17b.756" data-line="5" id="l17b.756.5"></span>ἔσεσθαι κατὰ τὴν ἑβδόμην ἡμέραν ἐλπίζοιμεν. ἀγνοεῖν
<span class="lb" data-page="17b.756" data-line="6" id="l17b.756.6"></span>δ’ ἐοίκασι τὰ μέγιστα τῶν προγνωστικῶν κεφαλαίων. ἀγρυπνοῦσί
<span class="lb" data-page="17b.756" data-line="7" id="l17b.756.7"></span>τε καὶ ὡς τὰ πολλὰ καὶ δυσφοροῦσι καὶ πυρέττουσι
<span class="lb" data-page="17b.756" data-line="8" id="l17b.756.8"></span>σφοδρότερον οἱ κάμνοντες, ὅσῳ περ ἂν ἐγγυτέρω τῆς κρίσεως
<span class="lb" data-page="17b.756" data-line="9" id="l17b.756.9"></span>ἀφίκωνται. πολλοὶ δ’ αὐτῶν καὶ δυσπνοοῦσιν ἐγγυτέρω
<span class="lb" data-page="17b.756" data-line="10" id="l17b.756.10"></span>τῆς κρίσεως. οὔκουν δεῖται τοῦτο διὰ τῶν οὔρων φανὲν
<span class="lb" data-page="17b.756" data-line="11" id="l17b.756.11"></span>σημεῖον ἄνευ τῶν εἰρημένων συμπτωμάτων εἰς πιστοτέραν
<span class="lb" data-page="17b.756" data-line="12" id="l17b.756.12"></span>ἐλπίδα τῆς μελλούσης ἔσεσθαι κρίσεως, σημεῖον ἐν οὔροις,
<span class="lb" data-page="17b.756" data-line="13" id="l17b.756.13"></span>ἀλλ’ ἕτερα πολλὰ συνεχέστερον αὐτοῦ φαινόμενα, περὶ ὧν
<span class="lb" data-page="17b.756" data-line="14" id="l17b.756.14"></span>ἐοίκασιν οὐδὲν γιγνώσκειν οἱ τολμῶντες ἐξηγεῖσθαι τὰ Ἱπποκράτους
<span class="lb" data-page="17b.756" data-line="15" id="l17b.756.15"></span>συγγράμματα, πρὶν ἐκμαθεῖν ἅπασαν αὐτοῦ τὴν
<span class="lb" data-page="17b.756" data-line="16" id="l17b.756.16"></span>τέχνην. οὔσης γὰρ τῆς τετάρτης ἡμέρας ἐπιδήλου, καθάπερ
<span class="lb" data-page="17b.756" data-line="17" id="l17b.756.17"></span>αὐτὸς ἐδήλωσε, καὶ μηνυούσης ὁποία τις ἡ ἑβδόμη γενήσεται ﻿
<span class="pb" data-page="17b.757" id="p17b.757"></span>
<span class="lb" data-page="17b.757" data-line="1" id="l17b.757.1"></span>πᾶν ὅ τί περ ἂν ἐν αὐτῇ πρώτῃ φανῇ σημεῖον
<span class="lb" data-page="17b.757" data-line="2" id="l17b.757.2"></span>ἀξιόλογον πέψεως, τὴν ἐσομένην κρίσιν ἐπὶ τῆς ἑβδόμης
<span class="lb" data-page="17b.757" data-line="3" id="l17b.757.3"></span>δηλοῖ, ὥστ’ οὐ μόνον ἐρυθρά τις ἐπιφανεῖσα νεφέλη πρότερον
<span class="lb" data-page="17b.757" data-line="4" id="l17b.757.4"></span>οὐ γεγενημένη σημαίνει τὴν κρίσιν, ἀλλὰ καὶ ἡ λευκὴ
<span class="lb" data-page="17b.757" data-line="5" id="l17b.757.5"></span>πολὺ μᾶλλον αὐτῆς. ἔτι δὲ μᾶλλον ἐναιώρημα λευκὸν ὁμαλόν
<span class="lb" data-page="17b.757" data-line="6" id="l17b.757.6"></span>τε καὶ συνεστηκός. εἰ δ’ ὀξέως πάνυ κινοῖτο τὸ νόσημα
<span class="lb" data-page="17b.757" data-line="7" id="l17b.757.7"></span>καὶ ἡ τῆς χρόας μεταβολὴ καὶ ἡ τῆς συστάσεως, ἱκανὰ
<span class="lb" data-page="17b.757" data-line="8" id="l17b.757.8"></span>σημεῖα τῆς μελλούσης ἔσεσθαι κρίσεως. τὸ γοῦν λεπτὸν
<span class="lb" data-page="17b.757" data-line="9" id="l17b.757.9"></span>οὖρον εἰ συμμέτρως γένηται παχὺ καὶ τὸ λευκὸν ἢ ὠχρὸν,
<span class="lb" data-page="17b.757" data-line="10" id="l17b.757.10"></span>ἐν τοιούτῳ νοσήματι προδηλοῖ τὴν κρίσιν. ἑνὸς μὲν οὖν ὀνομαστὶ
<span class="lb" data-page="17b.757" data-line="11" id="l17b.757.11"></span>σημείου τοῦ κατὰ τὴν ἐρυθρὰν νεφέλην ἐμνημόνευσεν
<span class="lb" data-page="17b.757" data-line="12" id="l17b.757.12"></span>ὁ Ἱπποκράτης. ἀξιοῖ δ’ ὡς τοῦτο καὶ τἄλλα κατὰ λόγον
<span class="lb" data-page="17b.757" data-line="13" id="l17b.757.13"></span>ἡμᾶς ἐννοεῖν, ὅσα σημαίνει μελλούσας ἔσεσθαι κρίσεις. ἔστι
<span class="lb" data-page="17b.757" data-line="14" id="l17b.757.14"></span>δὲ ταῦτα τὰ κατὰ τὰς ὑπ’ αὐτοῦ καλουμένας ἐπιδήλους τε
<span class="lb" data-page="17b.757" data-line="15" id="l17b.757.15"></span>καὶ θεωρητὰς ἡμέρας ἐπιγινόμενα ἢ δι’ οὔρων ἢ διαχωρημάτων
<span class="lb" data-page="17b.757" data-line="16" id="l17b.757.16"></span>ἢ πτυσμάτων. ἀεὶ μὲν γὰρ ἅπαντα τὰ τοιαῦτα δηλοῖ
<span class="lb" data-page="17b.757" data-line="17" id="l17b.757.17"></span>κρίσεις, οὐκ ἀεὶ δὲ τὰς ἀγαθάς. μόνοις γὰρ
<span class="lb" data-page="17b.757" data-line="18" id="l17b.757.18"></span><span class="milestone ed2page" data-n="9.182" data-unit="ed2page" id="ed2page.9.182"></span>τοῖς τῆς πέψεως σημείοις ἐν ταῖς θεωρηταῖς ἡμέραις ἐπιφανεῖσιν
<span class="pb" data-page="17b.758" id="p17b.758"></span>
<span class="lb" data-page="17b.758" data-line="1" id="l17b.758.1"></span>ἀγαθαὶ προδηλοῦνται κρίσεις. ἡ μὲν οὖν διάνοια
<span class="lb" data-page="17b.758" data-line="2" id="l17b.758.2"></span>τοῦ κατὰ τὸν ἀφορισμὸν λόγου τοιαύτη τίς ἐστιν, ἐμνημόνευσε
<span class="lb" data-page="17b.758" data-line="3" id="l17b.758.3"></span>δὲ τῆς ἐρυθρᾶς νεφέλης, ὡς σπανίου σημείου. λευκαὶ
<span class="lb" data-page="17b.758" data-line="4" id="l17b.758.4"></span>μὲν γὰρ συνεχέστατα φαίνονται καί εἰσιν ἐναργέστερον πέψεως
<span class="lb" data-page="17b.758" data-line="5" id="l17b.758.5"></span>σημεῖον, αἱ δὲ ἐρυθραὶ σπανίως γίγνονται καὶ εἰ μὴ
<span class="lb" data-page="17b.758" data-line="6" id="l17b.758.6"></span>νῦν ὑφ’ Ἱπποκράτους εἴρηντο καὶ αὗται κατὰ τὰς ἐπιδήλους
<span class="lb" data-page="17b.758" data-line="7" id="l17b.758.7"></span>ὁρώμεναι μέλλουσαν ἐπαγγέλλεσθαι κρίσιν, ἴσως ἄν τις οὐδὲ
<span class="lb" data-page="17b.758" data-line="8" id="l17b.758.8"></span>προσεδόκησε τοιαύτην ὑπάρχειν αὐταῖς δύναμιν, εἴ γε
<span class="lb" data-page="17b.758" data-line="9" id="l17b.758.9"></span>γοῦν τὸ ἐρυθρὸν χρῶμα σωτήριον μὲν εἶναί φησι, χρονιώτερον
<span class="lb" data-page="17b.758" data-line="10" id="l17b.758.10"></span>δὲ. λέγει γὰρ ἐν προγνωστικῷ κατὰ λέξιν οὕτως·
<span class="lb" data-page="17b.758" data-line="11" id="l17b.758.11"></span>εἴ γε εἴη τό τε οὖρον ὑπέρυθρον καὶ ὑπόστασις ὑπέρυθρός
<span class="lb" data-page="17b.758" data-line="12" id="l17b.758.12"></span>τε καὶ λείη, πολὺ χρονιώτερον μὲν τοῦτο τοῦ πρώτου γίνεται,
<span class="lb" data-page="17b.758" data-line="13" id="l17b.758.13"></span>σωτήριον δὲ κάρτα. ἆρ’ οὖν ἐν τετάρτῃ τῶν ἡμερῶν
<span class="lb" data-page="17b.758" data-line="14" id="l17b.758.14"></span>ἡ τοιαύτη νεφέλη φανεῖσα δηλώσει τὴν ἐπὶ τῆς ἑβδόμης
<span class="lb" data-page="17b.758" data-line="15" id="l17b.758.15"></span>ἐσομένην κρίσιν, ἐν ἄλλῃ δέ τινι τῶν ἐπιδήλων οὐ δηλώσει
<span class="lb" data-page="17b.758" data-line="16" id="l17b.758.16"></span>σκεπτέον ἀκριβῶς· ὅπερ ἐστὶ παραφυλακτέον ἐπ’ αὐτῶν
<span class="lb" data-page="17b.758" data-line="17" id="l17b.758.17"></span>τῶν ἔργων. ὅσον μὲν γὰρ ἐπὶ αὐτῷ τῷ λόγῳ δυνατὸν
<span class="lb" data-page="17b.758" data-line="18" id="l17b.758.18"></span>εἰς ἑκάτερον ἐπιχειρῆσαι καὶ μᾶλλόν τε ὡς οὔπω δηλώσει,
<span class="lb" data-page="17b.758" data-line="19" id="l17b.758.19"></span>πλὴν εἰ πάνυ σφόδρα τὸ νόσημα ταχέως κινοῖτο. κατὰ
<span class="pb" data-page="17b.759" id="p17b.759"></span>
<span class="lb" data-page="17b.759" data-line="1" id="l17b.759.1"></span>μὲν γὰρ τὴν τετάρτην ἡμέραν γενόμενον ἴσον τῷ πρόσθεν
<span class="lb" data-page="17b.759" data-line="2" id="l17b.759.2"></span>χρόνῳ τὸν ἑξῆς ἐπιλαβὸν οὐκ ἀδύνατόν ἐστι δηλῶσαι κρίσιν.
<span class="lb" data-page="17b.759" data-line="3" id="l17b.759.3"></span>ἐπὶ δὲ τῆς ἑνδεκάτης φανὲν οὐ πάνυ τί μοι δοκεῖ
<span class="lb" data-page="17b.759" data-line="4" id="l17b.759.4"></span>τριῶν ἡμερῶν δεήσεσθαι μόνων, ἀλλὰ καὶ πλειόνων, ἀληθέστατον
<span class="lb" data-page="17b.759" data-line="5" id="l17b.759.5"></span>μὲν γὰρ ἐστι τὸ τὴν τοιαύτην χρείαν ἐπιμετρεῖν τι
<span class="lb" data-page="17b.759" data-line="6" id="l17b.759.6"></span>ταῖς λύσεσιν. ἐθεασάμην γοῦν ἐγὼ σπανιάκις τὸ τοιοῦτον
<span class="lb" data-page="17b.759" data-line="7" id="l17b.759.7"></span>σημεῖον ἐν ἄλλαις ἡμέραις παρὰ τὴν τετάρτην. ᾧ μὲν οὖν
<span class="lb" data-page="17b.759" data-line="8" id="l17b.759.8"></span>ἐπὶ τῆς τεσσαρεσκαιδεκάτης ἐκρίθη, ᾧ δὲ ἐπὶ τῆς τεσσαρεσκαιδεκάτης,
<span class="lb" data-page="17b.759" data-line="9" id="l17b.759.9"></span>εἰκοσταῖος. ἐφάνη δὲ καὶ ἄλλῳ κατὰ τὴν ἑνδεκάτην,
<span class="lb" data-page="17b.759" data-line="10" id="l17b.759.10"></span>ὅστις ἑπτακαιδεκαταῖος ἐκρίθη, καὶ ἄλλῳ πάλιν
<span class="lb" data-page="17b.759" data-line="11" id="l17b.759.11"></span>ἐπὶ τῆς αὐτῆς ἑνδεκάτης, ὅστις εἰκοσταῖος.
</p>
<span class="lb rule" data-page="17b.759" data-line="12" id="l17b.759.12"></span>
          </article>

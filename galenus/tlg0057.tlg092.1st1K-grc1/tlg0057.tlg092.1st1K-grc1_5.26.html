<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:5.26">
<span class="pb page1" data-page="17b.814" id="p17b.814"></span>
<span class="milestone ed1page page1" data-n="5.290" data-unit="ed1page" id="ed1page.5.290"></span>
<span class="milestone ed2page page1" data-n="9.210" data-unit="ed2page" id="ed2page.9.210"></span>
<span class="lb head" data-page="17b.814" data-line="15" id="l17b.814.15"></span>
            <blockquote class="quote lemma">
<span class="lb" data-page="17b.814" data-line="16" id="l17b.814.16"></span>Ὕδωρ τὸ ταχέως θερμαινόμενον καὶ ταχέως ψυχόμενον
<span class="lb" data-page="17b.814" data-line="17" id="l17b.814.17"></span>κουφότατον.
</blockquote>
<span class="lb rule" data-page="17b.814" data-line="18" id="l17b.814.18"></span>
            <span class="pb" data-page="17b.815" id="p17b.815"></span>
            <p>
<span class="lb" data-page="17b.815" data-line="1" id="l17b.815.1"></span>Οὐ τῷ σταθμῷ κουφότατον εἶναι τὸ τοιοῦτον λεκτέον.
<span class="lb" data-page="17b.815" data-line="2" id="l17b.815.2"></span>οὐδὲ γὰρ ἂν οὕτω μέγα διδάσκοι πρὸς τῷ καὶ διὰ περιόδου
<span class="lb" data-page="17b.815" data-line="3" id="l17b.815.3"></span>τινὸς ἐξευρίσκειν ὃ ῥᾳδίως ἦν ἐξ ἀρχῆς ἐξευρεῖν. εἴπερ δὲ
<span class="lb" data-page="17b.815" data-line="4" id="l17b.815.4"></span>βούλεται τὸ τῷ σταθμῷ κουφότατον ὕδωρ διαγνῶναι, πρόχειρον
<span class="lb" data-page="17b.815" data-line="5" id="l17b.815.5"></span>ἐπὶ τὸ τῶν ἱσταμένων ἴδιον ἄγειν κριτήριον διὰ ζυγοῦ
<span class="lb" data-page="17b.815" data-line="6" id="l17b.815.6"></span>καὶ σταθμοῦ ποιουμένῳ αὐτῶν τὴν ἐξέτασιν. ἀλλὰ
<span class="lb" data-page="17b.815" data-line="7" id="l17b.815.7"></span>κουφότερον εἶπε νῦν τὸ μὴ βαρῦνον τὴν γαστέρα καὶ διεξερχόμενον
<span class="lb" data-page="17b.815" data-line="8" id="l17b.815.8"></span>ταχέως, ὥσπερ καὶ βαρὺ λέγομεν τὸ ἐναντίον
<span class="lb" data-page="17b.815" data-line="9" id="l17b.815.9"></span>αὐτῷ τὸ μὴ διεξερχόμενον ταχέως. εὔδηλον δὲ ὡς οὐ μόνον
<span class="lb" data-page="17b.815" data-line="10" id="l17b.815.10"></span>τοῦτο κριτήριον ὕδατός ἐστιν ἀρετῆς. ἀλλ’ ὡς τῶν μὲν
<span class="lb" data-page="17b.815" data-line="11" id="l17b.815.11"></span>ἄλλων εὐπορωτάτων ὑπαρχόντων καὶ πᾶσι γινωσκομένων,
<span class="lb" data-page="17b.815" data-line="12" id="l17b.815.12"></span>τούτου <span class="milestone ed2page" data-n="9.211" data-unit="ed2page" id="ed2page.9.211"></span>δ’ ἔχοντός τι τεχνικὸν, οὕτως ἐπὶ τὴν
<span class="lb" data-page="17b.815" data-line="13" id="l17b.815.13"></span>γραφὴν αὐτοῦ ἥκειν τὸν Ἱπποκράτην. τίνα δὲ τἄλλα ἐστί;
<span class="lb" data-page="17b.815" data-line="14" id="l17b.815.14"></span>πρῶτον μὲν εἰ μὴ θολερὸν, μήτ’ ἰλυῶδες· εἶθ’ ἑξῆς εἰ μή
<span class="lb" data-page="17b.815" data-line="15" id="l17b.815.15"></span>τι κατὰ τὴν ὀσμὴν, μήτε κατὰ τὴν γεῦσιν ἐμφαίνει τινὸς
<span class="lb" data-page="17b.815" data-line="16" id="l17b.815.16"></span>ἀλλοκότου ποιότητος. εἶθ’ οὕτως ὃ νῦν εἶπεν Ἱπποκράτης,
<span class="lb" data-page="17b.815" data-line="17" id="l17b.815.17"></span>εἰ θερμαίνεται καὶ ψύχεται ταχέως· δῆλον γὰρ ὡς εὐαλλοίωτόν
<span class="lb" data-page="17b.815" data-line="18" id="l17b.815.18"></span>ἐστι τὸ τοιοῦτον, ἀρετὴ δ’ ὥσπερ σίτου τὸ εὐαλλοίωτον,
<span class="pb" data-page="17b.816" id="p17b.816"></span>
<span class="lb" data-page="17b.816" data-line="1" id="l17b.816.1"></span>οὕτω καὶ τοῦ ὕδατος. εἴ γε δὴ ῥᾷστα μεταβάλλεσθαι βουλόμεθα
<span class="lb" data-page="17b.816" data-line="2" id="l17b.816.2"></span>πᾶν τὸ μέλλον πεφθήσεσθαι καλῶς ὑπὸ τῶν πεπτικῶν
<span class="lb" data-page="17b.816" data-line="3" id="l17b.816.3"></span>ὀργάνων. ὅσοι δὲ τῇ τῶν πινόντων διαθέσει μὴ
<span class="lb" data-page="17b.816" data-line="4" id="l17b.816.4"></span>κρίνουσι τὸ ἄριστον ὕδωρ, ἀσφαλεστάτῳ μὲν χρῶνται τεκμηρίῳ·
<span class="lb" data-page="17b.816" data-line="5" id="l17b.816.5"></span>μόνον δ’ εἴπερ αὐτὸ παραλαμβάνουσιν οὐκ ὀρθῶς
<span class="lb" data-page="17b.816" data-line="6" id="l17b.816.6"></span>ποιοῦσι. χρὴ γὰρ αὐτὸ πρότερον προκεκρίσθαι τοῖς εἰρημένοις
<span class="lb" data-page="17b.816" data-line="7" id="l17b.816.7"></span>σημείοις, πρὶν ὅλως τις ἐπὶ τὴν τοιαύτην ἀφίκηται
<span class="lb" data-page="17b.816" data-line="8" id="l17b.816.8"></span>πεῖραν.
</p>
<span class="lb rule" data-page="17b.816" data-line="9" id="l17b.816.9"></span>
          </article>

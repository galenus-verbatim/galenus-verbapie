<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:5.35">
<span class="pb page1" data-page="17b.823" id="p17b.823"></span>
<span class="milestone ed1page page1" data-n="5.291" data-unit="ed1page" id="ed1page.5.291"></span>
<span class="milestone ed2page page1" data-n="9.214" data-unit="ed2page" id="ed2page.9.214"></span>
<span class="lb head" data-page="17b.823" data-line="15" id="l17b.823.15"></span>
            <blockquote class="quote lemma">
<span class="lb" data-page="17b.823" data-line="16" id="l17b.823.16"></span><span class="milestone ed2page" data-n="9.215" data-unit="ed2page" id="ed2page.9.215"></span>Γυναικὶ ὑπὸ ὑστερικῶν ἐνοχλουμένῃ ἢ δυστοκούσῃ
<span class="lb" data-page="17b.823" data-line="17" id="l17b.823.17"></span>πταρμὸς ἐπιγενόμενος ἀγαθόν.
</blockquote>
<span class="lb rule" data-page="17b.823" data-line="18" id="l17b.823.18"></span>
            <span class="pb" data-page="17b.824" id="p17b.824"></span>
            <p>
<span class="lb" data-page="17b.824" data-line="1" id="l17b.824.1"></span>Ἀσαφές ἐστι τὸ τὸν κατὰ ἀφορισμὸν ὄνομα τὸ ὑστερικῶν.
<span class="lb" data-page="17b.824" data-line="2" id="l17b.824.2"></span>ἔνιοι μὲν γὰρ ἀκούουσιν ἐπὶ πασῶν κατὰ τὰς ὑστέρας
<span class="lb" data-page="17b.824" data-line="3" id="l17b.824.3"></span>διαθέσεων, ἔνιοι δὲ ἐπὶ μόνων ἐκείνων αἷς ἕπεται πάθος
<span class="lb" data-page="17b.824" data-line="4" id="l17b.824.4"></span>ὃ προσαγορεύουσιν ὑστερικὴν πνίγα, καίτοι γε οὐ πνίγα
<span class="lb" data-page="17b.824" data-line="5" id="l17b.824.5"></span>κατ’ ἀλήθειαν οὖσαν, ἀλλ’ ἄπνοιαν. ἔνιοι δ’ ἐπὶ τῶν χωρίων
<span class="lb" data-page="17b.824" data-line="6" id="l17b.824.6"></span>ἀκούουσιν, ἐπειδὴ καὶ ταῦτα τὰ ὕστερα καλοῦσιν.
<span class="lb" data-page="17b.824" data-line="7" id="l17b.824.7"></span>ἀλλ’ οὗτοι μὲν ἄντικρυς ἁμαρτάνουσιν, εἰ καὶ ὅτι μάλιστα
<span class="lb" data-page="17b.824" data-line="8" id="l17b.824.8"></span>δοκοῦσιν ἀληθεύειν, ἐν τῷ καταῤῥήγνυσθαι τὰ ἐν τῇ μήτρᾳ
<span class="lb" data-page="17b.824" data-line="9" id="l17b.824.9"></span>κατεχόμενα χωρία πρὸς τῶν πταρμῶν. ἄλλος τε γὰρ ὑπὲρ
<span class="lb" data-page="17b.824" data-line="10" id="l17b.824.10"></span>τούτων ἀφορισμὸς αὐτῷ γέγραπται καὶ διαφέρει πάμπολυ
<span class="lb" data-page="17b.824" data-line="11" id="l17b.824.11"></span>καὶ κατὰ τοὔνομα τὰ ὕστερα τῶν ὑστερικῶν. ψεῦδός γε
<span class="lb" data-page="17b.824" data-line="12" id="l17b.824.12"></span>μήν ἐστι καὶ τὸ περὶ πάντων τῶν κατὰ τὰς ὑστέρας παθῶν
<span class="lb" data-page="17b.824" data-line="13" id="l17b.824.13"></span>εἰρῆσθαι τὸν λόγον. οὔτε γὰρ ἑλκώσεις οὔτε φλεγμονὰς
<span class="lb" data-page="17b.824" data-line="14" id="l17b.824.14"></span>οὔτ’ ἐρυσιπέλατα, καθάπερ οὐδ’ ἀποστήματα πταρμὸς
<span class="lb" data-page="17b.824" data-line="15" id="l17b.824.15"></span>ὀνίνησιν. ἀληθὲς δὲ τὸ καὶ κατὰ ὑστερικὰς ἀπνοίας ἐπιγινομένου
<span class="lb" data-page="17b.824" data-line="16" id="l17b.824.16"></span>πταρμοῦ ῥᾳστωνεῖν τὰς καμνούσας, οὐ μόνον ὅτι
<span class="lb" data-page="17b.824" data-line="17" id="l17b.824.17"></span>σημεῖον ἀγαθόν ἐστιν αὐτομάτως ἐπιγενόμενος ὁ πταρμὸς
<span class="lb" data-page="17b.824" data-line="18" id="l17b.824.18"></span>ταῖς οὕτως ἐχούσαις, ἀλλὰ καὶ αἴτιον ὥσπερ τι βοήθημα
<span class="pb" data-page="17b.825" id="p17b.825"></span>
<span class="lb" data-page="17b.825" data-line="1" id="l17b.825.1"></span>τοῦ πάθους γινόμενος. σημεῖον μὲν οὖν ἀγαθόν ἐστι, διότι
<span class="lb" data-page="17b.825" data-line="2" id="l17b.825.2"></span>δηλοῖ τὴν φύσιν ἔμπροσθεν νεναρκωμένην, ἐπεγείρεσθαί τε
<span class="lb" data-page="17b.825" data-line="3" id="l17b.825.3"></span>καὶ ἀναζωπυρεῖσθαι καὶ τῶν οἰκείων κινήσεων ἀναμιμνήσκεσθαι,
<span class="lb" data-page="17b.825" data-line="4" id="l17b.825.4"></span>ὁπότε γε καὶ ἀποτίθεταί τινα τῶν περιττωμάτων.
<span class="lb" data-page="17b.825" data-line="5" id="l17b.825.5"></span>ἐδείχθη γὰρ ἐν τοῖς τῶν συμπτωμάτων αἰτίοις ὁ πταρμὸς
<span class="lb" data-page="17b.825" data-line="6" id="l17b.825.6"></span>οὕτω γινόμενος, αἴτιον δὲ τῆς ὠφελείας, ὅτι τῷ σφοδροτέρῳ
<span class="lb" data-page="17b.825" data-line="7" id="l17b.825.7"></span>κλόνῳ καὶ βρασμῷ τοῦτο μὲν ἐπεγείρει τὴν φύσιν,
<span class="lb" data-page="17b.825" data-line="8" id="l17b.825.8"></span>τοῦτο δ’ ἐκκρίνει τὰ δυσεκκρίτως ἐμπεπαρμένα τοῖς μορίοις
<span class="lb" data-page="17b.825" data-line="9" id="l17b.825.9"></span>τοῦ σώματος. οὕτω γὰρ καὶ τὴν λύγγα πέφυκεν
<span class="lb" data-page="17b.825" data-line="10" id="l17b.825.10"></span>ἰᾶσθαι.
</p>
<span class="lb rule" data-page="17b.825" data-line="11" id="l17b.825.11"></span>
          </article>

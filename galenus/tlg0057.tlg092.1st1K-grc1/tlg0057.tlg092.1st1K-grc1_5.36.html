<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:5.36">
<span class="pb page1" data-page="17b.825" id="p17b.825"></span>
<span class="milestone ed1page page1" data-n="5.291" data-unit="ed1page" id="ed1page.5.291"></span>
<span class="milestone ed2page page1" data-n="9.215" data-unit="ed2page" id="ed2page.9.215"></span>
<span class="lb head" data-page="17b.825" data-line="12" id="l17b.825.12"></span>
            <blockquote class="quote lemma">
<span class="lb" data-page="17b.825" data-line="13" id="l17b.825.13"></span><span class="milestone ed2page" data-n="9.216" data-unit="ed2page" id="ed2page.9.216"></span>Γυναικὶ καταμήνια ἄχροα καὶ μὴ κατὰ τὰ αὐτὰ
<span class="lb" data-page="17b.825" data-line="14" id="l17b.825.14"></span>ἀεὶ γινόμενα καθάρσιος δεῖσθαι σημαίνει.
</blockquote>
<span class="lb rule" data-page="17b.825" data-line="15" id="l17b.825.15"></span>
            <p>
<span class="lb" data-page="17b.825" data-line="16" id="l17b.825.16"></span>Πολλὰ τῶν ἀντιγράφων βιβλία ἔστιν εὑρεῖν οὕτως ἔχοντα
<span class="lb" data-page="17b.825" data-line="17" id="l17b.825.17"></span>τὴν λέξιν· γυναικὶ καταμήνια χρόνια καὶ μὴ κατὰ τὰ
<span class="lb" data-page="17b.825" data-line="18" id="l17b.825.18"></span>αὐτὰ ἰόντα. δύναται μὲν οὖν καὶ τὰ χρόνια καταμήνια,
<span class="pb" data-page="17b.826" id="p17b.826"></span>
<span class="lb" data-page="17b.826" data-line="1" id="l17b.826.1"></span>τουτέστιν ὅσα τῆς εἰθισμένης ὑστερίζει περιόδου, καθάρσεως
<span class="lb" data-page="17b.826" data-line="2" id="l17b.826.2"></span>δεῖσθαι χυμοῦ φλεγματικοῦ, διὸ καὶ δύσχροα γίγνεται οὐ
<span class="lb" data-page="17b.826" data-line="3" id="l17b.826.3"></span>μὴν ἐξ ἀνάγκης γε ταύτης μόνης· καὶ γὰρ δὴ καὶ διὰ τῆς
<span class="lb" data-page="17b.826" data-line="4" id="l17b.826.4"></span>λεπτυνούσης διαίτης ἐνίοτε τὰς τοιαύτας διαθέσεις πολλάκις
<span class="lb" data-page="17b.826" data-line="5" id="l17b.826.5"></span>ἰασόμεθα, γέγραπται δὲ περὶ τῆς διαίτης ταύτης ἓν
<span class="lb" data-page="17b.826" data-line="6" id="l17b.826.6"></span>ἰδίᾳ βιβλίον, ἅμα δ’ αὐτῇ καὶ ἡ τῶν ἀρωμάτων πυρία καὶ
<span class="lb" data-page="17b.826" data-line="7" id="l17b.826.7"></span>οἱ τὴν αὐτὴν ἐκείνῃ δύναμιν ἔχοντες πεσσοὶ πρόθετοι καὶ
<span class="lb" data-page="17b.826" data-line="8" id="l17b.826.8"></span>τὰ πινόμενα φάρμακα τμητικά τε καὶ λεπτυντικὰ πάχους
<span class="lb" data-page="17b.826" data-line="9" id="l17b.826.9"></span>τῶν χυμῶν, ὁποῖόν ἐστι καὶ τὸ διὰ τῆς καλαμίνθης, ᾧ συνήθως
<span class="lb" data-page="17b.826" data-line="10" id="l17b.826.10"></span>ἑκάστοτε χρώμεθα, ὅ καὶ τὰς ἐμμήνους καθάρσεις
<span class="lb" data-page="17b.826" data-line="11" id="l17b.826.11"></span>βραδυνούσης ἐκίνησε πολλάκις. ὁ γάρ τοι σκοπὸς τῆς ἰάσεως
<span class="lb" data-page="17b.826" data-line="12" id="l17b.826.12"></span>αὐτῶν ἐστιν ἀναστομῶσαι μὲν τὰ στόματα τῶν εἰς
<span class="lb" data-page="17b.826" data-line="13" id="l17b.826.13"></span>τὴν μήτραν καθηκόντων ἀγγείων, λεπτῦναι δὲ τὸ αἷμα. καὶ
<span class="lb" data-page="17b.826" data-line="14" id="l17b.826.14"></span>μὲν δὴ καὶ ἡ τοῦ παντὸς σώματος κάθαρσις, ὡς εἶπον, ὅτε
<span class="lb" data-page="17b.826" data-line="15" id="l17b.826.15"></span>δὴ τῶν παχέων γένηται χυμῶν, ἰᾶται τὰς τοιαύτας διαθέσεις.
<span class="lb" data-page="17b.826" data-line="16" id="l17b.826.16"></span>εἰ δ’ ἄχροα γεγραμμένον εἴη, πολὺ δὴ μᾶλλον ἡ κάθαρσις
<span class="lb" data-page="17b.826" data-line="17" id="l17b.826.17"></span>ἰάσεται τὰς οὕτως ἐχούσας. οὐδὲ γὰρ διὰ τὸν φλεγματικὸν
<span class="lb" data-page="17b.826" data-line="18" id="l17b.826.18"></span>μόνον χυμὸν, ἀλλὰ καὶ τὸν μελαγχολικὸν καὶ τὸ
<span class="pb" data-page="17b.827" id="p17b.827"></span>
<span class="lb" data-page="17b.827" data-line="1" id="l17b.827.1"></span>πικρόχολον, ἄχροα γίνεται τὰ καταμήνια. πῶς μὲν οὖν χρὴ
<span class="lb" data-page="17b.827" data-line="2" id="l17b.827.2"></span>διαγινώσκειν τὸν πλεονάζοντα χυμὸν ἐν τῷ προτέρῳ τῶν
<span class="lb" data-page="17b.827" data-line="3" id="l17b.827.3"></span>γυναικείων αὐτὸς ἐδίδαξεν, νῦν δ’ ὅτι διὰ καθάρσεώς ἐστι
<span class="lb" data-page="17b.827" data-line="4" id="l17b.827.4"></span>κενωτέον αὐτὸ ἐδήλωσεν. τὸ δὲ μὴ κατὰ τὰ αὐτὰ ἰόντα
<span class="lb" data-page="17b.827" data-line="5" id="l17b.827.5"></span>τῇδε τῇ γραφῇ συμφωνεῖ μᾶλλον, ἵν’ ὁ σύμπας λόγος ᾖ
<span class="lb" data-page="17b.827" data-line="6" id="l17b.827.6"></span>τοιοῦτος· ἐὰν ἄχροα γένηται τὰ καταμήνια καὶ μὴ κατὰ
<span class="lb" data-page="17b.827" data-line="7" id="l17b.827.7"></span>τὰ αὐτὰ ἰόντα τοῖς δι’ ἔθους ἔμπροσθεν γινομένοις τῇ γυναικὶ,
<span class="lb" data-page="17b.827" data-line="8" id="l17b.827.8"></span>καθάρσεως δεῖται. συμβαίνει γὰρ ἐπὶ τῶν κακοχύμων
<span class="lb" data-page="17b.827" data-line="9" id="l17b.827.9"></span>γυναικῶν οὐ μόνον ἀχρουστέρας φαίνεσθαι τὰς ἐμμήνους
<span class="lb" data-page="17b.827" data-line="10" id="l17b.827.10"></span>καθάρσεις, ἀλλὰ καὶ τὸν χρόνον τῆς περιόδου διαφθείρειν.
<span class="lb" data-page="17b.827" data-line="11" id="l17b.827.11"></span>εἰ μὲν παχύτεροί τε καὶ δυσρούστεροι τῶν κατὰ φύσιν
<span class="lb" data-page="17b.827" data-line="12" id="l17b.827.12"></span>εἷεν οἱ χυμοὶ γεγονότες ἐπιβραδύνοντες καὶ χρονίζοντες,
<span class="lb" data-page="17b.827" data-line="13" id="l17b.827.13"></span>φθάνονται δὲ τὴν συνήθη προθεσμίαν ἐπὶ τοῖς ἐναντίοις,
<span class="lb" data-page="17b.827" data-line="14" id="l17b.827.14"></span>ὑγροτέροις τε καὶ λεπτοτέροις δηλονότι.
</p>
<span class="lb rule" data-page="17b.827" data-line="15" id="l17b.827.15"></span>
          </article>

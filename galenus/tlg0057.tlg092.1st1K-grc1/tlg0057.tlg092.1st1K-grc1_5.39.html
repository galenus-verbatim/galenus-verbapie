<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:5.39">
<span class="pb page1" data-page="17b.829" id="p17b.829"></span>
<span class="milestone ed1page page1" data-n="5.292" data-unit="ed1page" id="ed1page.5.292"></span>
<span class="milestone ed2page page1" data-n="9.217" data-unit="ed2page" id="ed2page.9.217"></span>
<span class="lb head" data-page="17b.829" data-line="14" id="l17b.829.14"></span>
            <blockquote class="quote lemma">
<span class="lb" data-page="17b.829" data-line="15" id="l17b.829.15"></span><span class="milestone ed2page" data-n="9.218" data-unit="ed2page" id="ed2page.9.218"></span>Γυνὴ κύουσα μηδὲ τετοκυῖα εἰ γάλα ἔχει, τὰ καταμήνια αὐτῆς ἐκλέλοιπε.
</blockquote>
<span class="lb rule" data-page="17b.829" data-line="16" id="l17b.829.16"></span>
            <span class="pb" data-page="17b.830" id="p17b.830"></span>
            <p>
<span class="lb" data-page="17b.830" data-line="1" id="l17b.830.1"></span>Μακρότερος ὁ λόγος καὶ δεῖται τοῦ μέλλοντος αὐτῷ
<span class="lb" data-page="17b.830" data-line="2" id="l17b.830.2"></span>παρακολουθήσειν ἀκριβῶς γεγυμνασμένου κατὰ τὰ περὶ φυσικῶν
<span class="lb" data-page="17b.830" data-line="3" id="l17b.830.3"></span>δυνάμεων ὑπομνήματα. λεχθήσεται δὲ τοσοῦτον
<span class="lb" data-page="17b.830" data-line="4" id="l17b.830.4"></span>ὅμως αὐτοῦ νῦν, ὅσον ἐνδέχεται διὰ βραχυτάτων ῥηθὲν εἰς
<span class="lb" data-page="17b.830" data-line="5" id="l17b.830.5"></span>τὰ προκείμενα γενέσθαι χρήσιμον. κοινὸν δὴ τοῦθ’ ὑπάρχει
<span class="lb" data-page="17b.830" data-line="6" id="l17b.830.6"></span>πᾶσι τοῖς τοῦ ζώου μορίοις, ὅσα χυμῶν τινῶν ἐστι γεννητικὰ
<span class="lb" data-page="17b.830" data-line="7" id="l17b.830.7"></span>χρησίμων, ἤτοι γε ἑτέροις μορίοις ἢ εἰς τὴν τοῦ γένους
<span class="lb" data-page="17b.830" data-line="8" id="l17b.830.8"></span>διαδοχὴν ἢ εἰς τὴν τοῦ κυουμένου τροφὴν περιττὸν
<span class="lb" data-page="17b.830" data-line="9" id="l17b.830.9"></span>ὑπάρχειν τὸν χυμὸν ἐκεῖνον τῆς τροφῆς τοῦ γεννῶντος αὐτὸν
<span class="lb" data-page="17b.830" data-line="10" id="l17b.830.10"></span>μορίου. οὐ γὰρ τῷ γινώσκειν ἐς ὅ τι χρήσιμος ὁ χυμὸς
<span class="lb" data-page="17b.830" data-line="11" id="l17b.830.11"></span>ἔσται τῷ ζώῳ τὴν γένεσιν αὐτοῦ ποιεῖται τὸ μόριον,
<span class="lb" data-page="17b.830" data-line="12" id="l17b.830.12"></span>εἴ γε μὴ μέλλει νοῦν ἔχειν τὸν τοιοῦτον, ὁποῖον ἀξιοῦμεν
<span class="lb" data-page="17b.830" data-line="13" id="l17b.830.13"></span>ἔχειν τοὺς πολιτικοὺς ἄνδρας, ἀλλ’ ὁ μὲν δημιουργήσας τὸ
<span class="lb" data-page="17b.830" data-line="14" id="l17b.830.14"></span>ζῶον ἔχει τὸν νοῦν, αὐτὸ δὲ τὸ μόριον, ὡς ἐδείχθη, διοικεῖται
<span class="lb" data-page="17b.830" data-line="15" id="l17b.830.15"></span>δυνάμεσι φυσικαῖς ἄλλαις τέ τισι καὶ τῇ ἀλλοιωτικῇ,
<span class="lb" data-page="17b.830" data-line="16" id="l17b.830.16"></span>καθ’ ἣν ὁμοιοῖ τὴν τροφὴν αὐτῷ. ὅσον μὲν οὖν τῆς
<span class="lb" data-page="17b.830" data-line="17" id="l17b.830.17"></span>ἀλλοιωθείσης ὑπ’ αὐτοῦ τροφῆς ἀκριβῶς ὡμοιώθη τῷ τρεφομένῳ,
<span class="pb" data-page="17b.831" id="p17b.831"></span>
<span class="lb" data-page="17b.831" data-line="1" id="l17b.831.1"></span>προστίθεταί γε καὶ τρέφει τὸ μόριον ἐκεῖνο καὶ
<span class="lb" data-page="17b.831" data-line="2" id="l17b.831.2"></span>τοῦτό ἐστιν, ὥσπερ αὐτὸς ἔφη, τροφὴ δὲ τὸ τρέφον καὶ τὸ
<span class="lb" data-page="17b.831" data-line="3" id="l17b.831.3"></span>οἷον τροφὴ καὶ τὸ μέλλον. τὸ δὲ περιττὸν ὑπολειπόμενον,
<span class="lb" data-page="17b.831" data-line="4" id="l17b.831.4"></span>ὅμοιός γέ τίς ἐστι τῇ τοῦ μορίου φύσει χυμὸς, ἐν μὲν τοῖς
<span class="lb" data-page="17b.831" data-line="5" id="l17b.831.5"></span>ὀστοῖς τὸ κατὰ τὰς σήραγγας αὐτὰς, κατὰ δὲ τὸ ἧπαρ τὸ
<span class="lb" data-page="17b.831" data-line="6" id="l17b.831.6"></span>αἷμα. τούτου τοῦ γένους ἐστὶ καὶ τὸ κατὰ σάρκα τοῦ πνεύμονος
<span class="lb" data-page="17b.831" data-line="7" id="l17b.831.7"></span>ἀφρῶδες ὑγρὸν καὶ ὁ κατὰ τὰς διαρθρώσεις γλίσχρος
<span class="lb" data-page="17b.831" data-line="8" id="l17b.831.8"></span>χυμὸς καὶ τὸ κατὰ τοὺς ὄρχεις τε καὶ παραστάτας ὀνομαζόμενον
<span class="lb" data-page="17b.831" data-line="9" id="l17b.831.9"></span>σπέρμα καὶ τὸ κατὰ τὴν γλῶτταν, ᾧ τοὔνομα σίαλον.
<span class="lb" data-page="17b.831" data-line="10" id="l17b.831.10"></span>εἰσὶ δέ τινες κἀν τοῖς μασθοῖς ἀδένες ὁμοιοῦν ἑαυτοῖς
<span class="lb" data-page="17b.831" data-line="11" id="l17b.831.11"></span>δυνάμενοι τὸ ἐπιῤῥέον. ὄντες οὖν ἄναιμοί τε καὶ λευκοὶ τὸ
<span class="lb" data-page="17b.831" data-line="12" id="l17b.831.12"></span>οἰκεῖον χυμὸν ἐργάζονται τοιοῦτον, οἷονπερ ἔστι τὸ γάλα
<span class="lb" data-page="17b.831" data-line="13" id="l17b.831.13"></span>καὶ πλεῖόν γε ποιοῦσι τοιοῦτον, ὅταν ἐπιῤῥέῃ τροφὴ πλείων
<span class="lb" data-page="17b.831" data-line="14" id="l17b.831.14"></span>ἐν αὐτοῖς. πλείων δὲ ἐπιῤῥεῖ κατὰ τὸν ὄγδοον μῆνα καὶ τὸν
<span class="lb" data-page="17b.831" data-line="15" id="l17b.831.15"></span>ἔνατον τῆς κυήσεως, ἡνίκα καὶ πεπλήρωνται δαψιλῶς αἱ
<span class="lb" data-page="17b.831" data-line="16" id="l17b.831.16"></span>κοιναὶ φλέβες ὑστερῶν τε καὶ τιτθῶν, ὡς καὶ διὰ τῆς τῶν
<span class="lb" data-page="17b.831" data-line="17" id="l17b.831.17"></span>κυουμένων ζώων ἀνατομῆς ἐναργῶς φαίνεται. γίνεται δέ
<span class="lb" data-page="17b.831" data-line="18" id="l17b.831.18"></span>ποτε καὶ χωρὶς τοῦ κυῆσαι σπανίως τὸ τοιοῦτον, ὅταν
<span class="pb" data-page="17b.832" id="p17b.832"></span>
<span class="lb" data-page="17b.832" data-line="1" id="l17b.832.1"></span>ἀφίκωνται εἰς ὁμοίαν πλήρωσιν αἱ φλέβες ἐξ ἐπισχέσεως
<span class="lb" data-page="17b.832" data-line="2" id="l17b.832.2"></span>καταμηνίων γινομένην, ἧς νῦν μέμνηται διαθέσεως ὁ
<span class="lb" data-page="17b.832" data-line="3" id="l17b.832.3"></span>Ἱπποκράτης.
</p>
<span class="lb rule" data-page="17b.832" data-line="4" id="l17b.832.4"></span>
          </article>

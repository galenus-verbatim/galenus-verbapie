<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:5.5">
<span class="pb page1" data-page="17b.787" id="p17b.787"></span>
<span class="milestone ed1page page1" data-n="5.285" data-unit="ed1page" id="ed1page.5.285"></span>
<span class="milestone ed2page page1" data-n="9.196" data-unit="ed2page" id="ed2page.9.196"></span>
<span class="lb head" data-page="17b.787" data-line="10" id="l17b.787.10"></span>
            <blockquote class="quote lemma">
<span class="lb" data-page="17b.787" data-line="11" id="l17b.787.11"></span>Ἢν μεθύων ἐξαίφνης ἄφωνός τις γένηται, σπασθεὶς ἀποθνήσκει,
<span class="lb" data-page="17b.787" data-line="12" id="l17b.787.12"></span>ἢν μὴ πυρετὸς ἐπιλάβῃ ἢ ἐς τὴν ὥρην ἐλθὼν
<span class="lb" data-page="17b.787" data-line="13" id="l17b.787.13"></span>καθ’ ἣν αἱ κραιπάλαι λύονται, φθέγξηται.
</blockquote>
<span class="lb rule" data-page="17b.787" data-line="14" id="l17b.787.14"></span>
            <p>
<span class="lb" data-page="17b.787" data-line="15" id="l17b.787.15"></span>Πληρουμένων τῶν νεύρων ὁ τοιοῦτος ἐπιγίνεται σπασμός.
<span class="lb" data-page="17b.787" data-line="16" id="l17b.787.16"></span>εἴωθε δὲ ῥᾳδίως αὐτὰ πληροῦν ὁ οἶνος, ὡς ἂν θερμὸς
<span class="lb" data-page="17b.787" data-line="17" id="l17b.787.17"></span>ὑπάρχων τὴν κρᾶσιν τοιαύτη φύσις, ἑτοίμως ἅπασιν
<span class="pb" data-page="17b.788" id="p17b.788"></span>
<span class="lb" data-page="17b.788" data-line="1" id="l17b.788.1"></span>ἐγκαταδύεται καὶ μάλισθ’ ὅταν μὴ πάνυ τι παχυμερὴς ᾖ.
<span class="lb" data-page="17b.788" data-line="2" id="l17b.788.2"></span>τῷ μὲν οὖν πλήθει τῆς οὐσίας τὸν σπασμὸν ἐπιφέρει τοῖς
<span class="lb" data-page="17b.788" data-line="3" id="l17b.788.3"></span>νεύροις, τῇ ποιότητι δὲ θεραπεύει πάλιν αὐτὸς ἣν εἰργάσατο
<span class="lb" data-page="17b.788" data-line="4" id="l17b.788.4"></span>διάθεσιν, ἐκθερμαίνων τε καὶ ξηραίνων τὰ νεῦρα.
<span class="lb" data-page="17b.788" data-line="5" id="l17b.788.5"></span>ἐὰν οὖν ποτε τοῦτο μὴ δυνηθῇ ποιῆσαι, θάνατον ἀκολουθεῖν
<span class="lb" data-page="17b.788" data-line="6" id="l17b.788.6"></span>ἀναγκαῖόν ἐστιν. ᾗ δὲ δυνάμει τὸν οἶνον ἔφαμεν ἰᾶσθαι
<span class="lb" data-page="17b.788" data-line="7" id="l17b.788.7"></span>τοὺς σπασμοὺς, ταύτῃ δηλονότι καὶ ὁ πυρετὸς ἰᾶται. προσεκτέον
<span class="lb" data-page="17b.788" data-line="8" id="l17b.788.8"></span>δ’ ἐνταῦθα μάλιστα τῷ ἔθει τοῦ Ἱπποκράτους, ἀφώνους
<span class="lb" data-page="17b.788" data-line="9" id="l17b.788.9"></span>ὀνομάζοντος τοὺς ὁπωσοῦν καρουμένους. ἀλλὰ κυρίως
<span class="lb" data-page="17b.788" data-line="10" id="l17b.788.10"></span>λέγεται κάρος ἡ παντὸς τοῦ σώματος αἰφνίδιος ἀναισθησία
<span class="lb" data-page="17b.788" data-line="11" id="l17b.788.11"></span>τε καὶ <span class="milestone ed2page" data-n="9.197" data-unit="ed2page" id="ed2page.9.197"></span>ἀκινησία· ταύτην οὖν τὴν διάθεσιν ἀφ’
<span class="lb" data-page="17b.788" data-line="12" id="l17b.788.12"></span>ἑνὸς τῶν συμπτωμάτων ὀνομάζειν εἴωθεν ὁ Ἱπποκράτης
<span class="lb" data-page="17b.788" data-line="13" id="l17b.788.13"></span>καὶ γίνεται δηλονότι τῆς ἀρχῆς τῶν νεύρων παθούσης. οὐδὲ
<span class="lb" data-page="17b.788" data-line="14" id="l17b.788.14"></span>γὰρ <span class="milestone ed1page" data-n="5.286" data-unit="ed1page" id="ed1page.5.286"></span>οὐδὲ ἄλλως ὅλως οἶόν τε σπασθῆναι τὸ σῶμα
<span class="lb" data-page="17b.788" data-line="15" id="l17b.788.15"></span>πρὸ τοῦ ταύτην παθεῖν, ἤτοι πρώτως ἢ κατὰ συμπάθειαν
<span class="lb" data-page="17b.788" data-line="16" id="l17b.788.16"></span>ἑτέρου προπεπονθότος μορίου. κραιπάλας δ’ ὅτι πάντες οἱ
<span class="lb" data-page="17b.788" data-line="17" id="l17b.788.17"></span>Ἕλληνες ὀνομάζουσι τὰς ἐξ οἴνου βλάβας τῆς κεφαλῆς εὔδηλον.
<span class="lb" data-page="17b.788" data-line="18" id="l17b.788.18"></span>οὕτως γοῦν ἔνιοι καὶ τὴν ἐτυμολογίαν ἐποιήσαντο
<span class="pb" data-page="17b.789" id="p17b.789"></span>
<span class="lb" data-page="17b.789" data-line="1" id="l17b.789.1"></span>τῆς προσηγορίας ἀπὸ τοῦ κάρηνον πάλλεσθαι γεγονέναι
<span class="lb" data-page="17b.789" data-line="2" id="l17b.789.2"></span>φάσκοντες. τὴν δ’ ὥραν καθ’ ἣν αἱ κραιπάλαι λύονται,
<span class="lb" data-page="17b.789" data-line="3" id="l17b.789.3"></span>κέκληκεν ὁ Ἱπποκράτης ἀντὶ τοῦ τὸν καιρόν. ἔστι δ’ οὗτος
<span class="lb" data-page="17b.789" data-line="4" id="l17b.789.4"></span>οὐκ ἀποτετμημένος, οὐδὲ περιγεγραμμένος ἅπασιν ἑνὶ
<span class="lb" data-page="17b.789" data-line="5" id="l17b.789.5"></span>μέτρῳ. τινὲς μὲν γὰρ κατὰ τὴν ὑστεραίαν ἡμέραν ἐπαύσαντο
<span class="lb" data-page="17b.789" data-line="6" id="l17b.789.6"></span>τῆς κραιπάλης, τινὲς δὲ καὶ κατὰ τὴν ἐπιγιγνομένην
<span class="lb" data-page="17b.789" data-line="7" id="l17b.789.7"></span>αὐτὴν νύκτα, τινὲς δ’ ἐν τῇ τρίτῃ πάντως ἡμέρᾳ, καὶ γίνεται
<span class="lb" data-page="17b.789" data-line="8" id="l17b.789.8"></span>τοῦτο διά τε τὴν δύναμιν καὶ τὸ πλῆθος τοῦ ποθέντος οἴνου
<span class="lb" data-page="17b.789" data-line="9" id="l17b.789.9"></span>καὶ αὐτὴν τοῦ πιόντος φύσιν. ὥσπερ γὰρ οὖν ἡ τροφὴ τοῦ
<span class="lb" data-page="17b.789" data-line="10" id="l17b.789.10"></span>πεφθῆναι μίαν ἅπασιν ἀνθρώποις οὐκ ἔχει προθεσμίαν, οὕτως
<span class="lb" data-page="17b.789" data-line="11" id="l17b.789.11"></span>οὐδ’ ὁ οἶνος. ἢ τοίνυν ἡμᾶς ἐμπείρως ἔχειν χρὴ τῆς
<span class="lb" data-page="17b.789" data-line="12" id="l17b.789.12"></span>φύσεως τοῦ κάμνοντος ἢ τὴν ἐξωτάτω προθεσμίαν ἐπιτηρεῖν,
<span class="lb" data-page="17b.789" data-line="13" id="l17b.789.13"></span>καθ’ ἣν, ἐὰν μήτε πυρέξαι φθάσῃ μήτε φθέγξηται, τεθνήξεται
<span class="lb" data-page="17b.789" data-line="14" id="l17b.789.14"></span>πάντως σπασθείς.
</p>
<span class="lb rule" data-page="17b.789" data-line="15" id="l17b.789.15"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:5.53">
<span class="pb page1" data-page="17b.845" id="p17b.845"></span>
<span class="milestone ed1page page1" data-n="5.294" data-unit="ed1page" id="ed1page.5.294"></span>
<span class="milestone ed2page page1" data-n="9.225" data-unit="ed2page" id="ed2page.9.225"></span>
<span class="lb head" data-page="17b.845" data-line="1" id="l17b.845.1"></span>
            <blockquote class="quote lemma">
<span class="lb" data-page="17b.845" data-line="2" id="l17b.845.2"></span><span class="milestone ed2page" data-n="9.226" data-unit="ed2page" id="ed2page.9.226"></span>Ὁκόσαι διαφθείρειν μέλλουσι τὰ ἔμβρυα, ταύτῃσιν
<span class="lb" data-page="17b.845" data-line="3" id="l17b.845.3"></span>οἱ τιτθοὶ ἰσχνοὶ γίνονται· ἢν δὲ πάλιν σκληροὶ γένωνται,
<span class="lb" data-page="17b.845" data-line="4" id="l17b.845.4"></span>ὀδύνη ἔσται ἢ ἐν τοῖσι τιτθοῖσιν ἢ ἐν τοῖσιν ἰσχίοισιν ἢ
<span class="lb" data-page="17b.845" data-line="5" id="l17b.845.5"></span>ἐν τοῖσιν ὀφθαλμοῖσιν ἢ ἐν τοῖσι γούνασι, καὶ οὐ
<span class="lb" data-page="17b.845" data-line="6" id="l17b.845.6"></span>διαφθείρουσιν.
</blockquote>
<span class="lb rule" data-page="17b.845" data-line="7" id="l17b.845.7"></span>
            <p>
<span class="lb" data-page="17b.845" data-line="8" id="l17b.845.8"></span>Ἔμπροσθεν εἰρήκει, ἐν γαστρὶ ἐχούσῃ γυναικὶ ἢν ἐξαίφνης
<span class="lb" data-page="17b.845" data-line="9" id="l17b.845.9"></span>οἱ μασθοὶ ἰσχνοὶ γένωνται, ἐκτιτρώσκει. εἰρήκει δὲ
<span class="lb" data-page="17b.845" data-line="10" id="l17b.845.10"></span>καὶ, ἢν ὁ ἕτερος μασθὸς ἰσχνὸς γένηται, δίδυμα ἐχούσῃ τὸ
<span class="lb" data-page="17b.845" data-line="11" id="l17b.845.11"></span>ἕτερον τῶν ἐμβρύων ἐκτιτρώσκεσθαι· νυνὶ δὲ τὴν τάξιν
<span class="lb" data-page="17b.845" data-line="12" id="l17b.845.12"></span>τῆς ἀκολουθίας ὑπαλλάξας οὐκ ἀπὸ τῶν σημείων, ἀλλ’ ἀπ’
<span class="lb" data-page="17b.845" data-line="13" id="l17b.845.13"></span>αὐτῶν τῶν γυναικῶν τῶν διαφθειρουσῶν ἤρξατο προηγεῖσθαι
<span class="lb" data-page="17b.845" data-line="14" id="l17b.845.14"></span>λέγων αὐταῖς ἰσχνοὺς τοὺς τιτθούς. ἔστι δ’ οὐ πάντῃ
<span class="lb" data-page="17b.845" data-line="15" id="l17b.845.15"></span>ταυτὸν ἢ τοῖς ἰσχνοῖς τιτθοῖς ἕπεσθαι διαφθορὰν εἰπεῖν ἢ
<span class="lb" data-page="17b.845" data-line="16" id="l17b.845.16"></span>τῆς διαφθορᾶς μελλούσης ἔσεσθαι τοὺς ἰσχνοὺς τιτθοὺς
<span class="lb" data-page="17b.845" data-line="17" id="l17b.845.17"></span>προηγεῖσθαι. ὁ μὲν γὰρ ἕπεσθαι λέγων τῇ τῶν τιτθῶν
<span class="pb" data-page="17b.846" id="p17b.846"></span>
<span class="lb" data-page="17b.846" data-line="1" id="l17b.846.1"></span>ἰσχνότητι τὴν διαφθορὰν, οὗτος ἀποφαίνεται τοῦτο μόνον
<span class="lb" data-page="17b.846" data-line="2" id="l17b.846.2"></span>σημεῖον εἶναι τῆς μελλούσης φθορᾶς· ὁ δὲ ταῖς μελλούσαις
<span class="lb" data-page="17b.846" data-line="3" id="l17b.846.3"></span>διαφθείρειν λέγων τοὺς τιτθοὺς ἰσχνοὺς γίνεσθαι οὐ μόνον
<span class="lb" data-page="17b.846" data-line="4" id="l17b.846.4"></span>ἔοικεν ἐνδείκνυσθαι τοῦτο προηγεῖσθαι διαφορὰν τῶν ἐμβρύων.
<span class="lb" data-page="17b.846" data-line="5" id="l17b.846.5"></span>ἐπισκεπτέον οὖν ἀκριβέστερόν ἐστι καὶ παραφυλακτέον
<span class="lb" data-page="17b.846" data-line="6" id="l17b.846.6"></span>ἐπ’ αὐτῶν φαινομένων κατὰ τὰς κυούσας, εἰ μή ποτ’
<span class="lb" data-page="17b.846" data-line="7" id="l17b.846.7"></span>ἄλλως διαφθείρουσιν, ἀλλ’ ἀεὶ μετὰ τοῦ προηγήσασθαι τὴν
<span class="lb" data-page="17b.846" data-line="8" id="l17b.846.8"></span>ἰσχνότητα τῶν τιτθῶν ἢ ταῖς πηδησάσαις ἢ ταῖς μέγα βοησάσαις
<span class="lb" data-page="17b.846" data-line="9" id="l17b.846.9"></span>ἢ θυμωθείσαις ἢ φοβηθείσαις ἐξαίφνης ἰσχυρῶς ἐγχωρεῖ
<span class="lb" data-page="17b.846" data-line="10" id="l17b.846.10"></span>ποτὲ μὲν μὴ προηγήσασθαι τὴν ἰσχνότητα τῶν τιτθῶν,
<span class="lb" data-page="17b.846" data-line="11" id="l17b.846.11"></span>ἐγχωρεῖ δὲ καὶ ταῖς διὰ πυρετοῦ μέγεθος ἢ ἐρυσιπέλατος
<span class="lb" data-page="17b.846" data-line="12" id="l17b.846.12"></span>ἐν ταῖς ὑστέραις γενομένου ἢ καὶ διὰ τὸ μυξῶδες τῶν κοτυληδόνων
<span class="lb" data-page="17b.846" data-line="13" id="l17b.846.13"></span>ἤ τι τοιοῦτον ἕτερον ἀκολουθῆσαι φθορὰν ἄνευ
<span class="lb" data-page="17b.846" data-line="14" id="l17b.846.14"></span>τῆς τῶν τιτθῶν ἰσχνότητος. Ἱπποκράτης μὲν γὰρ ἔοικεν
<span class="lb" data-page="17b.846" data-line="15" id="l17b.846.15"></span>ὑπολαμβάνειν ἀεὶ προηγεῖσθαι, καί μοι παραφυλάττοντι πολλάκις
<span class="lb" data-page="17b.846" data-line="16" id="l17b.846.16"></span>ἐφάνησαν ἐπὶ τῶν προειρημένων αἰτίων τῆς φθορᾶς
<span class="lb" data-page="17b.846" data-line="17" id="l17b.846.17"></span>οἱ τιτθοὶ προισχνούμενοι. μήποτε οὖν ὅταν ἄνευ τῶν τοιούτων
<span class="lb" data-page="17b.846" data-line="18" id="l17b.846.18"></span>τινὸς αἰτίων ἡ τῶν τιτθῶν ἰσχνότης γένηται, τὴν ἔνδειαν
<span class="pb" data-page="17b.847" id="p17b.847"></span>
<span class="lb" data-page="17b.847" data-line="1" id="l17b.847.1"></span>τοῦ αἵματος αἰτιατέον ἐστὶ ἐν ταῖς κοιναῖς φλεψὶ
<span class="lb" data-page="17b.847" data-line="2" id="l17b.847.2"></span>τιτθῶν τε καὶ ὑστερῶν, ἃς ἔφη διὰ τὴν ἀτροφίαν φθείρεσθαι
<span class="lb" data-page="17b.847" data-line="3" id="l17b.847.3"></span>τὸ ἔμβρυον. ἐπὶ δὲ ταῖς ἄλλαις αἰτίαις ἐφ’ αἷς ἤτοι
<span class="lb" data-page="17b.847" data-line="4" id="l17b.847.4"></span>γε ἀποθνήσκει τι παθὼν ἢ ἀποῤῥήγνυται τὸ ἔμβρυον, ὅταν
<span class="lb" data-page="17b.847" data-line="5" id="l17b.847.5"></span>οἱ περιέχοντες αὐτὸ ὑμένες διασπῶνται τῆς φύσεως ἀναστομούσης
<span class="lb" data-page="17b.847" data-line="6" id="l17b.847.6"></span>τὰς μήτρας ὠδῖνάς τε ἐγειρούσης, ῥοπὴν γίνεσθαι
<span class="lb" data-page="17b.847" data-line="7" id="l17b.847.7"></span>διὰ ταῦτα τοῦ αἵματος ἐπὶ τὰ γεννητικὰ μόρια. κοινὸς
<span class="lb" data-page="17b.847" data-line="8" id="l17b.847.8"></span>γάρ τίς ἐστιν οὗτος<span class="milestone ed2page" data-n="9.227" data-unit="ed2page" id="ed2page.9.227"></span> ὁ λόγος, ἐφ’ ὧν ἡ φύσις
<span class="lb" data-page="17b.847" data-line="9" id="l17b.847.9"></span>ἐκκρίνει τι μετὰ βίας, ὡς τὴν ῥοπὴν ἐκεῖσε γίνεσθαι τοῦ
<span class="lb" data-page="17b.847" data-line="10" id="l17b.847.10"></span>τε αἵματος καὶ τοῦ πνεύματος, οἷς ὥσπερ τισὶν ὀργάνοις
<span class="lb" data-page="17b.847" data-line="11" id="l17b.847.11"></span>χρωμένη διωθεῖται τὰ λυποῦντα βίᾳ. κατὰ τοῦτο γοῦν καὶ
<span class="lb" data-page="17b.847" data-line="12" id="l17b.847.12"></span>τοῖς ὀδυνωμένοις μορίοις ἐπιγίνονται φλεγμοναὶ τῆς φύσεως
<span class="lb" data-page="17b.847" data-line="13" id="l17b.847.13"></span>μὲν ἐκκρῖναί τε καὶ διώσασθαι σπευδούσης τὸ τὴν ὀδύνην
<span class="lb" data-page="17b.847" data-line="14" id="l17b.847.14"></span>ἐργαζόμενον. ἵνα δὲ τοῦτο πράξῃ πληρούσης αἵματός τε
<span class="lb" data-page="17b.847" data-line="15" id="l17b.847.15"></span>καὶ πνεύματος αὐτό. ταῦτα μὲν οὖν ἐς τὸ πρότερον μέρος
<span class="lb" data-page="17b.847" data-line="16" id="l17b.847.16"></span>τοῦ ἀφορισμοῦ λελέχθω μοι· τὰ δ’ ἑξῆς αὐτῷ τὸ δεύτερον,
<span class="lb" data-page="17b.847" data-line="17" id="l17b.847.17"></span>ἐν ᾧ διαθέσεως ἐναντίας μέμνηται τῶν τιτθῶν, ἐστὶ τοιοῦτον.
<span class="lb" data-page="17b.847" data-line="18" id="l17b.847.18"></span>ἢν δὲ πάλιν, φησὶν, οἱ μασθοὶ γίνωνται σκληροί. σημαίνοντος
<span class="pb" data-page="17b.848" id="p17b.848"></span>
<span class="lb" data-page="17b.848" data-line="1" id="l17b.848.1"></span>δὲ τοῦ πάλιν ἐν ταῖς τοιαύταις ῥήσεσι δύο, τὸ
<span class="lb" data-page="17b.848" data-line="2" id="l17b.848.2"></span>μὲν ἕτερον ὃ συνῆπται τῇ προειρημένῃ διαθέσει, τὸ δ’
<span class="lb" data-page="17b.848" data-line="3" id="l17b.848.3"></span>ἕτερον ὅπερ καὶ δι’ ἄλλης λέξεως εἰώθασιν ἔμπαλιν λέγειν,
<span class="lb" data-page="17b.848" data-line="4" id="l17b.848.4"></span>ἀληθέστερόν γέ μοι φαίνεται καὶ κατὰ τὴν Ἱπποκράτους
<span class="lb" data-page="17b.848" data-line="5" id="l17b.848.5"></span>εἶναι γνώμην τὸ δεύτερον σημαινόμενον, ἵν’ ᾖ τὸ καθ’ ὅλον
<span class="lb" data-page="17b.848" data-line="6" id="l17b.848.6"></span>τὸν ἀφορισμὸν λεγόμενον τοιοῦτον· οἱ μὲν ἰσχνοὶ τιτθοὶ
<span class="lb" data-page="17b.848" data-line="7" id="l17b.848.7"></span>πάντως προηγοῦνται τῆς διαφθορᾶς τῶν ἐμβρύων καὶ οὐχ
<span class="lb" data-page="17b.848" data-line="8" id="l17b.848.8"></span>οἷόν τε διαφθαρῆναι ταῦτα μὴ προϊσχνωθέντων αὐτῶν. οἱ
<span class="lb" data-page="17b.848" data-line="9" id="l17b.848.9"></span>μέντοι σκληροὶ φθορὰν μὲν οὐ σημαίνουσιν, ὀδύνη δέ τις
<span class="lb" data-page="17b.848" data-line="10" id="l17b.848.10"></span>ἀκόλουθον αὐτοῖς τῶν εἰρημένων μορίων, ἵν’ ὥσπερ ἐνδείας
<span class="lb" data-page="17b.848" data-line="11" id="l17b.848.11"></span>αἵματος ἰσχνότεροι τιτθοὶ τὴν ἔνδειξιν ἔχωσιν, οὕτω πλήθους
<span class="lb" data-page="17b.848" data-line="12" id="l17b.848.12"></span>οἱ σκληροὶ διαφέροντες δηλονότι τῶν ὀλίγον ἔμπροσθεν
<span class="lb" data-page="17b.848" data-line="13" id="l17b.848.13"></span>εἰρημένων τῶν στερεῶν. ἐφ’ ὧν πάλιν ἀποτιθεμένης
<span class="lb" data-page="17b.848" data-line="14" id="l17b.848.14"></span><span class="milestone ed1page" data-n="5.295" data-unit="ed1page" id="ed1page.5.295"></span>τῆς φύσεως εἴς τινα μόρια τὸ περιττὸν, ὀδυνᾶται μὲν
<span class="lb" data-page="17b.848" data-line="15" id="l17b.848.15"></span>ἐκεῖνα, τὸ δ’ ἔμβρυον ἀβλαβὲς διαμένει. ζητηθήσεται δὲ
<span class="lb" data-page="17b.848" data-line="16" id="l17b.848.16"></span>ἐνθάδε διὰ τίνα αἰτίαν οὐδέποτε τῷ τῆς μήτρας σώματι
<span class="lb" data-page="17b.848" data-line="17" id="l17b.848.17"></span>τὸ περιττὸν ἡ φύσις ἐναποτίθεται καὶ ποιήσει φλεγμονὴν ἢ
<span class="lb" data-page="17b.848" data-line="18" id="l17b.848.18"></span>διὰ τί φλεγμηνάσης τῆς μήτρας φθαρήσεται τὸ ἔμβρυον·
<span class="pb" data-page="17b.849" id="p17b.849"></span>
<span class="lb" data-page="17b.849" data-line="1" id="l17b.849.1"></span>ἢ τὸ λεγόμενον ὑπὸ Ἱπποκράτους ἕτερόν ἐστιν; οὐ γὰρ ὅτι
<span class="lb" data-page="17b.849" data-line="2" id="l17b.849.2"></span>μηδέποτε τοῖς σκληροῖς τιτθοῖς ἕπεται φθορὰ τῶν ἐμβρύων
<span class="lb" data-page="17b.849" data-line="3" id="l17b.849.3"></span>εἰρηκέναι νομιστέον αὐτὸν, ἀλλ’ ὅτι μὴ διὰ παντὸς ὥσπερ
<span class="lb" data-page="17b.849" data-line="4" id="l17b.849.4"></span>ἐπὶ τῶν ἰσχνῶν, ἀλλ’ ἐὰν εἰς ἕτερον μόριον ἀπωθῆται τὸ
<span class="lb" data-page="17b.849" data-line="5" id="l17b.849.5"></span>περιττὸν ἡ φύσις, ὃ διὰ τῆς ὀδύνης γνωριοῦμεν, οὐκ ἔστι
<span class="lb" data-page="17b.849" data-line="6" id="l17b.849.6"></span>φθορὰ, γενήσεται πάλιν ὁ σύμπας λόγος, ἐὰν οὕτως ἀκούσωμεν,
<span class="lb" data-page="17b.849" data-line="7" id="l17b.849.7"></span>τοιοῦτος· τῶν φθείρειν μελλουσῶν ἰσχνοὶ μὲν ἀεὶ
<span class="lb" data-page="17b.849" data-line="8" id="l17b.849.8"></span>προηγοῦνται οἱ τιτθοὶ, σκληροὶ δὲ καὶ πλήρεις οὐκ ἀεί.
<span class="lb" data-page="17b.849" data-line="9" id="l17b.849.9"></span>τοὐπίπαν γὰρ ἐπὶ τῶν τοιούτων εἰς ἕτερόν τι μόριον ἡ φύσις
<span class="lb" data-page="17b.849" data-line="10" id="l17b.849.10"></span>ἐναποτίθεται τὸ περιττόν. εἴ γε μὴν ἐπὶ τὰς μήτρας
<span class="lb" data-page="17b.849" data-line="11" id="l17b.849.11"></span>αὐτὸ διώσαιτο γενήσονται καὶ τότε πάντως ἰσχνοί. κατὰ
<span class="lb" data-page="17b.849" data-line="12" id="l17b.849.12"></span>γὰρ τὴν Ἱπποκράτους γνώμην, ὡς ἔοικεν, εἰ καὶ δι’ ἕτερόν
<span class="lb" data-page="17b.849" data-line="13" id="l17b.849.13"></span>τι καὶ μὴ διὰ τὴν ἔνδειαν τῆς τροφῆς ὁ ἐκτρωσμὸς γένοιτο,
<span class="lb" data-page="17b.849" data-line="14" id="l17b.849.14"></span>προηγήσεται πάντως ἡ ἰσχνότης τῶν τιτθῶν δι’ ἣν εἶπον
<span class="lb" data-page="17b.849" data-line="15" id="l17b.849.15"></span>αἰτίαν, ὥστε κἂν δι’ ὑγρότητα τῶν κοτυληδόνων ἀποῤῥυήσεται
<span class="lb" data-page="17b.849" data-line="16" id="l17b.849.16"></span>τὸ κύημα καὶ τότε διωθουμένης αὐτὸ τῆς φύσεως
<span class="lb" data-page="17b.849" data-line="17" id="l17b.849.17"></span>εἰς ἔκκρισιν ἡ ῥοπὴ τοῦ αἵματος ἐπὶ τὰς μήτρας ἔσται καὶ
<span class="pb" data-page="17b.850" id="p17b.850"></span>
<span class="lb" data-page="17b.850" data-line="1" id="l17b.850.1"></span>κατὰ τοῦτο καὶ οἱ τιτθοὶ τῆς ἔμπροσθεν καταστάσεως ἰσχνότεροι
<span class="lb" data-page="17b.850" data-line="2" id="l17b.850.2"></span>γενήσονται.
</p>
<span class="lb rule" data-page="17b.850" data-line="3" id="l17b.850.3"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:5.59">
<span class="pb page1" data-page="17b.857" id="p17b.857"></span>
<span class="milestone ed1page page1" data-n="5.296" data-unit="ed1page" id="ed1page.5.296"></span>
<span class="milestone ed2page page1" data-n="9.231" data-unit="ed2page" id="ed2page.9.231"></span>
<span class="lb head" data-page="17b.857" data-line="1" id="l17b.857.1"></span>
            <blockquote class="quote lemma">
<span class="lb" data-page="17b.857" data-line="2" id="l17b.857.2"></span>Γυνὴ ἢν μὴ λαμβάνει ἐν γαστρὶ, βούλῃ δὲ εἰδέναι εἰ λήψεται,
<span class="lb" data-page="17b.857" data-line="3" id="l17b.857.3"></span>περικαλύψας ἱματίοισι θυμία κάτωθεν. κἢν μὲν
<span class="lb" data-page="17b.857" data-line="4" id="l17b.857.4"></span>πορεύεσθαί σοι δοκέῃ ἡ ὀδμὴ διὰ τοῦ σώματος ἐς τὰς
<span class="lb" data-page="17b.857" data-line="5" id="l17b.857.5"></span>ῥῖνας καὶ ἐς τὸ στόμα, γίνωσκε ὅτι αὐτὴ οὐ δι’ ἑαυτὴν
<span class="lb" data-page="17b.857" data-line="6" id="l17b.857.6"></span>ἄγονός ἐστιν.
</blockquote>
<span class="lb rule" data-page="17b.857" data-line="7" id="l17b.857.7"></span>
            <p>
<span class="lb" data-page="17b.857" data-line="8" id="l17b.857.8"></span>Τὸ θυμία ῥῆμα τῆς ὕλης ἐνδεικτικόν ἐστι τῆς θυμιᾶσθαι
<span class="lb" data-page="17b.857" data-line="9" id="l17b.857.9"></span>πεφυκυίας, λιβανωτοῦ δηλονότι καὶ σμύρνης καὶ στύρακος
<span class="lb" data-page="17b.857" data-line="10" id="l17b.857.10"></span>ὅσα τ’ ἄλλα, θερμὰ μὲν τὴν κρᾶσιν, εὐώδη δ’ ἱκανῶς.
<span class="lb" data-page="17b.857" data-line="11" id="l17b.857.11"></span>βούλεται γὰρ εἰς ὅλον ἀνενεχθῆναι τὸ σῶμα τὴν ἀπ’ αὐτῶν
<span class="lb" data-page="17b.857" data-line="12" id="l17b.857.12"></span>δύναμιν, ἵνα καὶ κατὰ τὸ στόμα καὶ κατὰ τοὺς μυκτῆρας
<span class="lb" data-page="17b.857" data-line="13" id="l17b.857.13"></span>αὐτῆς γενομένης αἴσθηται σαφῶς ἡ γυνή. μόναις οὖν ἐκείναις
<span class="lb" data-page="17b.857" data-line="14" id="l17b.857.14"></span>οὐ διαδοθήσεται πρὸς ὅλον τὸ σῶμα τῶν θυμιαμάτων
<span class="lb" data-page="17b.857" data-line="15" id="l17b.857.15"></span>ἡ ποιότης, ὅσαις σκληρὸν ἢ πυκνόν ἐστι τὸ τῆς ὑστέρας
<span class="lb" data-page="17b.857" data-line="16" id="l17b.857.16"></span>σῶμα. τοιοῦτον δὲ ὂν οὐκ ἐπιτήδειον εἰς τὰς συλλήψεις
<span class="lb" data-page="17b.857" data-line="17" id="l17b.857.17"></span>ἐστὶν, ὡς καὶ αὐτὸς μικρὸν ὕστερον ἐρεῖ· ὁκόσαι ψυχρὰς
<span class="lb" data-page="17b.857" data-line="18" id="l17b.857.18"></span>καὶ πυκνὰς ἔχουσι τὰς μήτρας οὐ κυΐσκουσι. τὸ δ’ ἐπὶ
<span class="lb" data-page="17b.857" data-line="19" id="l17b.857.19"></span>τῇ τελευτῇ τοῦ ἀφορισμοῦ γεγραμμένον, ἐν ᾧ φησι, γίνωσκε
<span class="pb" data-page="17b.858" id="p17b.858"></span>
<span class="lb" data-page="17b.858" data-line="1" id="l17b.858.1"></span>ὅτι οὐ δι’ ἑαυτὴν ἄγονός ἐστι, ἐνδεικτικόν ἐστι τῆς χρείας
<span class="lb" data-page="17b.858" data-line="2" id="l17b.858.2"></span>αὐτοῦ. πολλάκις γὰρ ἕνεκα διαμονῆς γένους ἤτοι γε ἱερατικοῦ
<span class="lb" data-page="17b.858" data-line="3" id="l17b.858.3"></span>τινὸς ἢ βασιλικοῦ σπουδάζουσιν αἱ πόλεις ἔκγονα
<span class="lb" data-page="17b.858" data-line="4" id="l17b.858.4"></span>ἔχειν ἀνδρῶν ἢ γυναικῶν, εἰς οὓς ἂν ἔτι μόνους καθεστήκει
<span class="lb" data-page="17b.858" data-line="5" id="l17b.858.5"></span>τὸ γένος. εἶθ’ ὅταν αἱ γυναῖκες μὴ κυΐσκωσι, ζήτησις
<span class="lb" data-page="17b.858" data-line="6" id="l17b.858.6"></span>γίγνεται δι’ ὁπότερον αὐτὸ συμβαίνει τοῦτο. καὶ ταύτην
<span class="lb" data-page="17b.858" data-line="7" id="l17b.858.7"></span>αἰνίττεται τὴν τέχνην εἶναι ταῖς ἀγαθαῖς προμνηστρίαις
<span class="lb" data-page="17b.858" data-line="8" id="l17b.858.8"></span>ὁ Πλάτων ἐν Θεαιτήτῳ. λεχθήσεται δ’ ὁ σύμπας λόγος
<span class="lb" data-page="17b.858" data-line="9" id="l17b.858.9"></span>ὀλίγον ὕστερον, ὅταν ἅπαντας ἐξηγησώμεθα τοὺς διαφέροντας
<span class="lb" data-page="17b.858" data-line="10" id="l17b.858.10"></span>εἰς αὐτὸν ἀφορισμούς.
</p>
<span class="lb rule" data-page="17b.858" data-line="11" id="l17b.858.11"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:5.64">
<span class="pb page1" data-page="17b.872" id="p17b.872"></span>
<span class="milestone ed1page page1" data-n="5.298" data-unit="ed1page" id="ed1page.5.298"></span>
<span class="milestone ed2page page1" data-n="9.237" data-unit="ed2page" id="ed2page.9.237"></span>
<span class="lb head" data-page="17b.872" data-line="5" id="l17b.872.5"></span>
            <blockquote class="quote lemma">
<span class="lb" data-page="17b.872" data-line="6" id="l17b.872.6"></span>Γάλα διδόναι κεφαλαλγέουσι καὶ πυρεταίνουσι κακὸν καὶ
<span class="lb" data-page="17b.872" data-line="7" id="l17b.872.7"></span>οἶσιν ὑποχόνδρια μετέωρα διαβορβορύζοντα καὶ τοῖσι διψώδεσι.
<span class="lb" data-page="17b.872" data-line="8" id="l17b.872.8"></span>κακὸν δὲ καὶ οἶσι χολώδεες αἱ ὑποχωρήσιες καὶ
<span class="lb" data-page="17b.872" data-line="9" id="l17b.872.9"></span>ἐν τοῖσι ὀξέσι πυρετοῖσιν ἐοῦσι καὶ οἶσιν ἂν αἵματος
<span class="lb" data-page="17b.872" data-line="10" id="l17b.872.10"></span>πολλοῦ διαχώρησις γέγονεν. ἁρμόζει δὲ τοῖσι φθινώδεσι
<span class="lb" data-page="17b.872" data-line="11" id="l17b.872.11"></span>μὴ λίην πολλῷ πυρέσσουσι διδόναι γάλα καὶ ἐν πυρετοῖσι
<span class="lb" data-page="17b.872" data-line="12" id="l17b.872.12"></span>μακροῖσι καὶ βληχροῖσι, μηδενὸς τῶν προειρημένων
<span class="lb" data-page="17b.872" data-line="13" id="l17b.872.13"></span>σημείων παρεόντος, παρὰ λόγον δὲ ἐκτετηκόσι.
</blockquote>
<span class="lb rule" data-page="17b.872" data-line="14" id="l17b.872.14"></span>
            <p>
<span class="lb" data-page="17b.872" data-line="15" id="l17b.872.15"></span>Ὅτι τὸ γάλα ταχέως ἀλλοιοῦται διττὴν ἔχει τὴν ἀλλοίωσιν,
<span class="lb" data-page="17b.872" data-line="16" id="l17b.872.16"></span>ὅταν μὲν ὁμιλῇ πλείονι θερμασίᾳ, κνισούμενον
<span class="lb" data-page="17b.872" data-line="17" id="l17b.872.17"></span>εὐθέως, ὅταν δ’ ὀλίγῃ, ταχέως ὀξυνόμενον, ἔνεστι μέν σοι
<span class="pb" data-page="17b.873" id="p17b.873"></span>
<span class="lb" data-page="17b.873" data-line="1" id="l17b.873.1"></span>κατανοῆσαι τοῦτο ἐπὶ πυρὸς ἕψοντι παραχρῆμα μετὰ τὸ
<span class="lb" data-page="17b.873" data-line="2" id="l17b.873.2"></span>τῶν τιτθῶν ἐκπεσεῖν αὐτὸ, τοῦτο δὲ ἐν τῷ κεῖσθαι καθ’
<span class="lb" data-page="17b.873" data-line="3" id="l17b.873.3"></span>ἑαυτό. τῷ μὲν γὰρ ἑψομένῳ ἡ πρὸς τὸ κνισῶδες ἀποτυχία,
<span class="lb" data-page="17b.873" data-line="4" id="l17b.873.4"></span>τῷ δ’ ἀποκειμένῳ ὀξύνεται πάντως ἤτοι θᾶττον ἢ
<span class="lb" data-page="17b.873" data-line="5" id="l17b.873.5"></span>βραδύτερον. οὕτω δὲ κἀπὶ τῶν ὑγιαινόντων, εἰ μὴ πεφθείη
<span class="lb" data-page="17b.873" data-line="6" id="l17b.873.6"></span>καλῶς, τοῖς μὲν ὀξύνεται, τοῖς δὲ κνισοῦται. κατὰ μὲν γὰρ
<span class="lb" data-page="17b.873" data-line="7" id="l17b.873.7"></span>τὴν ψυχροτέραν κοιλίην ὀξύνεται πάντως ἤτοι θᾶττον ἢ
<span class="lb" data-page="17b.873" data-line="8" id="l17b.873.8"></span>βραδύτερον, κατὰ δὲ τὴν θερμοτέραν κνισοῦται. τὸ μέντοι
<span class="lb" data-page="17b.873" data-line="9" id="l17b.873.9"></span>καλῶς πεφθὲν γάλα τρόφιμόν τ’ ἐστὶ καὶ εὔχυμον. ἐν
<span class="lb" data-page="17b.873" data-line="10" id="l17b.873.10"></span>αὐτῷ δὲ τῷ πέττεσθαι καὶ τούτοις ἐξαίρει τε τὰ ὑποχόνδρια
<span class="lb" data-page="17b.873" data-line="11" id="l17b.873.11"></span>καὶ κεφαλῆς ἅπτεται. ταῦτα μὲν οὖν αὐτοῦ τὰ ἔργα
<span class="lb" data-page="17b.873" data-line="12" id="l17b.873.12"></span>καὶ τὰ πάθη κἀπὶ τῶν ὑγιαινόντων θεάσῃ· τὰ δ’ ἐπὶ
<span class="lb" data-page="17b.873" data-line="13" id="l17b.873.13"></span>τῶν νοσούντων<span class="milestone ed2page" data-n="9.238" data-unit="ed2page" id="ed2page.9.238"></span> ὁ Ἱπποκράτης διεξέρχεται, φαινόμενα
<span class="lb" data-page="17b.873" data-line="14" id="l17b.873.14"></span>μὲν ἑκάστοτε καὶ διὰ τῆς αὐτῶν ἐκείνων πείρας
<span class="lb" data-page="17b.873" data-line="15" id="l17b.873.15"></span>καὶ τὰ πρὸ τῆς ἐμπειρίας γιγνώσκεσθαι δυνάμενα. ὅπου
<span class="lb" data-page="17b.873" data-line="16" id="l17b.873.16"></span>γὰρ ἐπὶ τῶν ἀμέμπτως ὑγιαινόντων ἴσμεν αὐτὸ κεφαλαλγές
<span class="lb" data-page="17b.873" data-line="17" id="l17b.873.17"></span>τε ἅμα καὶ φυσῶδες ὑποχονδρίων ὑπάρχον, οὐδὲν δὴ θαυμαστὸν
<span class="lb" data-page="17b.873" data-line="18" id="l17b.873.18"></span>ἐπινοεῖν ὡς τοῖς ἤδη κεφαλαλγοῦσιν ἢ μετέωρα τὰ
<span class="pb" data-page="17b.874" id="p17b.874"></span>
<span class="lb" data-page="17b.874" data-line="1" id="l17b.874.1"></span>ὑποχόνδρια ἔχουσιν ἐναντιώτατόν ἐστι. καλῶς δὲ εἶπεν ὑποχόνδρια
<span class="lb" data-page="17b.874" data-line="2" id="l17b.874.2"></span>μετέωρα, καίτοι δυνάμενος εἰπεῖν ἐμπεφυσημένα καὶ
<span class="lb" data-page="17b.874" data-line="3" id="l17b.874.3"></span>φυσώδη. οὐ γὰρ ταῦτα μόνον τὸ γάλα βλάπτειν πέφυκεν,
<span class="lb" data-page="17b.874" data-line="4" id="l17b.874.4"></span>ἀλλὰ καὶ τἄλλα πάντα τὰ ὁπωσοῦν ἄλλως μετέωρα κατά τι
<span class="lb" data-page="17b.874" data-line="5" id="l17b.874.5"></span>φλεγμονῶδες ἢ ἐρυσιπελατῶδες ἢ σκιρρῶδες ἢ οἰδηματῶδες
<span class="lb" data-page="17b.874" data-line="6" id="l17b.874.6"></span>πάθος. ἔτι δὲ δὴ μᾶλλον ἂν ἀπόστημα μηδέπω συνεῤῥηγμένον
<span class="lb" data-page="17b.874" data-line="7" id="l17b.874.7"></span>ᾖ καθ’ ὑποχόνδριον, οὐκ ἀγαθὸν οὐδὲ τούτοις τὸ
<span class="lb" data-page="17b.874" data-line="8" id="l17b.874.8"></span>γάλα. τά μὲν οὖν τοιαῦτα πάντα δι’ ἑνὸς ὀνόματος ἐδήλωσεν
<span class="lb" data-page="17b.874" data-line="9" id="l17b.874.9"></span>εἰπὼν ὑποχόνδρια μετέωρα. βλάπτεσθαι δέ φησι καὶ
<span class="lb" data-page="17b.874" data-line="10" id="l17b.874.10"></span>διαβορβορύζοντα πρὸ τοῦ γάλακτος, ἕτερα μὲν ὄντα τῶν
<span class="lb" data-page="17b.874" data-line="11" id="l17b.874.11"></span>ἐμπεφυσημένων καὶ τεταμένων, φυσώδη γε μὴν καὶ ταῦτα
<span class="lb" data-page="17b.874" data-line="12" id="l17b.874.12"></span>καὶ πνευματώδη. μείζων μὲν οὖν ἡ βλάβη τοῖς διατεταμένοις
<span class="lb" data-page="17b.874" data-line="13" id="l17b.874.13"></span>ὑποχονδρίοις, ἐλάττων δὲ τοῖς διαβορβορύζουσιν, ἀλλ’
<span class="lb" data-page="17b.874" data-line="14" id="l17b.874.14"></span>ὅμως οὐδὲ τούτοις ἐστὶ τὸ γάλα χρήσιμον, ὀξύνεται γὰρ ἐπ’
<span class="lb" data-page="17b.874" data-line="15" id="l17b.874.15"></span>αὐτῶν. ὀῤῥὸν μέντοι γάλακτος ἡδύνοντες ἁλσὶ καὶ μέλιτι
<span class="lb" data-page="17b.874" data-line="16" id="l17b.874.16"></span>πολλοῖς τῶν τοιούτων ἐδώκαμεν, ὀνίνανται γὰρ ὑπιούσης
<span class="lb" data-page="17b.874" data-line="17" id="l17b.874.17"></span>αὐτοῖς τῆς γαστρός· καὶ τοῖς διψώδεσι κακὸν εἶναί φησι
<span class="lb" data-page="17b.874" data-line="18" id="l17b.874.18"></span>τὸ γάλα, κνισοῦται γὰρ ἐπ’ <span class="milestone ed1page" data-n="5.299" data-unit="ed1page" id="ed1page.5.299"></span>αὐτῶν, ἐάν τε φύσει
<span class="pb" data-page="17b.875" id="p17b.875"></span>
<span class="lb" data-page="17b.875" data-line="1" id="l17b.875.1"></span>διψῶσιν, ἐάν τε καὶ κατὰ τὸν καιρόν τινα γεννηθῶσι. καὶ
<span class="lb" data-page="17b.875" data-line="2" id="l17b.875.2"></span>μὲν δὴ ὅσαι διαχωροῦσι χολώδη καὶ τούτοις ἐγὼ φαίην ἂν
<span class="lb" data-page="17b.875" data-line="3" id="l17b.875.3"></span>τὸ γάλα κνισῶδες, οὐχ ἧττον δὲ καὶ τοῖς ἐμοῦσι τοιαῦτα.
<span class="lb" data-page="17b.875" data-line="4" id="l17b.875.4"></span>καθόλου γὰρ ἐμάθομεν ὡς ἀλλοιοῦται τάχιστα πρὸς ἁπάντων
<span class="lb" data-page="17b.875" data-line="5" id="l17b.875.5"></span>τῶν θερμῶν αἰτίων ἐπὶ τὸ κνισῶδες. εἰκότως οὖν
<span class="lb" data-page="17b.875" data-line="6" id="l17b.875.6"></span>βλαβερὸν καὶ τοῖς ὀξέως πυρέττουσι. καί μοι δοκεῖ βέλτιον
<span class="lb" data-page="17b.875" data-line="7" id="l17b.875.7"></span>ἂν ἡ λέξις οὕτως ἔχειν, κακὸν δὲ καὶ οἶσι χολώδεις ὑποχωρήσιες
<span class="lb" data-page="17b.875" data-line="8" id="l17b.875.8"></span>καὶ τοῖς ὀξέσι πυρετοῖσιν ἐοῦσιν. οὐ γὰρ ἐπὶ
<span class="lb" data-page="17b.875" data-line="9" id="l17b.875.9"></span>τούτων ἀμφοτέρων μόνον βλαβερόν ἐστιν, ἀλλὰ καὶ καθ’
<span class="lb" data-page="17b.875" data-line="10" id="l17b.875.10"></span>ἑκάτερον ἰδίᾳ. ταῦτα μὲν οὖν τὰ πάθη βλάπτει τὸ γάλα
<span class="lb" data-page="17b.875" data-line="11" id="l17b.875.11"></span>μεγάλως, τὰ δ’ ἐφεξῆς ὠφελεῖ, περὶ ὧν ὁ Ἱπποκράτης οὕτως
<span class="lb" data-page="17b.875" data-line="12" id="l17b.875.12"></span>ἔγραψεν, ἁρμόζει δὲ φθινώδεσι μὴ λίην πολλῷ πυρέττουσι
<span class="lb" data-page="17b.875" data-line="13" id="l17b.875.13"></span>διδόναι, περὶ τῶν φθινωδῶν γὰρ ποιεῖται τὸν λόγον
<span class="lb" data-page="17b.875" data-line="14" id="l17b.875.14"></span>πρῶτον. ἀκουστέον δ’ οὕτως ὀνομάζειν αὐτὸν ἐκείνους ὅσοι
<span class="lb" data-page="17b.875" data-line="15" id="l17b.875.15"></span>νοσοῦσι φθόην, τοὺς δ’ ἄλλους ἐκτετηκότας ἐφεξῆς ἐρεῖ κατὰ
<span class="lb" data-page="17b.875" data-line="16" id="l17b.875.16"></span>τὴν λέξιν, ἧς ἡ ἀρχὴ, καὶ ἐν πυρετοῖσι βληχροῖσι καὶ μακροῖσι·
<span class="lb" data-page="17b.875" data-line="17" id="l17b.875.17"></span>κοινὸν δ’ ἐπὶ πάντων ὅσοι γάλακτος χρῄζουσι τὸ
<span class="pb" data-page="17b.876" id="p17b.876"></span>
<span class="lb" data-page="17b.876" data-line="1" id="l17b.876.1"></span>δεῖσθαι τροφῆς εὐχύμου τε ἅμα καὶ ταχέως ἀναδιδομένης.
<span class="lb" data-page="17b.876" data-line="2" id="l17b.876.2"></span>καὶ οὐ δεῖ ταράττεσθαι εἰ τὸ γάλα φαμὲν εὔχυμον, φυσῶδές
<span class="lb" data-page="17b.876" data-line="3" id="l17b.876.3"></span>τι ἔχον. καθόλου γὰρ εὔχυμα λέγομεν εἶναι ὅσα μετὰ
<span class="lb" data-page="17b.876" data-line="4" id="l17b.876.4"></span>τὴν πέψιν εἰς χρηστὸν χυμὸν μεταβάλλει, ἤτοι εἰς αἱματικὸν,
<span class="lb" data-page="17b.876" data-line="5" id="l17b.876.5"></span>οὗτος γὰρ φίλιος ἡμῶν χυμός. διὰ τί δὲ εἰπὼν, ἁρμόζει
<span class="lb" data-page="17b.876" data-line="6" id="l17b.876.6"></span>δὲ φθινώδεσι, προσέθηκε, μὴ λίην πολλῷ πυρέσσουσιν,
<span class="lb" data-page="17b.876" data-line="7" id="l17b.876.7"></span>ἄξιον εἶναί μοι δοκεῖ σκέψεως οὐ μικρᾶς. ἤρκει γὰρ καὶ
<span class="lb" data-page="17b.876" data-line="8" id="l17b.876.8"></span>χωρὶς τοῦ λίην. ἆρ’ οὖν καὶ τοῖς πολλῷ πυρέττουσι μόνοις
<span class="lb" data-page="17b.876" data-line="9" id="l17b.876.9"></span>μὴ διδόναι τὸ γάλα; ἢ τοῖς μὲν λίην πολλῷ πυρέττουσι
<span class="lb" data-page="17b.876" data-line="10" id="l17b.876.10"></span>μόνοις δίδωσιν ἢ παρεγγέγραπται πρός τινος τὸ λίην, ὥσπερ
<span class="lb" data-page="17b.876" data-line="11" id="l17b.876.11"></span>καὶ ἄλλα πολλά; ταυτὶ μὲν οὖν ἐπὶ σχολῆς τις <span class="milestone ed2page" data-n="9.239" data-unit="ed2page" id="ed2page.9.239"></span>ζητείτω.
<span class="lb" data-page="17b.876" data-line="12" id="l17b.876.12"></span>τὸ δὲ τοῖς πολλῷ πυρέττουσι μὴ διδόναι τὸ γάλα
<span class="lb" data-page="17b.876" data-line="13" id="l17b.876.13"></span>παρ’ ἡμῶν ἤδη μαθὼν ἴστω. θαυμάζω δὲ πῶς ἐφ’ ὧν κελεύει
<span class="lb" data-page="17b.876" data-line="14" id="l17b.876.14"></span>διδόναι τὸ γάλα προσέγραψε, μηδ’ ἑνὸς ὧν προείρηται
<span class="lb" data-page="17b.876" data-line="15" id="l17b.876.15"></span>παρόντος, οὐ κατὰ βραχυλογίαν τοῦτο ὂν τῆς ἀφοριστικῆς
<span class="lb" data-page="17b.876" data-line="16" id="l17b.876.16"></span>διδασκαλίας. ἐγινώσκετο γὰρ ἐξ ὧν προειρήκει καὶ
<span class="lb" data-page="17b.876" data-line="17" id="l17b.876.17"></span>μὴ ῥηθὲν ὅτι δοτέον φθινώδεσι καὶ παράλογον ἐκτετηκόσιν,
<span class="pb" data-page="17b.877" id="p17b.877"></span>
<span class="lb" data-page="17b.877" data-line="1" id="l17b.877.1"></span>ἄνευ τοῦ κεφαλαλγεῖν ἢ ὀγκοῦσθαι τὸ ὑποχόνδριον ἢ χολώδεις
<span class="lb" data-page="17b.877" data-line="2" id="l17b.877.2"></span>γίνεσθαι διαχωρήσεις ἢ τῶν ἄλλων τι τῶν τοιούτων
<span class="lb" data-page="17b.877" data-line="3" id="l17b.877.3"></span>ὑπάρχειν αὐτοῖς ἢ οὐχ ἁπλῶς, οὐδὲ ἀεὶ βραχυλογίαν ἀσκεῖν
<span class="lb" data-page="17b.877" data-line="4" id="l17b.877.4"></span>ἔοικεν ὁ Ἱπποκράτης, ἀλλ’ ἐν οἶς μέγα τι τὸ κινδυνευόμενον
<span class="lb" data-page="17b.877" data-line="5" id="l17b.877.5"></span>τῷ ἀμελῶς ἀκουσθέντι διδάσκει, λέγειν ἐπὶ τούτων οὐκ
<span class="lb" data-page="17b.877" data-line="6" id="l17b.877.6"></span>ὀκνεῖ ταῦτα ἐνίοτε δὶς ἢ καὶ τρίς.
</p>
<span class="lb rule" data-page="17b.877" data-line="7" id="l17b.877.7"></span>
          </article>

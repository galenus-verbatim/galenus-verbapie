<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:6.1">
<span class="pb page1" data-page="17b.1" id="p17b.1"></span>
<span class="milestone ed1page page1" data-n="5.300" data-unit="ed1page" id="ed1page.5.300"></span>
<span class="milestone ed2page page1" data-n="9.244" data-unit="ed2page" id="ed2page.9.244"></span>
            <h2>ΙΠΠΟΚΡΑΤΟΥΣ ΑΦΟΡΙΣΜΟΙ ΚΑΙ
<br></br>ΓΑΛΗΝΟΥ ΕΙΣ ΑΥΤΟΥΣ
<br></br>ΥΠΟΜΝΗΜΑΤΑ.
</h2>
<span class="lb head" data-page="17b.1" data-line="1" id="l17b.1.1"></span>
            <blockquote class="quote lemma">
<span class="lb" data-page="17b.1" data-line="2" id="l17b.1.2"></span><span class="milestone ed2page" data-n="9.245" data-unit="ed2page" id="ed2page.9.245"></span>
              <span class="milestone ed1page" data-n="5.300" data-unit="ed1page" id="ed1page.5.300"></span>Ἐν τῇσι λειεντερίῃσιν ὀξυρεγμίη ἐπιγινομένη
<span class="lb" data-page="17b.1" data-line="3" id="l17b.1.3"></span>μὴ πρότερον γινομένη σημεῖον ἀγαθόν.
</blockquote>
<span class="lb rule" data-page="17b.1" data-line="4" id="l17b.1.4"></span>
            <p>
<span class="lb" data-page="17b.1" data-line="5" id="l17b.1.5"></span>Ἡ λειεντερία ταχεῖα διὰ τῆς κοιλίας καὶ τῶν ἐντέρων
<span class="lb" data-page="17b.1" data-line="6" id="l17b.1.6"></span>διέξοδός ἐστι τῶν ἐσθιομένων τε καὶ πινομένων, τοιούτων
<span class="lb" data-page="17b.1" data-line="7" id="l17b.1.7"></span>ὑποχωρούντων ὁποῖα κατεπόθη. συντομώτερον δ’ ἄν τις
<span class="pb" data-page="18a.2" id="p18a.2"></span>
<span class="lb" data-page="18a.2" data-line="1" id="l18a.2.1"></span>αὐτὴν ἀφοριζόμενος εἴποι <span class="milestone ed2page" data-n="9.246" data-unit="ed2page" id="ed2page.9.246"></span>στέρησιν πέψεως, οὔτε
<span class="lb" data-page="18a.2" data-line="2" id="l18a.2.2"></span>κατὰ χροιὰν οὔτε κατὰ σύστασιν ἢ ὀσμὴν ἢ ὅλως ἡντιναοῦν
<span class="lb" data-page="18a.2" data-line="3" id="l18a.2.3"></span>ποιότητα <span class="milestone ed1page" data-n="5.301" data-unit="ed1page" id="ed1page.5.301"></span>γενομένης ἐν τῇ γαστρὶ μεταβολῆς σιτίων.
<span class="lb" data-page="18a.2" data-line="4" id="l18a.2.4"></span>ὠνομάσθη δὲ τὸ πάθος οὕτως ὑπονοησάντων τῶν πρώτως
<span class="lb" data-page="18a.2" data-line="5" id="l18a.2.5"></span>θεμένων τὴν προσηγορίαν αὐτῷ διὰ λειότητα γεγονέναι
<span class="lb" data-page="18a.2" data-line="6" id="l18a.2.6"></span>τῆς ἔνδον ἐπιφανείας τῶν ἐντέρων, δι’ ἣν οὐκέτι ἀντιλαμβάνεται
<span class="lb" data-page="18a.2" data-line="7" id="l18a.2.7"></span>τῶν ἐμπεριεχομένων ἐν αὐτοῖς, ὡς ἂν ὅτε κατὰ φύσιν
<span class="lb" data-page="18a.2" data-line="8" id="l18a.2.8"></span>εἶχε τῇ τραχύτητι κατεχόντων αὐτά. πολλὰ μὲν οὖν
<span class="lb" data-page="18a.2" data-line="9" id="l18a.2.9"></span>καὶ ἄλλα τῶν πρώτως ὀνομασάντων τὰ πράγματα δίκαιον
<span class="lb" data-page="18a.2" data-line="10" id="l18a.2.10"></span>ἐπαινεῖν, οὐ μὴν ἐπί γε ταῖς λειεντερίαις ἀποδέχομαι τοὺς
<span class="lb" data-page="18a.2" data-line="11" id="l18a.2.11"></span>ἄνδρας, ἀγνοήσαντας ὅτι τῆς γαστρὸς αὐτῆς ἔργον ἐστὶ περιπτύσσεσθαί
<span class="lb" data-page="18a.2" data-line="12" id="l18a.2.12"></span>τε τὰ σιτία ἔν τινι χρόνῳ, ὡς σφιγγούσης τε καὶ
<span class="lb" data-page="18a.2" data-line="13" id="l18a.2.13"></span>κατεχούσης αὐτὰ καὶ αὖθις ὠθεῖν κάτω καὶ ὡς ἡ κατὰ τὴν κύστιν
<span class="lb" data-page="18a.2" data-line="14" id="l18a.2.14"></span>γίνεται στραγγουρία, μὴ περιμενούσης ἀθροισθῆναι τὸ
<span class="lb" data-page="18a.2" data-line="15" id="l18a.2.15"></span>οὖρον, ἀλλ’ εὐθὺς ἀποτριβομένης αὐτῆς ἢ ὡς δακνῶδες ἢ ὡς
<span class="lb" data-page="18a.2" data-line="16" id="l18a.2.16"></span>βαρῦνον, οὕτω δὴ καὶ κατὰ τὴν γαστέρα αἱ ταχεῖαι διέξοδοι.
<span class="pb" data-page="18a.3" id="p18a.3"></span>
<span class="lb" data-page="18a.3" data-line="1" id="l18a.3.1"></span>αὗται γὰρ αἰτίαι κοιναὶ ἁπάσης εἰσὶν ἐκκρίσεως. ἃς
<span class="lb" data-page="18a.3" data-line="2" id="l18a.3.2"></span>εἴπερ οἱ πρῶτοι θέμενοι τοὔνομα τῷ πάθει λειεντερίαν ἠπίσταντο,
<span class="lb" data-page="18a.3" data-line="3" id="l18a.3.3"></span>τὴν μὲν περὶ τῆς λειότητος τῶν ἐντέρων ὑπόνοιαν
<span class="lb" data-page="18a.3" data-line="4" id="l18a.3.4"></span>οὐκ ἂν ἐπῄνεσαν, ἀντ’ αὐτῆς δὲ τὴν ἀῤῥωστίαν τῆς γαστρὸς
<span class="lb" data-page="18a.3" data-line="5" id="l18a.3.5"></span>ὅλης καὶ τῶν ἐντέρων ᾐτιάσαντο δι’ ἣν αἰτίαν βαρυνόμενα
<span class="lb" data-page="18a.3" data-line="6" id="l18a.3.6"></span>ταῦτα τὰ μόρια πρὸς τῶν καταποθέντων ἀποτρίβεται διὰ
<span class="lb" data-page="18a.3" data-line="7" id="l18a.3.7"></span>ταχέων αὐτά. δυνατὸν δέ ποτε καὶ διά τινας χυμοὺς δακνώδεις
<span class="lb" data-page="18a.3" data-line="8" id="l18a.3.8"></span>ἐπιπολῆς ἑλκωθέντων αὐτῶν γενέσθαι τὸ πάθος, εἰ
<span class="lb" data-page="18a.3" data-line="9" id="l18a.3.9"></span>καὶ μὴ μεγάλως πεπόνθοι τὰ τῆς δυνάμεως. ἀναγκαῖον γάρ
<span class="lb" data-page="18a.3" data-line="10" id="l18a.3.10"></span>ἐστι καὶ τότε διεξερχομένων τῶν σιτίων ἀνιώμενα τὰ ἡλκωμένα
<span class="lb" data-page="18a.3" data-line="11" id="l18a.3.11"></span>προωθεῖν αὐτὰ κάτω καὶ πέμπειν ἀφ’ ἑαυτῶν ὅτι
<span class="lb" data-page="18a.3" data-line="12" id="l18a.3.12"></span>τάχιστα. τούτου δὲ διὰ πάντων τῶν μορίων γενομένου τό
<span class="lb" data-page="18a.3" data-line="13" id="l18a.3.13"></span>τε τάχος ἀκολουθήσει τῆς διεξόδου καὶ τὸ μηδ’ ἀρχήν
<span class="lb" data-page="18a.3" data-line="14" id="l18a.3.14"></span>τινα πέψεως εἰληφέναι. ἀλλὰ τῇ μὲν τοιαύτῃ λειεντερίᾳ
<span class="lb" data-page="18a.3" data-line="15" id="l18a.3.15"></span>δήξεώς τινος αἴσθησις ἔσται. τῇ δὲ δι’ ἀῤῥωστίαν τῆς
<span class="lb" data-page="18a.3" data-line="16" id="l18a.3.16"></span>κατὰ γαστρὸς καὶ τὰ ἔντερα, χωρὶς ἁπάσης ἀνιαρᾶς αἰσθήσεως
<span class="lb" data-page="18a.3" data-line="17" id="l18a.3.17"></span>γίνεσθαι τὴν ὑποχώρησιν. ὑπάρχει δέ τι τοῦτο διάφορον
<span class="pb" data-page="18a.4" id="p18a.4"></span>
<span class="lb" data-page="18a.4" data-line="1" id="l18a.4.1"></span>οὐ μικρὸν τῇ ἑτέρᾳ τῶν λειεντεριῶν. ἡ μὲν γὰρ ὑπὸ
<span class="lb" data-page="18a.4" data-line="2" id="l18a.4.2"></span>δριμέων χυμῶν ἐξεσμένης ἐπιπολῆς τῆς τε γαστρὸς ὅλης
<span class="lb" data-page="18a.4" data-line="3" id="l18a.4.3"></span>καὶ τῶν ἐντέρων γιγνομένη, εἰ μὲν ἡ κακοχυμία παύσαιτο,
<span class="lb" data-page="18a.4" data-line="4" id="l18a.4.4"></span>τάχιστα θεραπεύεται διὰ τῶν στυφόντων ἐδεσμάτων τε καὶ
<span class="lb" data-page="18a.4" data-line="5" id="l18a.4.5"></span>πομάτων. εἰ δ’ ἐπὶ πλείονα παραμείνῃ χρόνον, εἰς δυσεντερίαν
<span class="lb" data-page="18a.4" data-line="6" id="l18a.4.6"></span>μεταπίπτει. ἡ δὲ δι’ ἀῤῥωστίαν τῆς καθεκτικῆς δυνάμεως
<span class="lb" data-page="18a.4" data-line="7" id="l18a.4.7"></span>ἐπὶ δυσκρασίᾳ μὲν πάντως ἐγγίνεται, ἤτοι δ’ αὐτῶν
<span class="lb" data-page="18a.4" data-line="8" id="l18a.4.8"></span>ἐστι τῶν σωμάτων διάθεσις ἕξιν ἤδη τινὰ ἔχουσα δύσλυτον
<span class="lb" data-page="18a.4" data-line="9" id="l18a.4.9"></span>ἢ διὰ χυμόν τινα περιεχόμενον ἐν τῇ κοιλίᾳ καὶ τοῖς
<span class="lb" data-page="18a.4" data-line="10" id="l18a.4.10"></span>ἐντέροις, εἷς δὲ ἐκ τούτων τῶν χυμῶν ἐστι καὶ τὸ φλέγμα.
<span class="lb" data-page="18a.4" data-line="11" id="l18a.4.11"></span>διὸ καὶ ὀξεῖαι τοῖς κάμνουσιν ἐρυγαὶ συμβαίνουσιν, ἃς ὀξυρεγμίας
<span class="lb" data-page="18a.4" data-line="12" id="l18a.4.12"></span>ὀνομάζουσι, γινομένας καὶ χωρὶς φλέγματός τινος
<span class="lb" data-page="18a.4" data-line="13" id="l18a.4.13"></span>ἐπὶ ψυχροτέρᾳ γαστρί. καί τισί γε τῶν λειεντεριῶν, ὅσαι
<span class="lb" data-page="18a.4" data-line="14" id="l18a.4.14"></span>διὰ ψυχρότητα γίνονται, συνεισβάλλουσι μὲν ὀξυρεγμίαι, περιουσῶν
<span class="lb" data-page="18a.4" data-line="15" id="l18a.4.15"></span>δὲ παύονται. κατ’ ἀρχὰς μὲν γὰρ ὀλίγον τινὰ
<span class="lb" data-page="18a.4" data-line="16" id="l18a.4.16"></span>χρόνον ἐν τῇ γαστρὶ μένει τὰ σιτία, προϊόντος δὲ καὶ ἐπαυξανομένου
<span class="lb" data-page="18a.4" data-line="17" id="l18a.4.17"></span>τοῦ πάθους οὐδὲ τοῦτον. ἐφ’ οἶς μὲν οὖν ὀλιγοχρόνιός
<span class="lb" data-page="18a.4" data-line="18" id="l18a.4.18"></span>ἐστιν ἡ μονὴ γίνεταί τις οἷον ἀρχὴ πέψεως καὶ
<span class="pb" data-page="18a.5" id="p18a.5"></span>
<span class="lb" data-page="18a.5" data-line="1" id="l18a.5.1"></span>διὰ τοῦτο ἀποτυχία. μεμαθήκαμεν δὲ τὰς διὰ ψυχρὰν αἰτίαν
<span class="lb" data-page="18a.5" data-line="2" id="l18a.5.2"></span>ἀποτυχίας τῆς πέψεως ὀξυρεγμίαν <span class="milestone ed2page" data-n="9.247" data-unit="ed2page" id="ed2page.9.247"></span>ἐργαζομένας.
<span class="lb" data-page="18a.5" data-line="3" id="l18a.5.3"></span>ἐφ’ οἷς δὲ οὐκ ἄρχεται πέττεσθαι τὰ σιτία τὴν ἀρχὴν,
<span class="lb" data-page="18a.5" data-line="4" id="l18a.5.4"></span>οὐδὲ μεταβολή τις αὐτῶν γίνεται κατὰ ποιότητα, ὥστε
<span class="lb" data-page="18a.5" data-line="5" id="l18a.5.5"></span>οὐδ’ ὀξυρεγμίαι, πλὴν εἰ μὴ φλέγμα καὶ μάλιστα ὀξὺ πλεονάζοιτο
<span class="lb" data-page="18a.5" data-line="6" id="l18a.5.6"></span>κατὰ τὴν γαστέρα. διὰ τοῦτ’ οὖν ὁ Ἱπποκράτης
<span class="lb" data-page="18a.5" data-line="7" id="l18a.5.7"></span>οὐχ ἁπλῶς εἶπε τὴν ὀξυρεγμίαν σημεῖον ἀγαθὸν εἶναι ταῖς
<span class="lb" data-page="18a.5" data-line="8" id="l18a.5.8"></span>λειεντερίαις, ἀλλὰ πρῶτον μὲν ἐν ταῖς χρονίαις προσέθηκεν,
<span class="lb" data-page="18a.5" data-line="9" id="l18a.5.9"></span>ὡς ταῖς γε ἀρχομέναις, ὡς εἴρηται, συνεισβάλλει πολλάκις,
<span class="lb" data-page="18a.5" data-line="10" id="l18a.5.10"></span>εἶτα πρόσθεν οὐ γινομένη, φησίν. ὅσαι γὰρ ὑπὸ φλέγματος
<span class="lb" data-page="18a.5" data-line="11" id="l18a.5.11"></span>καταψύξαντος τὴν γαστέρα γίγνονται λειεντερίαι, σύνεστιν
<span class="lb" data-page="18a.5" data-line="12" id="l18a.5.12"></span>αὐταῖς ἡ ὀξυρεγμία διὰ παντὸς ὥς τι σύμπτωμα. ταῖς
<span class="lb" data-page="18a.5" data-line="13" id="l18a.5.13"></span>μὲν οὖν μήτε ἀρχομέναις ἔτι μήτε διὰ φλέγμα γινομέναις
<span class="lb" data-page="18a.5" data-line="14" id="l18a.5.14"></span>οὐ σύνεστιν ὀξυρεγμία, γιγνομένη δέ ποτε σημαίνει διαμένειν
<span class="lb" data-page="18a.5" data-line="15" id="l18a.5.15"></span>μὲν τοσοῦτον ἤδη χρόνον ἐν τῇ γαστρὶ τὴν τροφὴν
<span class="lb" data-page="18a.5" data-line="16" id="l18a.5.16"></span>ὡς ἀρχὴν μεταβολῆς λαμβάνειν, ἀναμιμνήσκεσθαι δὲ τῶν
<span class="pb" data-page="18a.6" id="p18a.6"></span>
<span class="lb" data-page="18a.6" data-line="1" id="l18a.6.1"></span>οἰκείων ἔργων τὴν φύσιν. ἐμοὶ μὲν ἱκανῶς, ὡς νομίζω, πεπλήρωται
<span class="lb" data-page="18a.6" data-line="2" id="l18a.6.2"></span>τὰ τῆς ἐξηγήσεως. εἰ δέ τις ἐπιστημονικῶς ἐκμαθεῖν
<span class="lb" data-page="18a.6" data-line="3" id="l18a.6.3"></span>βούλεται τὰ κεφάλαια τῶν εἰρημένων, ἐν μὲν τῇ τῶν
<span class="lb" data-page="18a.6" data-line="4" id="l18a.6.4"></span>φυσικῶν δυνάμεων πραγματείᾳ περὶ τῶν τῆς γαστρὸς ἔχει
<span class="lb" data-page="18a.6" data-line="5" id="l18a.6.5"></span>δυνάμεων ἀποδείξεις οὐκ ὀλίγας, ἐν δὲ ταῖς τῶν συμπτωμάτων
<span class="lb" data-page="18a.6" data-line="6" id="l18a.6.6"></span>αἰτίαις περὶ τῶν ταχέως ἀποκρινομένων ἁπάντων.
<span class="lb" data-page="18a.6" data-line="7" id="l18a.6.7"></span>ἐπεὶ δ’ Ἐρασίστρατος ἐν τῷ δευτέρῳ περὶ κοιλίας κατεψεύσατό
<span class="lb" data-page="18a.6" data-line="8" id="l18a.6.8"></span>τε τῶν ἑαυτοῦ πρεσβυτέρων, ἐτάραξέ τε καὶ συνέχει
<span class="lb" data-page="18a.6" data-line="9" id="l18a.6.9"></span>τὴν ἔννοιαν τῆς λειεντερίας, ἄμεινον εἶναί μοι δοκεῖ καὶ
<span class="lb" data-page="18a.6" data-line="10" id="l18a.6.10"></span>ταῦτα προσθεῖναι, καὶ πρῶτά γε αὐτὴν τὴν Ἐρασιστράτου
<span class="lb" data-page="18a.6" data-line="11" id="l18a.6.11"></span>παραγράψαι ῥῆσιν ἔχουσαν οὕτως· περὶ δὲ τῆς καλουμένης
<span class="lb" data-page="18a.6" data-line="12" id="l18a.6.12"></span>λειεντερίας ῥητέον. οἱ μὲν οὖν πρότερον ἰατροὶ εἰς τρία
<span class="lb" data-page="18a.6" data-line="13" id="l18a.6.13"></span>μέρη διῄρουν τὸ πάθος, λειεντερίαν, δυσεντερίαν, τεινεσμόν.
<span class="lb" data-page="18a.6" data-line="14" id="l18a.6.14"></span>καί τινες μὲν ἐν τοῖς ἐκκρινομένοις τὰς διαφορὰς του πάθους
<span class="lb" data-page="18a.6" data-line="15" id="l18a.6.15"></span>θεωροῦντες καὶ λέγοντες. ὅτε μὲν γὰρ αἱματώδη τε
<span class="lb" data-page="18a.6" data-line="16" id="l18a.6.16"></span>καὶ μυξώδη προχωροίη τὰ ἀπὸ τῆς κοιλίας, τότε μὲν δυσεντερίαν
<span class="lb" data-page="18a.6" data-line="17" id="l18a.6.17"></span>τὸ πάθος ἐκάλουν. εἰ δ’ ἄπεπτα εἶεν τὰ διαχωρούμενα,
<span class="lb" data-page="18a.6" data-line="18" id="l18a.6.18"></span>μεμιγμένα δὲ τοῖς αἱματώδεσί τε καὶ μυξώδεσι, λειεντερίαν,
<span class="pb" data-page="18a.7" id="p18a.7"></span>
<span class="lb" data-page="18a.7" data-line="1" id="l18a.7.1"></span>ὅτε δὲ ὑπίῃ χολώδεα τοῖς αἱματώδεσι καὶ μυξώδεσι
<span class="lb" data-page="18a.7" data-line="2" id="l18a.7.2"></span>μεμιγμένα, τεινεσμὸν προσηγόρευον τὸ πάθος. ταυτὶ μὲν
<span class="lb" data-page="18a.7" data-line="3" id="l18a.7.3"></span>οὖν ὁ Ἐρασίστρατος εἶπεν, οὐκ οἶδα τί δόξαν αὐτῷ προσθεὶς
<span class="lb" data-page="18a.7" data-line="4" id="l18a.7.4"></span>τοῖς ἀπέπτοις διαχωρήμασιν αἱματώδη τε καὶ μυξώδη.
<span class="lb" data-page="18a.7" data-line="5" id="l18a.7.5"></span>τοῦτο γὰρ οὐδεὶς προσέθηκεν οὔτε τῶν κατὰ τὸν αὐτὸν
<span class="lb" data-page="18a.7" data-line="6" id="l18a.7.6"></span>αὐτῷ γεγονότων χρόνων ἐπιφανεστάτων, οἶον Φιλότιμος,
<span class="lb" data-page="18a.7" data-line="7" id="l18a.7.7"></span>Ἡρόφιλος, Εὔδημος, οὔτε τῶν μετ’ αὐτὸν γενομένων τις
<span class="lb" data-page="18a.7" data-line="8" id="l18a.7.8"></span>ἄχρι τῶν νεωτέρων τούτων τῶν περὶ τὸν Ἀρχιγένην, οὐ
<span class="lb" data-page="18a.7" data-line="9" id="l18a.7.9"></span>μὴν οὐδ’, ὡς αὐτὸς εἶπεν, οἱ πρότεροι ἰατροὶ, τουτέστιν ὅσοι
<span class="lb" data-page="18a.7" data-line="10" id="l18a.7.10"></span>πρεσβύτεροι τῶν Ἐρασιστράτου χρόνων. Διοκλῆς μὲν γὰρ
<span class="lb" data-page="18a.7" data-line="11" id="l18a.7.11"></span>ἐν τῷ περὶ πάθους αἰτίας θεραπείας βιβλίῳ ταῦτα γράφει·
<span class="lb" data-page="18a.7" data-line="12" id="l18a.7.12"></span>τὸ δὲ τρίτον γίνεται μὲν ὡς τὰ πολλὰ ἐκ δυσεντερίας, καλεῖται
<span class="lb" data-page="18a.7" data-line="13" id="l18a.7.13"></span>δὲ λειεντερία. ἕπεται δ’ αὐτῇ καὶ διαχώρησις ὑγρὰ
<span class="lb" data-page="18a.7" data-line="14" id="l18a.7.14"></span>καὶ ἀφρίζουσα καὶ ὠμὴ καὶ πολλὴ καὶ ταχεῖα μετὰ τὸ
<span class="lb" data-page="18a.7" data-line="15" id="l18a.7.15"></span>πιεῖν καὶ φαγεῖν. Πραξαγόρας δ’ ἐν τῷ δευτέρῳ τῶν
<span class="lb" data-page="18a.7" data-line="16" id="l18a.7.16"></span>συνεδρευόντων· τοῖς δὲ λειεντερικοῖς, φησὶν, ἐπειδὴ ὄλισθον
<span class="lb" data-page="18a.7" data-line="17" id="l18a.7.17"></span>ἔχει τὸ ἔντερον καὶ οὐχ ἥκιστα τὸ περὶ τὴν νῆστιν, ἀνάγκη
<span class="lb" data-page="18a.7" data-line="18" id="l18a.7.18"></span>ταχέως φέρεσθαι τὰ ἀπὸ τῶν σιτίων διαχωρήματα. εἶθ’
<span class="lb" data-page="18a.7" data-line="19" id="l18a.7.19"></span>ἑξῆς ὅτι τοῖς ταχέως διεξερχομένοις ἀναγκαῖόν ἐστιν ἀπέπτοις
<span class="pb" data-page="18a.8" id="p18a.8"></span>
<span class="lb" data-page="18a.8" data-line="1" id="l18a.8.1"></span>εἶναι παντάπασιν,<span class="milestone ed2page" data-n="9.248" data-unit="ed2page" id="ed2page.9.248"></span> ὁ Πραξαγόρας γράφει·
<span class="lb" data-page="18a.8" data-line="2" id="l18a.8.2"></span>τὸ μὲν ἰδιαίτατον τοῦ πάθους ἐν τῇ ταχείᾳ διεξόδῳ
<span class="lb" data-page="18a.8" data-line="3" id="l18a.8.3"></span>τιθέμενος, τὸ δὲ μὴ πέπτεσθαι τῶν ἐξ ἀνάγκης ἀκολουθούντων
<span class="lb" data-page="18a.8" data-line="4" id="l18a.8.4"></span>τι ποιούμενος. οὐ γὰρ ὅτι παντάπασιν ἄπεπτα
<span class="lb" data-page="18a.8" data-line="5" id="l18a.8.5"></span>μένει τὰ σιτία, διὰ τοῦτ’ ἐκκρίνεται ταχέως, ἀλλ’ ὅτι ταχέως
<span class="lb" data-page="18a.8" data-line="6" id="l18a.8.6"></span>ἐκκρίνεται, διὰ τοῦτο οὐδ’ ὅλως πέπτεσθαι, καὶ διὰ
<span class="lb" data-page="18a.8" data-line="7" id="l18a.8.7"></span>τοῦτο καὶ ἡμεῖς καὶ ἄλλοι πολλοὶ τῶν ἰατρῶν ταχεῖαν
<span class="lb" data-page="18a.8" data-line="8" id="l18a.8.8"></span><span class="milestone ed1page" data-n="5.302" data-unit="ed1page" id="ed1page.5.302"></span>διέξοδον ἀπέπτων παντάπασι τῶν σιτίων φαμὲν εἶναι
<span class="lb" data-page="18a.8" data-line="9" id="l18a.8.9"></span>τὴν λειεντερίαν. οὕτως δὲ περὶ αὐτῆς ἐοίκασι γινώσκειν
<span class="lb" data-page="18a.8" data-line="10" id="l18a.8.10"></span>καὶ ἄλλοι παλαιοί. ἐν μὲν γὰρ τῷ περὶ παθῶν Ἱπποκράτους,
<span class="lb" data-page="18a.8" data-line="11" id="l18a.8.11"></span>εἴτ’ οὖν αὐτοῦ τοῦ Ἱπποκράτους ἐστὶ τὸ βιβλίον
<span class="lb" data-page="18a.8" data-line="12" id="l18a.8.12"></span>εἴτε Πολύβου τοῦ μαθητοῦ αὐτοῦ, ταυτὶ γέγραπται περὶ
<span class="lb" data-page="18a.8" data-line="13" id="l18a.8.13"></span>τῆς λειεντερίας· τὰ σιτία διαχωρέει ἄσηπτα, ὑγρὰ, ὀδύνη
<span class="lb" data-page="18a.8" data-line="14" id="l18a.8.14"></span>οὐ κινέει, λεπτύνεται δὲ τὸ σῶμα. δηλονότι παλαιά τις
<span class="lb" data-page="18a.8" data-line="15" id="l18a.8.15"></span>ἦν συνήθεια τούτοις τοῖς ἀνδράσιν ἄσηπτα καλεῖν ἅπερ
<span class="lb" data-page="18a.8" data-line="16" id="l18a.8.16"></span>ἡμεῖς ἄπεπτα λέγομεν. ἐν δὲ τῷ διαιτητικῷ τῷ ὑγιεινῷ,
<span class="lb" data-page="18a.8" data-line="17" id="l18a.8.17"></span>τῷ Ἱπποκράτει μὲν ἐπιγεγραμμένῳ καὶ αὐτῷ, τοῖς δ’ ἀποξενοῦσιν
<span class="pb" data-page="18a.9" id="p18a.9"></span>
<span class="lb" data-page="18a.9" data-line="1" id="l18a.9.1"></span>αὐτὸ, τισὶ μὲν εἰς Φιλιστίωνα, τισὶ δ’ εἰς Ἀρίστωνα,
<span class="lb" data-page="18a.9" data-line="2" id="l18a.9.2"></span>τισὶ δ’ εἰς Φερεκύδην ἀναφέρουσι, γέγραπται ταυτί.
<span class="lb" data-page="18a.9" data-line="3" id="l18a.9.3"></span>πάσχουσι δέ τινες καὶ τοιαῦτα διαχωρέει αὐτοῖς τὸ σιτίον
<span class="lb" data-page="18a.9" data-line="4" id="l18a.9.4"></span>ὑγρὸν ἄπεπτον, οὐ διὰ νόσημα, οἷον λειεντερίαν, οὐδὲ πόνον
<span class="lb" data-page="18a.9" data-line="5" id="l18a.9.5"></span>οὐδένα παρέχει. οὗτοι μὲν οὖν οἱ ἄνδρες ἅπαντες Ἐρασιστράτου
<span class="lb" data-page="18a.9" data-line="6" id="l18a.9.6"></span>πρεσβύτεροι, μυρίοι δ’, ὡς ἔφην, ἄλλοι πάντες κατ’
<span class="lb" data-page="18a.9" data-line="7" id="l18a.9.7"></span>αὐτὸν τὸν Ἐρασίστρατον ὕστεροι γεγονότες ὡσαύτως τοῖσδε
<span class="lb" data-page="18a.9" data-line="8" id="l18a.9.8"></span>περὶ τῆς λειεντερίας ἔγραψαν, ὥστ’ οὐκ οἶδ’ ὅ τι παθὼν
<span class="lb" data-page="18a.9" data-line="9" id="l18a.9.9"></span>Ἐρασίστρατος καταψεύδεται τῶν πρεσβυτέρων αἱματώδη
<span class="lb" data-page="18a.9" data-line="10" id="l18a.9.10"></span>καὶ μυξώδη τοῖς ἀπέπτοις μεμίχθαι λέγων ὑπολαμβάνειν
<span class="lb" data-page="18a.9" data-line="11" id="l18a.9.11"></span>αὐτοὺς ἐν ταῖς λειεντερίαις.
</p>
<span class="lb rule" data-page="18a.9" data-line="12" id="l18a.9.12"></span>
          </article>

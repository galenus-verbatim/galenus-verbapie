<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:6.22">
<span class="pb page1" data-page="18a.34" id="p18a.34"></span>
<span class="milestone ed1page page1" data-n="5.305" data-unit="ed1page" id="ed1page.5.305"></span>
<span class="milestone ed2page page1" data-n="9.260" data-unit="ed2page" id="ed2page.9.260"></span>
<span class="lb head" data-page="18a.34" data-line="4" id="l18a.34.4"></span>
            <blockquote class="quote lemma">
<span class="lb" data-page="18a.34" data-line="5" id="l18a.34.5"></span>Ὁκόσα ῥήγματα ἐκ τοῦ νώτου ἐς τοὺς ἀγκῶνας καταβαίνει,
<span class="lb" data-page="18a.34" data-line="6" id="l18a.34.6"></span>φλεβοτομία λύει.
</blockquote>
<span class="lb rule" data-page="18a.34" data-line="7" id="l18a.34.7"></span>
            <p>
<span class="lb" data-page="18a.34" data-line="8" id="l18a.34.8"></span>Κάλλιον ἔνιοι γράφουσιν ὁκόσα ἀλγήματα. τὸ γάρ τοι
<span class="lb" data-page="18a.34" data-line="9" id="l18a.34.9"></span>ῥῆγμα μεταβαίνειν αὐτὸ τῶν ἀδυνάτων ἐστὶν, εἴ γε δὴ
<span class="lb" data-page="18a.34" data-line="10" id="l18a.34.10"></span>διασπωμένου τε καὶ ῥηγνυμένου κατὰ τὸ σαρκῶδες αὐτοῦ
<span class="lb" data-page="18a.34" data-line="11" id="l18a.34.11"></span>μορίου τοῦ μυὸς γίνεται τὸ ῥῆγμα. φαίνεται γοῦν ἐνίοτε
<span class="lb" data-page="18a.34" data-line="12" id="l18a.34.12"></span>πάνυ σαφῶς ἀθροιζόμενον ἐν τῇ τῆς ῥήξεως χώρᾳ τὸ αἷμα
<span class="lb" data-page="18a.34" data-line="13" id="l18a.34.13"></span>καὶ ἡ ἴασις ἐν τῷ διαφορῆσαι τοῦτο κεῖται. τὰ δ’ ἄλλα
<span class="lb" data-page="18a.34" data-line="14" id="l18a.34.14"></span>τὰ κατὰ τὸν νῶτον ἀλγήματα μεθιστάμενα καταῤῥέων ἐργάζεται
<span class="lb" data-page="18a.34" data-line="15" id="l18a.34.15"></span>χυμὸς, ἐνίοτε μὲν καὶ μόνος, ὡς τὰ πολλὰ δὲ καὶ
<span class="lb" data-page="18a.34" data-line="16" id="l18a.34.16"></span>μετὰ φυσώδους καὶ παχέος πνεύματος, ὃν ἐκλαμβάνειν τε
<span class="lb" data-page="18a.34" data-line="17" id="l18a.34.17"></span>χρὴ καὶ κενοῦν διὰ τῆς κατ’ ἀγκῶνα φλεβοτομίας, ὅταν
<span class="lb" data-page="18a.34" data-line="18" id="l18a.34.18"></span>ἐνταῦθα φανεῖται ῥέων· αὐτὸς γὰρ ἐκέλευσε κατὰ τὰς ῥοπὰς
<span class="pb" data-page="18a.35" id="p18a.35"></span>
<span class="lb" data-page="18a.35" data-line="1" id="l18a.35.1"></span>τῶν χυμῶν τὰς κενώσεις ποιεῖσθαι. ταὐτὸ δὲ σημαίνει
<span class="lb" data-page="18a.35" data-line="2" id="l18a.35.2"></span>καὶ ἥδε ἡ λέξις, ἀκτέα γὰρ ᾗ ῥέπει, διὰ τῶν συμφερόντων
<span class="lb" data-page="18a.35" data-line="3" id="l18a.35.3"></span>χωρίων. εἰ δὲ περὶ τῶν ῥηγμάτων ὁ λόγος αὐτῷ γέγραπται
<span class="lb" data-page="18a.35" data-line="4" id="l18a.35.4"></span>τὰ κατὰ συμπάθειαν ἀλγήματα γινόμενα ἀκουστέον εἰρῆσθαι
<span class="lb" data-page="18a.35" data-line="5" id="l18a.35.5"></span>καταβαίνειν εἰς τοὺς ἀγκῶνας, οὐκ αὐτὴν τὴν διαίρεσιν τοῦ
<span class="lb" data-page="18a.35" data-line="6" id="l18a.35.6"></span>σαρκώδους μορίου. καὶ μέντοι καὶ ὠφελεῖσθαι δυνατόν
<span class="lb" data-page="18a.35" data-line="7" id="l18a.35.7"></span>ἐστιν ὑπὸ τῆς φλεβοτομίας τὰ τοιαῦτα τῷ κοινῷ λόγῳ
<span class="lb" data-page="18a.35" data-line="8" id="l18a.35.8"></span>τῆς κενώσεως.
</p>
<span class="lb rule" data-page="18a.35" data-line="9" id="l18a.35.9"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:6.27">
<span class="pb page1" data-page="18a.38" id="p18a.38"></span>
<span class="milestone ed1page page1" data-n="5.306" data-unit="ed1page" id="ed1page.5.306"></span>
<span class="milestone ed2page page1" data-n="9.262" data-unit="ed2page" id="ed2page.9.262"></span>
<span class="lb head" data-page="18a.38" data-line="15" id="l18a.38.15"></span>
            <blockquote class="quote lemma">
<span class="lb" data-page="18a.38" data-line="16" id="l18a.38.16"></span><span class="milestone ed2page" data-n="9.263" data-unit="ed2page" id="ed2page.9.263"></span>Ὁκόσοι ἔμπυοι ἢ ὑδρωπικοὶ καίονται, ἐκρυέντος
<span class="lb" data-page="18a.38" data-line="17" id="l18a.38.17"></span>τοῦ πύου ἢ τοῦ ὕδατος ἀθρόου πάντως ἀπόλλυνται.
</blockquote>
<span class="lb rule" data-page="18a.38" data-line="18" id="l18a.38.18"></span>
            <span class="pb" data-page="18a.39" id="p18a.39"></span>
            <p>
<span class="lb" data-page="18a.39" data-line="1" id="l18a.39.1"></span>Ἐμπύους ὀνομάζειν μάλιστα εἴωθε τοὺς ἐν τῇ μεταξὺ
<span class="lb" data-page="18a.39" data-line="2" id="l18a.39.2"></span>θώρακός τε καὶ πνεύμονος εὐρυχωρίᾳ τὸ πῦον ἔχοντας, οὓς
<span class="lb" data-page="18a.39" data-line="3" id="l18a.39.3"></span>ὅπως χρὴ καίειν εἴρηκεν ἐν τῷ μεγάλῳ περὶ παθῶν, οὗ ἡ
<span class="lb" data-page="18a.39" data-line="4" id="l18a.39.4"></span>ἀρχή· ἢν τοῦ πνεύμονος αἱ ἀρτηρίαι. τινὲς δ’ ἐπιγράφουσι
<span class="lb" data-page="18a.39" data-line="5" id="l18a.39.5"></span>τὸ βιβλίον τοῦτο περὶ ἐμπύων. δέονται μὲν οὖν καύσεως
<span class="lb" data-page="18a.39" data-line="6" id="l18a.39.6"></span>οἱ πλεῖστον ἔχοντες πῦον, ὡς ἀπογνῶναι διὰ τῶν πτυσμάτων
<span class="lb" data-page="18a.39" data-line="7" id="l18a.39.7"></span>ἐκκαθαρθῆναι, τοῖς δ’ αὐτοῖς τούτοις καὶ ἡ δύσπνοια
<span class="lb" data-page="18a.39" data-line="8" id="l18a.39.8"></span>γίνεται σφοδρὰ διὰ τὴν στενοχωρίαν, ὥστε καὶ διὰ ταύτην
<span class="lb" data-page="18a.39" data-line="9" id="l18a.39.9"></span>ἡμᾶς ἀναγκάζεσθαι καίειν αὐτούς. ἐπὶ δὲ τῶν ὑδρωπικῶν
<span class="lb" data-page="18a.39" data-line="10" id="l18a.39.10"></span>αἱ παρακεντήσεις ὀνομαζόμεναι μᾶλλον τῶν καύσεων ἐν
<span class="lb" data-page="18a.39" data-line="11" id="l18a.39.11"></span>ἔθει τοῖς ἰατροῖς εἰσιν. ἀλλὰ νῦν γε τὸ κοινὸν παρακεντήσεώς
<span class="lb" data-page="18a.39" data-line="12" id="l18a.39.12"></span>τε καὶ καύσεως, ὅπερ ἐστὶν ἀθρόα κένωσις, ὁ Ἱπποκράτης
<span class="lb" data-page="18a.39" data-line="13" id="l18a.39.13"></span>συμβουλεύει φυλάττεσθαι. φαίνεται γὰρ οὕτως ἀποβαῖνον
<span class="lb" data-page="18a.39" data-line="14" id="l18a.39.14"></span>ὡς λέγει. γέγραπται δὲ καὶ πρὸς Ἐρασιστράτου
<span class="lb" data-page="18a.39" data-line="15" id="l18a.39.15"></span>λεπτομερέστερον περὶ τῶν ὑδερικῶν ἐπὶ πλέον ὡς φάσκοντος
<span class="lb" data-page="18a.39" data-line="16" id="l18a.39.16"></span>αὐτοῦ πεπειρᾶσθαι τῆς ἀθρόας κενώσεως, πυρετούς
<span class="lb" data-page="18a.39" data-line="17" id="l18a.39.17"></span>τε φερούσης καὶ θάνατον. ὁρῶμεν δὲ ἐπὶ τῶν ἄλλων μορίων,
<span class="lb" data-page="18a.39" data-line="18" id="l18a.39.18"></span>ὥσπερ ἐπὶ θώρακος, ὅταν ὄγκος τις ἐμπυήσῃ μέγας,
<span class="pb" data-page="18a.40" id="p18a.40"></span>
<span class="lb" data-page="18a.40" data-line="1" id="l18a.40.1"></span>ἐπισφαλῆ γινομένην τὴν ἀθρόαν κένωσιν, ἔν γε τῷ παραχρῆμα
<span class="lb" data-page="18a.40" data-line="2" id="l18a.40.2"></span>λειποψυχούντων τε καὶ καταπιπτόντων τὴν δύναμιν
<span class="lb" data-page="18a.40" data-line="3" id="l18a.40.3"></span>καὶ μετὰ ταῦτα δυσανάκλητον ἐχόντων τὴν ἀσθένειαν. ἔοικεν
<span class="lb" data-page="18a.40" data-line="4" id="l18a.40.4"></span>οὖν ἐπὶ μὲν τοιούτων ἐκ τῆς ἐπὶ πολὺ τῶν σωμάτων
<span class="lb" data-page="18a.40" data-line="5" id="l18a.40.5"></span>διαστάσεως καὶ τῆς τοῦ πύου δριμύτητος, ἀνεστομῶσθαί
<span class="lb" data-page="18a.40" data-line="6" id="l18a.40.6"></span>τινα τῶν ἀρτηριωδῶν ἀγγείων, ἃ πρότερον μὲν οἷον ἐπίπωμά
<span class="lb" data-page="18a.40" data-line="7" id="l18a.40.7"></span>τι τὸ πῦον εἶχε, κενωθέντι δ’ ἀθρόως τῷ πύῳ συνέπεται
<span class="lb" data-page="18a.40" data-line="8" id="l18a.40.8"></span>καὶ συνεκκρίνεται πνεῦμα καὶ κατὰ τοῦτο ἡ βλάβη γίνεται
<span class="lb" data-page="18a.40" data-line="9" id="l18a.40.9"></span>τοῖς κάμνουσιν. κατὰ μέντοι τοὺς ὑδέρους οὐ διὰ τοῦτο
<span class="lb" data-page="18a.40" data-line="10" id="l18a.40.10"></span>μόνον βλάβη γίνεται τοῖς κάμνουσιν, ἀλλὰ καὶ ὁ τοῦ σπλάγχνου
<span class="lb" data-page="18a.40" data-line="11" id="l18a.40.11"></span>σκίῤῥος, ὡς ἃν μηκέτ’ ὀχούμενος ὑπὸ τῆς ὑδατώδους
<span class="lb" data-page="18a.40" data-line="12" id="l18a.40.12"></span>οὐσίας, κατασπᾷ τό τε διάφραγμα καὶ τὰ κατὰ τὸν θώρακα
<span class="lb" data-page="18a.40" data-line="13" id="l18a.40.13"></span>σπλάγχνα.
</p>
<span class="lb rule" data-page="18a.40" data-line="14" id="l18a.40.14"></span>
          </article>

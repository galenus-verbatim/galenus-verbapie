<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:6.31">
<span class="pb page1" data-page="18a.45" id="p18a.45"></span>
<span class="milestone ed1page page1" data-n="5.307" data-unit="ed1page" id="ed1page.5.307"></span>
<span class="milestone ed2page page1" data-n="9.265" data-unit="ed2page" id="ed2page.9.265"></span>
<span class="lb head" data-page="18a.45" data-line="1" id="l18a.45.1"></span>
            <blockquote class="quote lemma">
<span class="lb" data-page="18a.45" data-line="2" id="l18a.45.2"></span><span class="milestone ed2page" data-n="9.266" data-unit="ed2page" id="ed2page.9.266"></span>Ὀφθαλμῶν ὀδύνας ἀκρητοποσίη ἢ λουτρὸν ἢ πυρίη
<span class="lb" data-page="18a.45" data-line="3" id="l18a.45.3"></span>ἢ φλεβοτομίη ἢ φαρμακείη λύει.
</blockquote>
<span class="lb rule" data-page="18a.45" data-line="4" id="l18a.45.4"></span>
            <p>
<span class="lb" data-page="18a.45" data-line="5" id="l18a.45.5"></span>Ἐκ πείρας μοι δοκεῖ μᾶλλον, οὐκ ἐκ λόγου τινὸς ἐγνωκέναι
<span class="lb" data-page="18a.45" data-line="6" id="l18a.45.6"></span>τῶν εἰρημένων ἕκαστον ὁ Ἱπποκράτης· οὐδὲν γὰρ
<span class="lb" data-page="18a.45" data-line="7" id="l18a.45.7"></span>θαυμαστὸν ὀδυνώμενον ἄνθρωπον ἐπὶ λουτρὸν ὁρμήσαντα
<span class="lb" data-page="18a.45" data-line="8" id="l18a.45.8"></span>παύσασθαι τῆς ὀδύνης ἢ κωλυόμενον οἶνον πιεῖν, εἴτ’ οὐδὲν
<span class="lb" data-page="18a.45" data-line="9" id="l18a.45.9"></span>ὠνηνάμενον, ὁρμῆσαι πρὸς αὐτὸν ὄντα καὶ ἄλλως οἰνόφλυγα,
<span class="lb" data-page="18a.45" data-line="10" id="l18a.45.10"></span>κἄπειτα ὠφεληθῆναι. καθάπερ οὖν καὶ ἄλλα πολλὰ τῶν
<span class="lb" data-page="18a.45" data-line="11" id="l18a.45.11"></span>οὕτως ὁραθέντων ἐγράφη τοῖς ἰατροῖς ἀδιορίστως, οὕτω
<span class="lb" data-page="18a.45" data-line="12" id="l18a.45.12"></span>κἀνταῦθα δοκεῖ μοι γεγράφθαι, μήτε λογικῶς εἰπόντος αὐτοῦ
<span class="lb" data-page="18a.45" data-line="13" id="l18a.45.13"></span>τὰς διαθέσεις μήτ’ ἐμπειρικῶς τὰς συνδρομάς. τό γε
<span class="lb" data-page="18a.45" data-line="14" id="l18a.45.14"></span>μὴν ἐκ τῶν οὕτω γραφομένων λόγων χρήσιμον ἡμῖν ἐστιν
<span class="lb" data-page="18a.45" data-line="15" id="l18a.45.15"></span>εἰς τὸ ζητῆσαι τὰς διαθέσεις ἐφ’ αἷς ἀκρητοποσίη τε καὶ
<span class="lb" data-page="18a.45" data-line="16" id="l18a.45.16"></span>λουτρὸν ἕκαστόν τε τῶν εἰρημένων ἐφεξῆς ὀνίνησιν, ὅπερ
<span class="lb" data-page="18a.45" data-line="17" id="l18a.45.17"></span>κἀμοὶ συνέβη. τὸ μὲν γὰρ ὅτι πάντως εἰσί τινες τῶν ὀδυνωμένων
<span class="pb" data-page="18a.46" id="p18a.46"></span>
<span class="lb" data-page="18a.46" data-line="1" id="l18a.46.1"></span>ὀφθαλμοὺς, οἱ μὲν ἀκρητοποσίαις, οἱ δὲ λουτροῖς
<span class="lb" data-page="18a.46" data-line="2" id="l18a.46.2"></span>ὠνηνάμενοι, πιστεύων Ἱπποκράτει ἐπεπείσμην. οὐ γὰρ ἂν
<span class="lb" data-page="18a.46" data-line="3" id="l18a.46.3"></span>ἔγραψεν αὐτὸ μὴ θεασάμενος, οὐ μὴν ὑπό γε τῶν διδασκάλων
<span class="lb" data-page="18a.46" data-line="4" id="l18a.46.4"></span>τινὸς ἐθεασάμην ποτὲ τοιοῦτον βοήθημα προσενεχθὲν
<span class="lb" data-page="18a.46" data-line="5" id="l18a.46.5"></span>κάμνοντι. ζητήσας οὖν πάσας τὰς διαθέσεις, ἐφ’ αἷς ἀναγκαῖόν
<span class="lb" data-page="18a.46" data-line="6" id="l18a.46.6"></span>ἐστιν, οὐ κατὰ τὸν ὀφθαλμὸν μόνον, ἀλλὰ καὶ κατ’
<span class="lb" data-page="18a.46" data-line="7" id="l18a.46.7"></span>ἄλλα μόρια γίνεσθαι τὰς ὀδύνας, εἶτ’ ἐμαυτὸν πείσας εὑρηκέναι.
<span class="lb" data-page="18a.46" data-line="8" id="l18a.46.8"></span>τοὐτεῦθεν ἐσκεψάμην αὐτῶν τὰ γνωρίσματα, κἀπειδὴ
<span class="lb" data-page="18a.46" data-line="9" id="l18a.46.9"></span>καὶ περὶ τούτων ἐπείσθην, ἐτόλμησα προσαγαγεῖν τὰ βοηθήματα
<span class="lb" data-page="18a.46" data-line="10" id="l18a.46.10"></span>τοῖς ὀδυνωμένοις· καὶ πρῶτον μὲν ἔλουσα νεανίσκον
<span class="lb" data-page="18a.46" data-line="11" id="l18a.46.11"></span>ὃν εὐλόγως ὁ θεραπεύων πεφλεβοτόμηκε κατὰ τὴν δευτέραν
<span class="lb" data-page="18a.46" data-line="12" id="l18a.46.12"></span>ἡμέραν ἀπ’ ἀρχῆς, εἶθ’ ἑξῆς ἐθεράπευσε τοῖς διὰ πείρας
<span class="lb" data-page="18a.46" data-line="13" id="l18a.46.13"></span>φαρμάκοις, φλεγμονῆς μόνης οὔσης κατὰ τοὺς ὀφθαλμούς.
<span class="lb" data-page="18a.46" data-line="14" id="l18a.46.14"></span>ὠδυνᾶτο δὲ κατά τινας εἰσβολὰς σφοδρότατα καθ’ ἃς αὐτὸς
<span class="lb" data-page="18a.46" data-line="15" id="l18a.46.15"></span>ἔφασκεν αἰσθάνεσθαι δριμέων ὑγρῶν ἀθρόως ἐπιῤῥυέντων
<span class="lb" data-page="18a.46" data-line="16" id="l18a.46.16"></span>τοῖς ὀφθαλμοῖς, εἶτ’ ἐκκριθέντων αὐτῶν ἐπαύετο τὸ σφοδρότατον
<span class="lb" data-page="18a.46" data-line="17" id="l18a.46.17"></span>τῆς ὀδύνης, οὐ μὴν παντάπασιν ἀνώδυνος ἐγίγνετο,
<span class="pb" data-page="18a.47" id="p18a.47"></span>
<span class="lb" data-page="18a.47" data-line="1" id="l18a.47.1"></span>καὶ τοῦτο αὐτὸ συνέβη δι’ ὅλης τῆς πέμπτης ἡμέρας, ἀεὶ
<span class="lb" data-page="18a.47" data-line="2" id="l18a.47.2"></span>καὶ μᾶλλον αὐξανόμενον, οὐκέτ’ οὖν φέρων τὴν ὀδύνην ἐκάλεσεν
<span class="lb" data-page="18a.47" data-line="3" id="l18a.47.3"></span>ἐμέ τε καὶ τῶν ὀφθαλμικῶν ἰατρῶν τινα τῶν τότε
<span class="lb" data-page="18a.47" data-line="4" id="l18a.47.4"></span>ὄντων ἐν Ῥώμῃ τὸν δοκιμώτατον· ἐκείνῳ μὲν οὖν ἐδόκει
<span class="lb" data-page="18a.47" data-line="5" id="l18a.47.5"></span>τότε χρῆσθαί τινι κολλυρίῳ τῶν ἐμπλαστικῶν τε ἅμα καὶ
<span class="lb" data-page="18a.47" data-line="6" id="l18a.47.6"></span>ἀνωδύνων, οἷα <span class="milestone ed2page" data-n="9.267" data-unit="ed2page" id="ed2page.9.267"></span>τά τε διὰ ψιμυθίου πεπλυμμένου
<span class="lb" data-page="18a.47" data-line="7" id="l18a.47.7"></span>καὶ ἀμύλου καὶ μήκωνος συντιθέμενα. μάλιστα γὰρ ἂν οὕτως
<span class="lb" data-page="18a.47" data-line="8" id="l18a.47.8"></span>ἀνασταλήσασθαι τὸ ἐπιῤῥέον ἤλπιζε διὰ τῶν ἐμπλαστικῶν,
<span class="lb" data-page="18a.47" data-line="9" id="l18a.47.9"></span>ναρκωθήσεσθαί τε ἅμα διὰ τῶν ναρκωτικῶν τὴν αἴσθησιν.
<span class="lb" data-page="18a.47" data-line="10" id="l18a.47.10"></span>ἐγὼ δ’ ἐξ ἀρχῆς ἀπόπτως ἔσχηκα πρὸς τὰ τοιαῦτα
<span class="lb" data-page="18a.47" data-line="11" id="l18a.47.11"></span>τῶν φαρμάκων· οὔτε γὰρ ἀναστέλλει τὰ σφοδρὰ τῶν ῥευμάτων,
<span class="lb" data-page="18a.47" data-line="12" id="l18a.47.12"></span>ἀλλ’ ἐκκρίνεσθαι κωλύει καὶ διὰ τοῦτο δριμέων μὲν
<span class="lb" data-page="18a.47" data-line="13" id="l18a.47.13"></span>ὄντων αὐτῶν ἑλκοῦσθαι συμβαίνει τὸν κερατοειδῆ· πολλῶν
<span class="lb" data-page="18a.47" data-line="14" id="l18a.47.14"></span>δὲ διατείνεσθαί τε καὶ παροξύνεσθαι σφοδρῶς, ὥσπερ ῥηγνύμενον,
<span class="lb" data-page="18a.47" data-line="15" id="l18a.47.15"></span>ἐφ’ οἷς εἰ μὴ καὶ μεγάλως εἴη ναρκωτικὸν τὸ
<span class="lb" data-page="18a.47" data-line="16" id="l18a.47.16"></span>φάρμακον, ἀφορήτους συμβαίνει εἶναι τὰς ὀδύνας. εἰ δ’
<span class="lb" data-page="18a.47" data-line="17" id="l18a.47.17"></span>οὕτως εἴη ναρκωτικὸν ὡς καὶ τῆς μεγίστης φλεγμονῆς ἀναισθήτους
<span class="pb" data-page="18a.48" id="p18a.48"></span>
<span class="lb" data-page="18a.48" data-line="1" id="l18a.48.1"></span>ἐργάζεσθαι τοὺς ὀφθαλμοὺς, ἀναγκαῖόν ἐστιν ἅμα
<span class="lb" data-page="18a.48" data-line="2" id="l18a.48.2"></span>κακοῦσθαι τὴν ὀπτικὴν δύναμιν, ὡς μετὰ τοῦ παύσασθαι
<span class="lb" data-page="18a.48" data-line="3" id="l18a.48.3"></span>τὴν ὀφθαλμίαν ἢ παντελῶς ἀμυδρὸν ἢ μηδ’ ὅλως αὐτοὺς
<span class="lb" data-page="18a.48" data-line="4" id="l18a.48.4"></span>ὁρᾷν, ἅμα δ’ ὑπολείπεσθαί τινα σκιῤῥώδη διάθεσιν ἐν τοῖς
<span class="lb" data-page="18a.48" data-line="5" id="l18a.48.5"></span>χιτῶσι δυσίατον. ἅτε οὖν ταῦτα γινώσκων, ὁρῶν τε τὸ
<span class="lb" data-page="18a.48" data-line="6" id="l18a.48.6"></span>ἐπιῤῥέον οὐκ ὀλίγον ἰσχυρῶς τε δριμὺ καὶ θερμὸν, ἐνόησα
<span class="lb" data-page="18a.48" data-line="7" id="l18a.48.7"></span>χρήσασθαι πυρίᾳ πρότερον, ἕνεκα πείρας, ὡς ἐξ αὐτῆς ἀκριβέστερον
<span class="lb" data-page="18a.48" data-line="8" id="l18a.48.8"></span>εἰσόμενος, ὁποία τίς ἐστιν ἡ διάθεσις. εἴωθε γὰρ
<span class="lb" data-page="18a.48" data-line="9" id="l18a.48.9"></span>ἐπὶ τῶν τοιούτων ἡ πυρία παρηγορεῖν μὲν ἄχρι τινὸς, ἐπικαλεῖσθαι
<span class="lb" data-page="18a.48" data-line="10" id="l18a.48.10"></span>δ’ ἕτερον ῥεῦμα. καθ’ ὃν γὰρ λόγον διαφορεῖν
<span class="lb" data-page="18a.48" data-line="11" id="l18a.48.11"></span>πέφυκε τὸ περιεχόμενον ἐν τοῖς ὀφθαλμοῖς, κατὰ τὸν αὐτὸν
<span class="lb" data-page="18a.48" data-line="12" id="l18a.48.12"></span>λόγον ἕλκειν ἕτερον ἐκ τῶν πλησίων· ἀλλ’ ἅμα γε τῷ κελεῦσαί
<span class="lb" data-page="18a.48" data-line="13" id="l18a.48.13"></span>με τό θ’ ὕδωρ κομισθῆναι τὸ θερμὸν καὶ τὸν σπόγγον,
<span class="lb" data-page="18a.48" data-line="14" id="l18a.48.14"></span>αὐτὸς ὁ κάμνων ἔφη πεπειρᾶσθαι ἤδη πολλάκις δι’
<span class="lb" data-page="18a.48" data-line="15" id="l18a.48.15"></span>ὅλης ἡμέρας τοῦ βοηθήματος, παρηγοροῦντος μὲν αὐτὸν,
<span class="lb" data-page="18a.48" data-line="16" id="l18a.48.16"></span>ὀλίγῳ δ’ ὕστερον ὀδύνην μείζονα ἐπιφέροντος. ἀκούσας οὖν
<span class="lb" data-page="18a.48" data-line="17" id="l18a.48.17"></span>ἐγὼ τοῦτον τὸν μὲν ὀφθαλμικὸν ἰατρὸν ἀπέλυσα, παραμένειν
<span class="lb" data-page="18a.48" data-line="18" id="l18a.48.18"></span>αὐτὸς ὑποσχόμενος καὶ ποιήσειν ἀνώδυνον τὸν κάμνοντα χωρὶς
<span class="pb" data-page="18a.49" id="p18a.49"></span>
<span class="lb" data-page="18a.49" data-line="1" id="l18a.49.1"></span>φαρμάκου <span class="milestone ed1page" data-n="5.308" data-unit="ed1page" id="ed1page.5.308"></span>ψυκτικοῦ, τῷ λουτρῷ δὲ αὐτίκα χρησάμενος
<span class="lb" data-page="18a.49" data-line="2" id="l18a.49.2"></span>καὶ μόνῳ, οὕτως ἀνώδυνον εἰργασάμην αὐτὸν, ὡς
<span class="lb" data-page="18a.49" data-line="3" id="l18a.49.3"></span>δι’ ὅλης νυκτὸς κοιμηθῆναι, μηδ’ ἅπαξ καλέσαντα τῶν παρακοιμωμένων
<span class="lb" data-page="18a.49" data-line="4" id="l18a.49.4"></span>μηδένα. τοὐτεῦθεν δὲ λοιπὸν ἐφ’ ὧν ἐσημειωσάμην
<span class="lb" data-page="18a.49" data-line="5" id="l18a.49.5"></span>ἐπιῤῥεῖν μὲν τοὺς δριμεῖς χυμοὺς τοῖς ὀφθαλμοῖς,
<span class="lb" data-page="18a.49" data-line="6" id="l18a.49.6"></span>οὐ μὴν ἔτι γε πληθωρικὸν εἶναι τὸ σῶμα, βαλανείου χρήσει
<span class="lb" data-page="18a.49" data-line="7" id="l18a.49.7"></span>τὴν ὀδύνην αὐτῶν ἰασάμην. ἄλλον δὲ τινα νεανίσκον
<span class="lb" data-page="18a.49" data-line="8" id="l18a.49.8"></span>ἡμερῶν μὲν ἤδη πλειόνων ὀφθαλμιῶντα, κατ’ ἀγρὸν οὐκ
<span class="lb" data-page="18a.49" data-line="9" id="l18a.49.9"></span>ἐγγὺς ὄντα τῆς πόλεως, ὕστερον δ’ ὡς ἐν αὐτοῖς διέμενεν,
<span class="lb" data-page="18a.49" data-line="10" id="l18a.49.10"></span>ἀφικόμενον εἰς τὴν πόλιν ἰδὼν αὐχμηροὺς μὲν ἔχοντα τοὺς
<span class="lb" data-page="18a.49" data-line="11" id="l18a.49.11"></span>ὀφθαλμοὺς, ἰσχυρῶς δ’ ὠγκωμένας καὶ πλήρεις αἵματος
<span class="lb" data-page="18a.49" data-line="12" id="l18a.49.12"></span>τὰς κατ’ αὐτοὺς φλέβας, ἐκέλευσα λουσάμενον ἀκρατεστέρῳ
<span class="lb" data-page="18a.49" data-line="13" id="l18a.49.13"></span>χρῆσθαι τῷ πώματι, οὕτω πειραθῆναι καθυπνῶσαι· καὶ
<span class="lb" data-page="18a.49" data-line="14" id="l18a.49.14"></span>τοίνυν ὕπνος τε βαθὺς αὐτῷ γίνεται καὶ ἀνώδυνος ἕωθεν
<span class="lb" data-page="18a.49" data-line="15" id="l18a.49.15"></span>ἀνέστη καί μοι θάρσος ἐνεποίησεν, ἐφ’ ὧν ἐστιν ἔνστασις
<span class="lb" data-page="18a.49" data-line="16" id="l18a.49.16"></span>αἵματος παχέος ἐν τοῖς τῶν ὀφθαλμῶν φλεβίοις ἄνευ πληθωρικῆς
<span class="lb" data-page="18a.49" data-line="17" id="l18a.49.17"></span>διαθέσεως ἐν ὅλῳ τῷ σώματι, οἴνου χρῆσθαι πόσει
<span class="lb" data-page="18a.49" data-line="18" id="l18a.49.18"></span>δυναμένου καὶ κενοῦν τὸ αἷμα καὶ τῷ σφοδρῷ τῆς κινήσεως
<span class="pb" data-page="18a.50" id="p18a.50"></span>
<span class="lb" data-page="18a.50" data-line="1" id="l18a.50.1"></span>ἐκφράττειν τὰς ἐνστάσεις. ταυτὶ μὲν οὖν ἀγωνιστικὰ
<span class="lb" data-page="18a.50" data-line="2" id="l18a.50.2"></span>βοηθήματα τῆς κατ’ ὀφθαλμοὺς ὀδύνης. ἀσφαλέστατον δ’
<span class="lb" data-page="18a.50" data-line="3" id="l18a.50.3"></span>ἡ πυρία καὶ πάντως τινὰ χρείαν παρέχον ἢ ὡς σημεῖον εἰς
<span class="lb" data-page="18a.50" data-line="4" id="l18a.50.4"></span>διάγνωσιν <span class="milestone ed2page" data-n="9.268" data-unit="ed2page" id="ed2page.9.268"></span>ἢ ὡς αἴτιον ὑγιείας τοῖς ὀφθαλμοῖς. ὅταν
<span class="lb" data-page="18a.50" data-line="5" id="l18a.50.5"></span>μὲν γὰρ μηκέθ’ ὅλως ἐπιῤῥέῃ, κατὰ μὲν τὴν πρώτην προσφορὰν,
<span class="lb" data-page="18a.50" data-line="6" id="l18a.50.6"></span>αὐτῷ τῷ θερμαίνειν μόνῳ παρηγορίαν τινὰ μετρίαν
<span class="lb" data-page="18a.50" data-line="7" id="l18a.50.7"></span>ἤνεγκεν, ὀλίγῳ δ’ ὕστερον αὐξάνει τὴν ὀδύνην καὶ γίνεται
<span class="lb" data-page="18a.50" data-line="8" id="l18a.50.8"></span>τηνικαῦτα διαγνωστικὸν σημεῖον ὡς καταμαθόντας ἡμᾶς τὴν
<span class="lb" data-page="18a.50" data-line="9" id="l18a.50.9"></span>διάθεσιν ἐπί τινα κένωσιν ὅλου τοῦ σώματος ἀφικέσθαι,
<span class="lb" data-page="18a.50" data-line="10" id="l18a.50.10"></span>πληθωρικοῦ μὲν ὄντος αὐτοῦ διὰ φλεβοτομίας, κακοχύμου
<span class="lb" data-page="18a.50" data-line="11" id="l18a.50.11"></span>δὲ διὰ καθάρσεως. οὐ γὰρ δὴ χαλεπόν γέ σοι διακρῖναι
<span class="lb" data-page="18a.50" data-line="12" id="l18a.50.12"></span>κακοχυμίαν ἀπὸ πλήθους αἵματος.
</p>
<span class="lb rule" data-page="18a.50" data-line="13" id="l18a.50.13"></span>
          </article>

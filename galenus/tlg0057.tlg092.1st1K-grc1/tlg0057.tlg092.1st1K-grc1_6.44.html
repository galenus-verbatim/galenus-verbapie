<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:6.44">
<span class="pb page1" data-page="18a.68" id="p18a.68"></span>
<span class="milestone ed1page page1" data-n="5.310" data-unit="ed1page" id="ed1page.5.310"></span>
<span class="milestone ed2page page1" data-n="9.276" data-unit="ed2page" id="ed2page.9.276"></span>
<span class="lb head" data-page="18a.68" data-line="1" id="l18a.68.1"></span>
            <blockquote class="quote lemma">
<span class="lb" data-page="18a.68" data-line="2" id="l18a.68.2"></span>Ὁκόσοισιν ἐκ στραγγουρίης εἰλεὸς ἐπιγίγνεται, ἐν ἑπτὰ ἡμέρῃσιν
<span class="lb" data-page="18a.68" data-line="3" id="l18a.68.3"></span>ἀπόλλυνται οἱ τοιοῦτοι, ἢν μὴ πυρετοῦ ἐπιγινομένου
<span class="lb" data-page="18a.68" data-line="4" id="l18a.68.4"></span>ἅλις τὸ οὖρον ῥυῇ.
</blockquote>
<span class="lb rule" data-page="18a.68" data-line="5" id="l18a.68.5"></span>
            <p>
<span class="lb" data-page="18a.68" data-line="6" id="l18a.68.6"></span>Κατὰ τὸν εἰλεὸν οὐδὲν μὲν διεξέρχεται κάτω, οὐδ’
<span class="lb" data-page="18a.68" data-line="7" id="l18a.68.7"></span>ἂν δριμυτέρῳ κλύσματι χρήσηταί τις, ἔμετος δὲ κόπρου ἐπιγίνεται
<span class="lb" data-page="18a.68" data-line="8" id="l18a.68.8"></span>τοῖς ὀλεθρίοις αὐτῶν εἰλεοῖς. ὅτι μὲν οὖν ἀποκεκλεισμένης
<span class="lb" data-page="18a.68" data-line="9" id="l18a.68.9"></span>τῆς κάτω διεξόδου γίνεται τὸ πάθος, ὅτι τε περὶ
<span class="lb" data-page="18a.68" data-line="10" id="l18a.68.10"></span>τὰ λεπτὰ τῶν ἐντέρων, οὐ τὰ παχέα, σχεδὸν ἅπασιν ὡμολόγηται.
<span class="lb" data-page="18a.68" data-line="11" id="l18a.68.11"></span>καὶ μὲν δὴ καὶ ὅτι διὰ φλεγμονὴν ἔμφραξις ἤτοι
<span class="lb" data-page="18a.68" data-line="12" id="l18a.68.12"></span>κόπρου σκληρᾶς ἢ γλίσχρων ὑγρῶν καὶ παχέων γίνεται λέλεκται
<span class="lb" data-page="18a.68" data-line="13" id="l18a.68.13"></span>πολλοῖς. ἐμοὶ δὲ δοκεῖ καὶ φλεγμονὴν ἢ σκίῤῥον ἢ
<span class="lb" data-page="18a.68" data-line="14" id="l18a.68.14"></span>ἀπόστημα δύνασθαι τὴν στενοχωρίαν ἐργάζεσθαι τοιαύτην,
<span class="lb" data-page="18a.68" data-line="15" id="l18a.68.15"></span>ὥστε μηδὲν κάτω διεξέρχεσθαι δύνασθαι. τὸ δ’ ὑφ’ ὑγρῶν
<span class="lb" data-page="18a.68" data-line="16" id="l18a.68.16"></span>παχέων ἢ γλίσχρων οὐ πάνυ τι δοκεῖ πιθανὸν εἶναι. τίθει
<span class="lb" data-page="18a.68" data-line="17" id="l18a.68.17"></span>δ’, εἰ βούλει, καὶ τοῦτο καὶ εἴ τι πρὸς τούτῳ λέγοιεν ἕτερον,
<span class="lb" data-page="18a.68" data-line="18" id="l18a.68.18"></span>ἀλλ’ ἐκεῖνό γε τὸ σχεδὸν ἅπασι δόξαν, ὅσοι τοὺς ἀφορισμοὺς
<span class="pb" data-page="18a.69" id="p18a.69"></span>
<span class="lb" data-page="18a.69" data-line="1" id="l18a.69.1"></span>ἐξηγήσαντο, πάνυ μοι δοκεῖ τῶν ἀπιθάνων
<span class="lb" data-page="18a.69" data-line="2" id="l18a.69.2"></span><span class="milestone ed1page" data-n="5.311" data-unit="ed1page" id="ed1page.5.311"></span>εἶναι. λέγουσι γὰρ ὅτι τῆς κύστεως φλεγμαινούσης
<span class="lb" data-page="18a.69" data-line="3" id="l18a.69.3"></span>στενοχωρίαν ἔν τισι τῶν ἐντέρων ἐκ τῆς παραθλίψεως γινομένην
<span class="lb" data-page="18a.69" data-line="4" id="l18a.69.4"></span>ἐπιφέρειν τὸ πάθος τὸν εἰλεόν. ἐγὼ δὲ πλείστους
<span class="lb" data-page="18a.69" data-line="5" id="l18a.69.5"></span>μοι δοκῶ καθ’ ὅλον ἐμαυτοῦ τὸν βίον ἑωρακέναι, τοὺς μὲν
<span class="lb" data-page="18a.69" data-line="6" id="l18a.69.6"></span>κινδυνεύσαντας μόνον, οὐκ ὀλίγους δὲ καὶ ἀποθανόντας ἐξ
<span class="lb" data-page="18a.69" data-line="7" id="l18a.69.7"></span>ἐπισχέσεως οὔρων, ἐναργῶς ἅπασι φαινομένης τηνικαῦτα
<span class="lb" data-page="18a.69" data-line="8" id="l18a.69.8"></span>κατὰ περιγραφὴν ἰδίαν μεγίστης τῆς κύστεως, ὡς διατετάσθαι
<span class="lb" data-page="18a.69" data-line="9" id="l18a.69.9"></span>μὲν ἐσχάτως, ὀδυνᾶσθαι δὲ ὡς εἰκὸς ἐπὶ τῇ διατάσει,
<span class="lb" data-page="18a.69" data-line="10" id="l18a.69.10"></span>καὶ τούτων οὐδεὶς εἰλεώδης ἐγένετο. πῶς ἂν οὖν τίς ποτε
<span class="lb" data-page="18a.69" data-line="11" id="l18a.69.11"></span>πεισθῇ διὰ φλεγμονὴν κύστεως ἐντέρου στενοχωρουμένου γίνεσθαί
<span class="lb" data-page="18a.69" data-line="12" id="l18a.69.12"></span>ποτε τὸν εἰλεὸν οὐ μᾶλλον ἢ κατὰ τὸν ὄγκον τῆς
<span class="lb" data-page="18a.69" data-line="13" id="l18a.69.13"></span>μήτρας <span class="milestone ed2page" data-n="9.277" data-unit="ed2page" id="ed2page.9.277"></span>τὸν ἐν τῇ κυήσει· καίτοι μέχρι τῶν ὑποχονδρίων
<span class="lb" data-page="18a.69" data-line="14" id="l18a.69.14"></span>ὁ κατ’ ἐκείνην ὄγκος ἀνατείνεται καὶ μᾶλλον θλίβειν
<span class="lb" data-page="18a.69" data-line="15" id="l18a.69.15"></span>τε καὶ στενοχωρεῖν δύναται τὰ λεπτὰ τῶν ἐντέρων. ἡ
<span class="lb" data-page="18a.69" data-line="16" id="l18a.69.16"></span>δὲ κύστις εἰς ὄγκον ἀρθεῖσα θλίβειν μόνον οἵα τ’ ἐστὶ τὸ
<span class="lb" data-page="18a.69" data-line="17" id="l18a.69.17"></span>ἀπευθυσμένον. ἀτοπώτερον δ’ ἔνιοι λέγουσι τὸ διὰ τὸν
<span class="lb" data-page="18a.69" data-line="18" id="l18a.69.18"></span>ἐπιγινόμενον πυρετὸν ὠφελεῖσθαι τὸν εἰλεόν. ὁ μὲν γὰρ
<span class="pb" data-page="18a.70" id="p18a.70"></span>
<span class="lb" data-page="18a.70" data-line="1" id="l18a.70.1"></span>πυρετὸς ἐπί τινι φλεγμονὴ τῆς κύστεως εἰκότως ἂν γένοιτο
<span class="lb" data-page="18a.70" data-line="2" id="l18a.70.2"></span>καὶ ὅσῳ ἂν μείζων ᾖ καὶ χαλεπώτερον, τοσοῦτον εἰκὸς κἀκεῖ
<span class="lb" data-page="18a.70" data-line="3" id="l18a.70.3"></span>ἂν αὐξάνεσθαι σύμπτωμα ὑπάρχοντα τῆς φλεγμονῆς. ὁ
<span class="lb" data-page="18a.70" data-line="4" id="l18a.70.4"></span>δ’ εἰλεὸς, ὡς αὐτοὶ λέγουσιν, ἐπὶ τῇ φλεγμονῇ συνέστηκε
<span class="lb" data-page="18a.70" data-line="5" id="l18a.70.5"></span>καὶ μόνην ἐλπίδα λύσεως ἔχει τὴν παῦλαν τῆς φλεγμονῆς,
<span class="lb" data-page="18a.70" data-line="6" id="l18a.70.6"></span>ᾗ καὶ τὸν πυρετὸν ἀναγκαῖόν ἐστι συμπραΰνεσθαι. σημεῖον
<span class="lb" data-page="18a.70" data-line="7" id="l18a.70.7"></span>οὖν ἀγαθὸν ἔστω τῆς λύσεως ἐπὶ τῶν κατὰ τὸν εἰλεὸν παθημάτων
<span class="lb" data-page="18a.70" data-line="8" id="l18a.70.8"></span>πραϋνόμενος ὁ πυρετὸς ἢ λυόμενος, οὔτε δὲ ἐστι
<span class="lb" data-page="18a.70" data-line="9" id="l18a.70.9"></span>σημεῖον ἢ αἴτιον ἀγαθὸν ἐπιγιγνόμενος ἢ αὐξανόμενος. ἴσμεν
<span class="lb" data-page="18a.70" data-line="10" id="l18a.70.10"></span>γὰρ ἐκεῖνα μόνα τῶν νοσημάτων ὀνινάμενα πρὸς τῶν πυρετῶν,
<span class="lb" data-page="18a.70" data-line="11" id="l18a.70.11"></span>ὅσα κατὰ ψύξιν σύνεστι ποτὲ μὲν αὐτὴν μόνην, ἐνίοτε
<span class="lb" data-page="18a.70" data-line="12" id="l18a.70.12"></span>δὲ ἅμα χυμοῖς ὠμοῖς καὶ φλεγματώδεσιν ἢ φυσώδει πνεύματι
<span class="lb" data-page="18a.70" data-line="13" id="l18a.70.13"></span>βέλτιον οὖν ἀγνοεῖν ὁμολογεῖν, ὅπως εἴρηται τὰ κατὰ
<span class="lb" data-page="18a.70" data-line="14" id="l18a.70.14"></span>τὸν ἀφορισμὸν τοῦτον ὑφ’ Ἱπποκράτους. οὔτε γὰρ ὁ λόγος
<span class="lb" data-page="18a.70" data-line="15" id="l18a.70.15"></span>ἐνδείκνυται τὴν ἀλήθειαν αὐτῶν οὔθ’ ἡ πεῖρα διδάσκει,
<span class="lb" data-page="18a.70" data-line="16" id="l18a.70.16"></span>τρίτον δ’ οὐδὲν ἔχομεν ἄλλο πρὸς πίστιν, εἴ γε μὴ ὦπταί
<span class="lb" data-page="18a.70" data-line="17" id="l18a.70.17"></span>ποτε τοιοῦτος ἄῤῥωστος οὔθ’ ὑφ’ Ἱπποκράτους οὔθ’ ὑφ’
<span class="pb" data-page="18a.71" id="p18a.71"></span>
<span class="lb" data-page="18a.71" data-line="1" id="l18a.71.1"></span>ἄλλου τινός· οὔτε γὰρ εἰ γνήσιός ἐστιν ὁ ἀφορισμὸς εἰπεῖν
<span class="lb" data-page="18a.71" data-line="2" id="l18a.71.2"></span>ἔχω. πλῆθος οὖν ὠμῶν καὶ παχέων χυμῶν ἅμα ψύξει σφοδρᾷ
<span class="lb" data-page="18a.71" data-line="3" id="l18a.71.3"></span>βέλτιόν ἐστιν ὑποτίθεσθαι τῶν εἰρημένων συμπτωμάτων
<span class="lb" data-page="18a.71" data-line="4" id="l18a.71.4"></span>αἴτιον· οὕτως γὰρ ἂν μόνος ὅ τε πυρετὸς ἴαμα γένοιτο τῆς
<span class="lb" data-page="18a.71" data-line="5" id="l18a.71.5"></span>διαθέσεως ἥ τε τῶν εἰργομένων οὔρων κένωσις. οὕτως
<span class="lb" data-page="18a.71" data-line="6" id="l18a.71.6"></span>γὰρ εἴωθε παχέα καὶ πολλὰ καὶ ἀθρόα κενοῦσθαι πεττομένων
<span class="lb" data-page="18a.71" data-line="7" id="l18a.71.7"></span>αὐτῶν.
</p>
<span class="lb rule" data-page="18a.71" data-line="8" id="l18a.71.8"></span>
          </article>

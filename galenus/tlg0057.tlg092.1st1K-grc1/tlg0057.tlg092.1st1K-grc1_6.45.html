<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:6.45">
<span class="pb page1" data-page="18a.71" id="p18a.71"></span>
<span class="milestone ed1page page1" data-n="5.311" data-unit="ed1page" id="ed1page.5.311"></span>
<span class="milestone ed2page page1" data-n="9.277" data-unit="ed2page" id="ed2page.9.277"></span>
<span class="lb head" data-page="18a.71" data-line="9" id="l18a.71.9"></span>
            <blockquote class="quote lemma">
<span class="lb" data-page="18a.71" data-line="10" id="l18a.71.10"></span>Ἕλκεα ὁκόσα ἐνιαύσια γίνεται ἢ μακρότερον χρόνον ἴσχουσιν
<span class="lb" data-page="18a.71" data-line="11" id="l18a.71.11"></span>ἀνάγκη ὀστέον ἀφίστασθαι καὶ τὰς οὐλὰς κοίλας
<span class="lb" data-page="18a.71" data-line="12" id="l18a.71.12"></span>γίγνεσθαι.
</blockquote>
<span class="lb rule" data-page="18a.71" data-line="13" id="l18a.71.13"></span>
            <p>
<span class="lb" data-page="18a.71" data-line="14" id="l18a.71.14"></span>Ὁκόσα χρονίζει τῶν ἑλκῶν, ἤτοι μηδ’ ὅλως οὐλῆς αὐτοῖς
<span class="lb" data-page="18a.71" data-line="15" id="l18a.71.15"></span>ἐπιγιγνομένης ἢ κἂν ἐπιγένηται, πάλιν ἀναλυομένης,
<span class="lb" data-page="18a.71" data-line="16" id="l18a.71.16"></span>οὐδὲν ἁμαρτανόντων δηλονότι κατὰ τὴν θεραπείαν τῶν ἰατρῶν,
<span class="lb" data-page="18a.71" data-line="17" id="l18a.71.17"></span>ἀναγκαῖόν ἐστιν ἤτοι δι’ ἐπιῤῥοήν τινα μοχθηρῶν
<span class="lb" data-page="18a.71" data-line="18" id="l18a.71.18"></span>ὑγρῶν ἢ τὴν ἐν αὐτῷ τῷ μορίῳ διάθεσιν ἐν χρόνῳ κατασκευασθεῖσαν
<span class="pb" data-page="18a.72" id="p18a.72"></span>
<span class="lb" data-page="18a.72" data-line="1" id="l18a.72.1"></span>ἐκ τῶν ἐπιῤῥεόντων <span class="milestone ed2page" data-n="9.278" data-unit="ed2page" id="ed2page.9.278"></span>ὑγρῶν ἢ διά τι
<span class="lb" data-page="18a.72" data-line="2" id="l18a.72.2"></span>πάθος ὀστοῦ φθειρομένου κατὰ τὸ χωρίον ἐκεῖνο γίνεσθαι
<span class="lb" data-page="18a.72" data-line="3" id="l18a.72.3"></span>δυσίατα. τὰ μὲν ἄλλα τῶν ἑλκῶν ἀεὶ μείζω καὶ χείρω γίνεται,
<span class="lb" data-page="18a.72" data-line="4" id="l18a.72.4"></span>καὶ σύμπαντα ταῦτα φαγεδαίνας ἐκάλουν οἱ παλαιοί.
<span class="lb" data-page="18a.72" data-line="5" id="l18a.72.5"></span>διορίζεσθαι δ’ ὕστερον ἐπεχείρησαν ἔνιοι προσηγορίαις
<span class="lb" data-page="18a.72" data-line="6" id="l18a.72.6"></span>ἕκαστον ἰδίαις, ἔνια μὲν αὐτῶν χειρώνεια καλοῦντες, ἔνια
<span class="lb" data-page="18a.72" data-line="7" id="l18a.72.7"></span>δὲ τηλέφεια, φαγεδαίνας δ’ ἄλλα, καί τινες ἔτι ἄλλας περιεργοτέρας
<span class="lb" data-page="18a.72" data-line="8" id="l18a.72.8"></span>ἐπιφέροντες προσηγορίας. ἀλλ’ ἡμῖν ἀρκέσει
<span class="lb" data-page="18a.72" data-line="9" id="l18a.72.9"></span>τῶν μὲν ἐπιλαμβανομένων τι τοῦ πέριξ χωρίου τὰ μὲν ἕρπητας
<span class="lb" data-page="18a.72" data-line="10" id="l18a.72.10"></span>ὀνομάζειν, ὅταν ἐπιπολῆς ᾖ καὶ κατ’ αὐτὸ τὸ δέρμα,
<span class="lb" data-page="18a.72" data-line="11" id="l18a.72.11"></span>τὰ δὲ φαγεδαίνας, ὅσα καὶ τὴν ὑποκειμένην διαφθείρει
<span class="lb" data-page="18a.72" data-line="12" id="l18a.72.12"></span>σάρκα. τὸ γὰρ σηπεδονῶδες ὑπό τινων ὀνομαζόμενον ἕλκος
<span class="lb" data-page="18a.72" data-line="13" id="l18a.72.13"></span>οὐχ ἕλκους ἐστὶ διαφορά τις ἴδιος, ἀλλ’ ἐπιπλεγμένον πάθος
<span class="lb" data-page="18a.72" data-line="14" id="l18a.72.14"></span>ἐξ ἕλκους τε καὶ σηπεδόνος. ἴσμεν δ’ ὅτι καὶ χωρὶς
<span class="lb" data-page="18a.72" data-line="15" id="l18a.72.15"></span>ἕλκους αὐτὴ καθ’ ἑαυτὴν ἡ σηπεδὼν ἐν πολλοῖς τῶν μορίων
<span class="lb" data-page="18a.72" data-line="16" id="l18a.72.16"></span>συνίσταται. καλεῖται δέ τι καὶ ἄνθραξ ἕλκος ἐσχαρῶδες,
<span class="lb" data-page="18a.72" data-line="17" id="l18a.72.17"></span>ἅμα πολλῇ τῇ τῶν πέριξ σωμάτων φλογώσει. ταυτὶ
<span class="lb" data-page="18a.72" data-line="18" id="l18a.72.18"></span>μὲν οὖν ἰδίαν ἔσχηκε προσηγορίαν, ὅ τε ἄνθραξ καὶ ἡ φαγέδαινα
<span class="pb" data-page="18a.73" id="p18a.73"></span>
<span class="lb" data-page="18a.73" data-line="1" id="l18a.73.1"></span>καὶ ὁ ἕρπης. ὅσα δ’ ἕλκη γίνεται χωρὶς τῶν εἰρημένων
<span class="lb" data-page="18a.73" data-line="2" id="l18a.73.2"></span>συμπτωμάτων, αὐτὰ καθ’ ἑαυτὰ προσαγορεύειν
<span class="lb" data-page="18a.73" data-line="3" id="l18a.73.3"></span>ἔθος ἐστὶ τοῖς παλαιοῖς, αὐτὸ τοῦτο μόνον ἕλκη περὶ ὧν
<span class="lb" data-page="18a.73" data-line="4" id="l18a.73.4"></span>καὶ νῦν ὁ λόγος ἐστὶ τῷ Ἱπποκράτει διδάσκοντι ὡς ὅσα
<span class="lb" data-page="18a.73" data-line="5" id="l18a.73.5"></span>τοιαῦτα τῶν ἑλκῶν ἐστὶν, εἰς χρόνον ἐκπίπτει πλείονα. φαίνεται
<span class="lb" data-page="18a.73" data-line="6" id="l18a.73.6"></span>δὲ καὶ ἡ πεῖρα τῷ λόγῳ μαρτυροῦσα καὶ πολλάκις
<span class="lb" data-page="18a.73" data-line="7" id="l18a.73.7"></span>γε πολλὰ τῶν τοιούτων ἑλκῶν συνουλωθέντα. μετὰ χρόνον
<span class="lb" data-page="18a.73" data-line="8" id="l18a.73.8"></span>οὐ πολὺν ἀναφλεγμαίνειν τε καὶ αὖθις ἀναῤῥήγνυσθαι λυομένης
<span class="lb" data-page="18a.73" data-line="9" id="l18a.73.9"></span>αὐτῶν τῆς οὐλῆς. γίνεται δὲ τοῦτο διὰ τοιάνδε
<span class="lb" data-page="18a.73" data-line="10" id="l18a.73.10"></span>τινὰ αἰτίαν, ὅταν ἐκ τῶν προσφερομένων φαρμάκων ἡ κατὰ
<span class="lb" data-page="18a.73" data-line="11" id="l18a.73.11"></span>τοῦ πεπονθότος ὀστοῦ σὰρξ ἐπικειμένη ξηρανθεῖσα συνουλωθῇ,
<span class="lb" data-page="18a.73" data-line="12" id="l18a.73.12"></span>παραχρῆμα μὲν ταχέως ὑγιάζεσθαι δοκεῖ, κατὰ βραχὺ
<span class="lb" data-page="18a.73" data-line="13" id="l18a.73.13"></span>δὲ πάλιν, ἰχῶρός τινος ἐπιῤῥέοντος ἐκ τοῦ φθειρομένου κατὰ
<span class="lb" data-page="18a.73" data-line="14" id="l18a.73.14"></span>τὸ βάθος ὀστοῦ, φλεγμονή τέ τις αὖθις ἐπιγίνεται καὶ πύου
<span class="lb" data-page="18a.73" data-line="15" id="l18a.73.15"></span>γένεσις ἕπεται, διαβιβρώσκοντος μὲν τὴν ὅλην ἐπιφάνειαν,
<span class="lb" data-page="18a.73" data-line="16" id="l18a.73.16"></span>δάκνοντος δὲ τὴν σάρκα. τίς οὖν ἡ τῶν τοιούτων ἑλκῶν
<span class="lb" data-page="18a.73" data-line="17" id="l18a.73.17"></span>ἴασίς ἐστιν; οὐκ ἄλλη τις, ἀλλ’ ἣν αὐτὸς μὲν εἶπεν ἐν τῷ
<span class="pb" data-page="18a.74" id="p18a.74"></span>
<span class="lb" data-page="18a.74" data-line="1" id="l18a.74.1"></span>περὶ ἑλκῶν βιβλίῳ, ἡμεῖς δ’ ἀπεδείξαμεν ἐν τῷ τρίτῳ τῆς
<span class="lb" data-page="18a.74" data-line="2" id="l18a.74.2"></span>θεραπευτικῆς μεθόδου. ξηραίνεσθαι μὲν γὰρ ἕλκη πάντα
<span class="lb" data-page="18a.74" data-line="3" id="l18a.74.3"></span>δεῖται, μάλιστα δ’ ἐφ’ ὧν ὀστοῦν πέπονθεν. ὅρος δέ ἐστι
<span class="lb" data-page="18a.74" data-line="4" id="l18a.74.4"></span>τῆς ξηρότητος ἀποστῆναι τὸ πεπονθὸς αὐτοῦ μέρος. εἰκότως
<span class="lb" data-page="18a.74" data-line="5" id="l18a.74.5"></span>δὲ καὶ τὰς οὐλὰς εἰς τοσοῦτον συμβαίνει γίνεσθαι
<span class="lb" data-page="18a.74" data-line="6" id="l18a.74.6"></span>κοίλας, εἰς ὅσον ἂν ἥκῃ πάχους τὸ ἀποστάν.
</p>
<span class="lb rule" data-page="18a.74" data-line="7" id="l18a.74.7"></span>
          </article>

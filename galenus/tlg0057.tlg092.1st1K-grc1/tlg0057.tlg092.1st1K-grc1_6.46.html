<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:6.46">
<span class="pb page1" data-page="18a.74" id="p18a.74"></span>
<span class="milestone ed1page page1" data-n="5.311" data-unit="ed1page" id="ed1page.5.311"></span>
<span class="milestone ed2page page1" data-n="9.278" data-unit="ed2page" id="ed2page.9.278"></span>
<span class="lb head" data-page="18a.74" data-line="8" id="l18a.74.8"></span>
            <blockquote class="quote lemma">
<span class="lb" data-page="18a.74" data-line="9" id="l18a.74.9"></span>Ὁκόσοι ὑβοὶ ἐξ ἄσθματος ἢ βηχὸς γίνονται πρὸ τῆς ἥβης
<span class="lb" data-page="18a.74" data-line="10" id="l18a.74.10"></span>ἀπόλλυνται.
</blockquote>
<span class="lb rule" data-page="18a.74" data-line="11" id="l18a.74.11"></span>
            <p>
<span class="lb" data-page="18a.74" data-line="12" id="l18a.74.12"></span><span class="milestone ed2page" data-n="9.279" data-unit="ed2page" id="ed2page.9.279"></span>Ὑβοὺς καὶ κυφοὺς εἴωθεν ὀνομάζειν Ἱπποκράτης
<span class="lb" data-page="18a.74" data-line="13" id="l18a.74.13"></span>οὓς ἅπαντες οἱ νῦν ἄνθρωποι προσαγορεύουσι κυρτούς.
<span class="lb" data-page="18a.74" data-line="14" id="l18a.74.14"></span>καὶ γὰρ καὶ ὄντως ἡ ῥάχις αὐτοῖς εἰς τοὐπίσω γίνεται
<span class="lb" data-page="18a.74" data-line="15" id="l18a.74.15"></span>κυρτή τῷ μὲν οὖν κυρτῷ τὸ κοῖλον ἀντικειμένως λέγεται,
<span class="lb" data-page="18a.74" data-line="16" id="l18a.74.16"></span>τῷ ὑβῷ τε καὶ κυφῷ τὸ λορδόν. ἀλλὰ ταῦτα μὲν
<span class="lb" data-page="18a.74" data-line="17" id="l18a.74.17"></span>ἐπὶ μόνης τῆς ῥάχεως, ἐκεῖνα δ’ ἐπὶ πάντων λέγουσιν οἱ
<span class="lb" data-page="18a.74" data-line="18" id="l18a.74.18"></span>Ἕλληνες. ὅπως δ’ ἡ κύφωσις γίνεται διῆλθεν αὐτὸς ἐν τῷ
<span class="pb" data-page="18a.75" id="p18a.75"></span>
<span class="lb" data-page="18a.75" data-line="1" id="l18a.75.1"></span>περὶ ἄρθρων βιβλίῳ, καθάπερ καὶ περὶ λορδώσεώς τε καὶ
<span class="lb" data-page="18a.75" data-line="2" id="l18a.75.2"></span>σκολιώσεως καὶ σείσεως. ἴδια γὰρ ἐξαίρετα ῥάχεως πάθη
<span class="lb" data-page="18a.75" data-line="3" id="l18a.75.3"></span>ταῦτα καὶ χρὴ τὸν βουλόμενον ἐπιστήμονα γενέσθαι τῶν
<span class="lb" data-page="18a.75" data-line="4" id="l18a.75.4"></span>παθῶν τῶνδε τοῖς ἐν ἐκείνῳ τῷ βιβλίῳ γεγραμμένοις ἐπὶ
<span class="lb" data-page="18a.75" data-line="5" id="l18a.75.5"></span>πλέον ὁμιλῆσαι. νῦν δ’ ἡμεῖς ἐροῦμεν ὅσα χρήσιμά εἰσιν
<span class="lb" data-page="18a.75" data-line="6" id="l18a.75.6"></span>εἰς τὸν προκείμενον ἀφορισμόν. ὑβοῦται ῥάχις ἔστιν ὅτε
<span class="lb" data-page="18a.75" data-line="7" id="l18a.75.7"></span>μὲν καὶ διά τινα πληγὴν ἢ κατάπτωσιν, ὑβοῦται δὲ καὶ
<span class="lb" data-page="18a.75" data-line="8" id="l18a.75.8"></span>διά τινα φύματα σκληρὰ συστάντα κατὰ τὴν πρόσω χώραν,
<span class="lb" data-page="18a.75" data-line="9" id="l18a.75.9"></span>ὑφ’ ὧν φυμάτων, ὅταν μὲν εἷς σπόνδυλος ἐλχθῇ πρόσω,
<span class="lb" data-page="18a.75" data-line="10" id="l18a.75.10"></span>λορδοῦται κατ’ αὐτὸν ἡ ῥάχις, οὕτω δὲ κᾀν πλείους ὦσιν
<span class="lb" data-page="18a.75" data-line="11" id="l18a.75.11"></span>ἐφεξῆς ἀλλήλων. ὅταν δὲ μὴ συνεχεῖς ὦσιν ἀλλήλων οἱ τεινόμενοι
<span class="lb" data-page="18a.75" data-line="12" id="l18a.75.12"></span>σπόνδυλοι, κύφωσις γίνεται τοσοῦτον χωρούντων
<span class="lb" data-page="18a.75" data-line="13" id="l18a.75.13"></span>ὀπίσω τῶν μελῶν, ὅσον εἴσω κατεκάμφθησαν οἱ ταθέντες.
<span class="lb" data-page="18a.75" data-line="14" id="l18a.75.14"></span><span class="milestone ed1page" data-n="5.312" data-unit="ed1page" id="ed1page.5.312"></span>ὁρᾶται γοῦν ἐπὶ πάντων τοῦτο τῶν σκληρῶν μετρίως
<span class="lb" data-page="18a.75" data-line="15" id="l18a.75.15"></span>γινόμενον, οἷον καλάμων καὶ λύγων καὶ ῥάβδων, ὅσα
<span class="lb" data-page="18a.75" data-line="16" id="l18a.75.16"></span>τ’ ἄλλα τοιαῦτα. καὶ λέγεται περὶ αὐτῶν ἐπὶ πλέον ἐν
<span class="lb" data-page="18a.75" data-line="17" id="l18a.75.17"></span>ταῖς ἐξηγήσεσι ταῖς εἰς τὸ περὶ τῶν ἄρθρων βιβλίον. ἀλλὰ
<span class="pb" data-page="18a.76" id="p18a.76"></span>
<span class="lb" data-page="18a.76" data-line="1" id="l18a.76.1"></span>νῦν γε τοὺς πρὸ τῆς ἥβης ὑβωθέντας ἐπ’ ἄσθματι καὶ βηχὶ
<span class="lb" data-page="18a.76" data-line="2" id="l18a.76.2"></span>διαφθείρεσθαί φησι ταχέως. οὐ γὰρ ἐθέλει τούτοις ὁ θώραξ,
<span class="lb" data-page="18a.76" data-line="3" id="l18a.76.3"></span>ὡς αὐτὸς ἔφη, ἐφεξῆς συναύξεσθαι καὶ διὰ τοῦτο στενοχωρία
<span class="lb" data-page="18a.76" data-line="4" id="l18a.76.4"></span>πολλὴ γίνεται τοῖς ἀναπνευστικοῖς ὀργάνοις. ἅπασι
<span class="lb" data-page="18a.76" data-line="5" id="l18a.76.5"></span>μὲν κοινὸν τοῖς αὐτομάτως ὑβωθεῖσι, τουτέστιν οἷς ἄνευ
<span class="lb" data-page="18a.76" data-line="6" id="l18a.76.6"></span>πληγῆς ἢ καταπτώσεως ἔπαθεν ἡ ῥάχις, ἐπὶ φύμασι σκληροῖς
<span class="lb" data-page="18a.76" data-line="7" id="l18a.76.7"></span>ἢ δυσσέπτοις γίνεσθαι τοιούτοις. διαφορᾶς δ’ οὔσης
<span class="lb" data-page="18a.76" data-line="8" id="l18a.76.8"></span>πολλῆς ἐν τοῖς φύμασι κατά τε τὸν ὄγκον καὶ τὴν σκληρότητα
<span class="lb" data-page="18a.76" data-line="9" id="l18a.76.9"></span>καὶ τὸ χωρίον ἐν ᾧ συνέστη, τὰ μὲν ἐπὶ σκληροῖς τε
<span class="lb" data-page="18a.76" data-line="10" id="l18a.76.10"></span>ἅμα καὶ μεγάλοις συστάντα δυσπνουστέρους αὐτίκα τοὺς
<span class="lb" data-page="18a.76" data-line="11" id="l18a.76.11"></span>ἀνθρώπους ἐργάζεται, τὰ δὲ μεθιέντα τι τῆς ἐν αὐτοῖς
<span class="lb" data-page="18a.76" data-line="12" id="l18a.76.12"></span>ὑγρότητος εἰς τὰς τραχείας ἀρτηρίας βηχώδεις ἀποτελοῦσι
<span class="lb" data-page="18a.76" data-line="13" id="l18a.76.13"></span>τοὺς ἀνθρώπους. ἀλλὰ ταῦτα μὲν ὅσα μεθίησιν ὑγρότητος
<span class="lb" data-page="18a.76" data-line="14" id="l18a.76.14"></span>ἀκριβῶς ἐστὶ σκληρὰ καὶ διὰ τοῦτο ἀναγκαῖόν ἐστιν ἐκπυῆσαί
<span class="lb" data-page="18a.76" data-line="15" id="l18a.76.15"></span>ποτε καὶ διαφθεῖραι τὸν ἄνθρωπον· ὅσα δ’ οὐ μεθίησιν,
<span class="lb" data-page="18a.76" data-line="16" id="l18a.76.16"></span>ὑπὸ παχέων γίνεται χυμῶν καὶ διὰ τοῦτό ἐστιν ἄπεπτά
<span class="lb" data-page="18a.76" data-line="17" id="l18a.76.17"></span>τε καὶ σκληρὰ καὶ πολλῷ χρόνῳ μένοντα χωρὶς τοῦ
<span class="lb" data-page="18a.76" data-line="18" id="l18a.76.18"></span>διαπυΐσκειν ἐπιτρέπει ζῆς τὸν ἄνθρωπον. ὅσα δ’, ὡς ἔφην
<span class="pb" data-page="18a.77" id="p18a.77"></span>
<span class="lb" data-page="18a.77" data-line="1" id="l18a.77.1"></span>ἅμα βηχὶ τὴν γένεσιν ἔσχεν, ἐπείγεται πρὸς τὴν διαπύησιν
<span class="lb" data-page="18a.77" data-line="2" id="l18a.77.2"></span>καὶ διὰ τοῦτό ἐστιν ὀλέθρια. οὕτω δὲ καὶ ὅσα μετὰ δυσπνοίας
<span class="lb" data-page="18a.77" data-line="3" id="l18a.77.3"></span>ἐγένετο θανατώδη τοῖς ἔτ’ αὐξανομένοις· ἤτοι γὰρ
<span class="lb" data-page="18a.77" data-line="4" id="l18a.77.4"></span>μεγάλα ταῦτ’ ἔστιν ἢ ἐν ἐπικαίρῳ χωρίῳ τοῦ θώρακος.
<span class="lb" data-page="18a.77" data-line="5" id="l18a.77.5"></span>ὅταν οὖν ὁ μὲν πνεύμων ἅμα τῇ καρδίᾳ τοῖς τοιούτοις αὐξάνηται,
<span class="lb" data-page="18a.77" data-line="6" id="l18a.77.6"></span>σμικρύνηται δ’ ἡ περιέχουσα χώρα, μήτ’ αὐξανομένων
<span class="lb" data-page="18a.77" data-line="7" id="l18a.77.7"></span>τῶν πλευρῶν, ἔν τε τῷ κάμπτεσθαι διὰ τὴν ὕβωσιν
<span class="lb" data-page="18a.77" data-line="8" id="l18a.77.8"></span>ὅλον τὸν θώρακα στενότερον ἐργαζομένων, ἀναγκαῖόν
<span class="lb" data-page="18a.77" data-line="9" id="l18a.77.9"></span><span class="milestone ed2page" data-n="9.280" data-unit="ed2page" id="ed2page.9.280"></span>ἐστιν ἐν τάχει τοιαύτην αὐτοῖς γίνεσθαι τὴν δυσπνοίαν ὡς
<span class="lb" data-page="18a.77" data-line="10" id="l18a.77.10"></span>διαφθεῖραι τὸν ἄνθρωπον. ὅπου γὰρ οὐδέπω τῆς κυφώσεως
<span class="lb" data-page="18a.77" data-line="11" id="l18a.77.11"></span>ἐπιγιγνομένης ἐπὶ μόνοις τοῖς παρὰ φύσιν ὄγκοις
<span class="lb" data-page="18a.77" data-line="12" id="l18a.77.12"></span>ἐδύσπνουν, τί χρὴ προσδοκῆσαι τῶν μὲν φυμάτων αὐξηθέντων
<span class="lb" data-page="18a.77" data-line="13" id="l18a.77.13"></span>τῷ χρόνῳ, στενωθέντος δὲ τοῦ θώρακος; ὅτι μέντοι
<span class="lb" data-page="18a.77" data-line="14" id="l18a.77.14"></span>πολλῶν οὐσῶν δυσπνοιῶν ἆσθμα προσαγορεύειν Ἱπποκράτης
<span class="lb" data-page="18a.77" data-line="15" id="l18a.77.15"></span>εἴωθεν ἐκείνην μόνην ἐν ᾗ συμβαίνει πυκνοῦσθαι τὴν
<span class="lb" data-page="18a.77" data-line="16" id="l18a.77.16"></span>ἀναπνοὴν ἱκανῶς εὔδηλον παντί. καλοῦσι γοῦν οὕτω καὶ
<span class="lb" data-page="18a.77" data-line="17" id="l18a.77.17"></span>νῦν οἱ ἄνθρωποι τὸ ἄσθμαίνειν ἐν δρόμοις τε καὶ γυμνασίοις
<span class="pb" data-page="18a.78" id="p18a.78"></span>
<span class="lb" data-page="18a.78" data-line="1" id="l18a.78.1"></span>συντόνοις γιγνόμενον. οἱ δὲ μεθ’ Ἱπποκράτους καὶ
<span class="lb" data-page="18a.78" data-line="2" id="l18a.78.2"></span>πάθος τι χρόνιον ἔνιοι μὲν ἁπλῶς ἆσθμα προσαγορεύουσιν,
<span class="lb" data-page="18a.78" data-line="3" id="l18a.78.3"></span>ἔνιοι δὲ καὶ ὀρθόπνοιαν, ὅταν ἄνευ πυρετοῦ διὰ παντὸς
<span class="lb" data-page="18a.78" data-line="4" id="l18a.78.4"></span>οὕτω δυσπνέωσιν οἱ κάμνοντες.
</p>
<span class="lb rule" data-page="18a.78" data-line="5" id="l18a.78.5"></span>
          </article>

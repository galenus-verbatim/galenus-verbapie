<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:6.47">
<span class="pb page1" data-page="18a.78" id="p18a.78"></span>
<span class="milestone ed1page page1" data-n="5.312" data-unit="ed1page" id="ed1page.5.312"></span>
<span class="milestone ed2page page1" data-n="9.280" data-unit="ed2page" id="ed2page.9.280"></span>
<span class="lb head" data-page="18a.78" data-line="6" id="l18a.78.6"></span>
            <blockquote class="quote lemma">
<span class="lb" data-page="18a.78" data-line="7" id="l18a.78.7"></span>Ὁκόσοισι φλεβοτομίη ἢ φαρμακείη συμφέρει τουτέους τοῦ
<span class="lb" data-page="18a.78" data-line="8" id="l18a.78.8"></span>ἦρος φλεβοτομεῖν ἢ φαρμακεύειν χρή.
</blockquote>
<span class="lb rule" data-page="18a.78" data-line="9" id="l18a.78.9"></span>
            <p>
<span class="lb" data-page="18a.78" data-line="10" id="l18a.78.10"></span>Πρόδηλον ὅτι περὶ τῶν ὑγιαινόντων μὲν ἔτι, νοσησόντων
<span class="lb" data-page="18a.78" data-line="11" id="l18a.78.11"></span>δὲ εἰ μὴ κενωθεῖεν, ὁ λόγος αὐτῷ νῦν ἔστι. τούτους
<span class="lb" data-page="18a.78" data-line="12" id="l18a.78.12"></span>γὰρ φθάνειν χρὴ κενοῦν ἦρος εἰσβάλλοντος ἤτοι διὰ φλεβοτομίας,
<span class="lb" data-page="18a.78" data-line="13" id="l18a.78.13"></span>εἰ πληθωρικοῖς ἁλίσκονται νοσήμασιν, ἢ διὰ καθάρσεως,
<span class="lb" data-page="18a.78" data-line="14" id="l18a.78.14"></span>εἰ τοῖς κατὰ διαφθοράν. ἡμεῖς γοῦν οὕτως ἀνόσους
<span class="lb" data-page="18a.78" data-line="15" id="l18a.78.15"></span>πολλοὺς φυλάττομεν ἐτῶν ἤδη πολλῶν ἔμπροσθεν
<span class="lb" data-page="18a.78" data-line="16" id="l18a.78.16"></span>καθ’ ἕκαστον ἐνιαυτὸν ἀεὶ νοσοῦντας, ἀλλὰ καὶ ποδάγραν
<span class="lb" data-page="18a.78" data-line="17" id="l18a.78.17"></span>καὶ ἀρθρῖτιν ἀρχομένην ἔτι καὶ μήπω περὶ τοῖς ἀρθροῖς
<span class="lb" data-page="18a.78" data-line="18" id="l18a.78.18"></span>εἰργασμένην πώρους ἐκ τῆς τοιαύτης κενώσεως ἐτῶν ἤδη
<span class="pb" data-page="18a.79" id="p18a.79"></span>
<span class="lb" data-page="18a.79" data-line="1" id="l18a.79.1"></span>πολλῶν ἐκωλύσαμεν γενέσθαι. κατά τε τὸν αὐτὸν τρόπον
<span class="lb" data-page="18a.79" data-line="2" id="l18a.79.2"></span>αἵματος πτύσιν ἐπιληψίαν, μελαγχολίαν, ἀποπληξίαν καὶ
<span class="lb" data-page="18a.79" data-line="3" id="l18a.79.3"></span>ἄλλα τὰ τοιαῦτα χρόνια πάθη διὰ τῆς εἰρημένης κενώσεως
<span class="lb" data-page="18a.79" data-line="4" id="l18a.79.4"></span>ἐπὶ πολλῶν ἀνθρώπων ἐπαύσαμεν. ἡ μὲν οὖν φλεβοτομία
<span class="lb" data-page="18a.79" data-line="5" id="l18a.79.5"></span>κοινὸν βοήθημά ἐστι τῶν πληθωρικῶν νοσημάτων,
<span class="lb" data-page="18a.79" data-line="6" id="l18a.79.6"></span>ἡ κάθαρσις δὲ, οὑτωσὶ μὲν ἀκοῦσαι, κατὰ γένος ἕν τι
<span class="lb" data-page="18a.79" data-line="7" id="l18a.79.7"></span>βοήθημά ἐστιν, οὐ μὴν κατ’ εἶδός γε ἀκοῦσαι. ἐνίοις μὲν
<span class="lb" data-page="18a.79" data-line="8" id="l18a.79.8"></span>γὰρ συμφέρει τοὺς φλεγματώδεις κενοῦσθαι χυμοὺς, ἐνίοις
<span class="lb" data-page="18a.79" data-line="9" id="l18a.79.9"></span>δὲ τοὺς πικροχόλους, ἐνίοις δὲ τοὺς μελαγχολικοὺς, ἐνίοις δὲ
<span class="lb" data-page="18a.79" data-line="10" id="l18a.79.10"></span>ὀῤῥῶδες περίττωμα κατά γε τὴν τῶν εἰθισμένων αὐτοῖς γίνεται
<span class="lb" data-page="18a.79" data-line="11" id="l18a.79.11"></span>παθῶν οὐσίαν. οἷον αὐτίκα τις μελαγχολίᾳ ἁλίσκεται
<span class="lb" data-page="18a.79" data-line="12" id="l18a.79.12"></span>καθ’ ἕκαστον ἔτος, εἰ μὴ καθαρθείη, καὶ θαῦμά ἐστιν ἰδεῖν
<span class="lb" data-page="18a.79" data-line="13" id="l18a.79.13"></span>ὅπως ἤδη καὶ αὐτὸς ἀρχομένου<span class="milestone ed2page" data-n="9.281" data-unit="ed2page" id="ed2page.9.281"></span> τοῦ πάθους διαγινώσκει
<span class="lb" data-page="18a.79" data-line="14" id="l18a.79.14"></span>τε τὴν πρώτην γένεσιν εὐθὺς καὶ καλέσας με
<span class="lb" data-page="18a.79" data-line="15" id="l18a.79.15"></span>κενοῦταί τε τὰ μέλαινα καὶ παραχρῆμα παύεται τῆς μελαγχολίας.
<span class="lb" data-page="18a.79" data-line="16" id="l18a.79.16"></span>καὶ συμβαίνει γε τούτῳ διὰ τῆς καθάρσεως ἄμφω
<span class="lb" data-page="18a.79" data-line="17" id="l18a.79.17"></span>ταῦτα χρηστὰ, τό τε καθαίρεσθαι τὰ περιττὰ καὶ τὸ τῇ
<span class="lb" data-page="18a.79" data-line="18" id="l18a.79.18"></span>δριμύτητι τῶν ἐκκρινομένων ἀναστομωθεῖσαν ἐπὶ βραχὺ
<span class="pb" data-page="18a.80" id="p18a.80"></span>
<span class="lb" data-page="18a.80" data-line="1" id="l18a.80.1"></span>τὴν αἱμοῤῥοΐδα συνεκκρίνειν τε καὶ αὐτὴν αἵματος μοχθηροῦ.
<span class="lb" data-page="18a.80" data-line="2" id="l18a.80.2"></span>συνήθους γὰρ οὔσης αὐτῷ τῆς τοιαύτης ἐκκρίσεως,
<span class="lb" data-page="18a.80" data-line="3" id="l18a.80.3"></span>εἶτ’ ἐπισχεθείσης ἡ μελαγχολία συνέστηκε. καθαίρω τοιγαροῦν
<span class="lb" data-page="18a.80" data-line="4" id="l18a.80.4"></span>αὐτὸν, οὐκ ἦρος μόνον, ἀλλὰ φθινοπώρου καὶ, ὡς εἰ
<span class="lb" data-page="18a.80" data-line="5" id="l18a.80.5"></span>καταφρονήσας ἐνίοτε ἐνταῦθα μὴ φθάσειε καθαρθῆναι,
<span class="lb" data-page="18a.80" data-line="6" id="l18a.80.6"></span>τῶν τοῦ πάθους αἰσθάνεται συμπτωμάτων. οὕτω δὲ καὶ
<span class="lb" data-page="18a.80" data-line="7" id="l18a.80.7"></span>γυναῖκά τινα καθ’ ἕκαστον ἔτος εἰσβάλλοντος ἦρος ὁμοίως
<span class="lb" data-page="18a.80" data-line="8" id="l18a.80.8"></span>κενῶν, καρκινώδη ποτὲ ὄγκον ἐν μαστῷ ἔχουσαν ἰασάμην,
<span class="lb" data-page="18a.80" data-line="9" id="l18a.80.9"></span>ἰσχυρῶς κενώσας, πολλάκις διὰ φαρμάκου καθαίροντος μέλανα
<span class="lb" data-page="18a.80" data-line="10" id="l18a.80.10"></span>καὶ εἰ παραλειφθείῃ ποτὲ ἡ κάθαρσις, ὀδύνη διὰ
<span class="lb" data-page="18a.80" data-line="11" id="l18a.80.11"></span>βάθους αὐτῇ γίνεται καὶ οὕτως αὕτη μετακαλουμένη με παραχρῆμα
<span class="lb" data-page="18a.80" data-line="12" id="l18a.80.12"></span>κελεύει καθαίρειν. ἐλέφαντα δὲ ἀρχόμενον ἑτέρῳ
<span class="lb" data-page="18a.80" data-line="13" id="l18a.80.13"></span>τὰ μὲν πρῶτα διὰ φλεβοτομίας καὶ καθάρσεως ἰασάμην.
<span class="lb" data-page="18a.80" data-line="14" id="l18a.80.14"></span>ἑκάστου δὲ ἔτους ἀρκεῖ καὶ τούτῳ μία κάθαρσις, ἐλλειφθείσης
<span class="lb" data-page="18a.80" data-line="15" id="l18a.80.15"></span>δ’ αὐτῆς αὐτίκα τὸ πάθος ἐπισημαίνει. τὰ μὲν
<span class="lb" data-page="18a.80" data-line="16" id="l18a.80.16"></span>οὖν τοιαῦτα νοσήματα καθάρσεως χρῄζει μελαγχολικῶν χυμῶν,
<span class="lb" data-page="18a.80" data-line="17" id="l18a.80.17"></span>ἐπιληπτικὰ δὲ καὶ ἀσθματικὰ καὶ ἀποπληκτικὰ τῶν
<span class="pb" data-page="18a.81" id="p18a.81"></span>
<span class="lb" data-page="18a.81" data-line="1" id="l18a.81.1"></span>φλεγματωδῶν, ἀρθριτικὰ δὲ τὰ μὲν ἅμα θερμασίᾳ πολλῇ
<span class="lb" data-page="18a.81" data-line="2" id="l18a.81.2"></span>τῶν πικροχόλων, τὰ δὲ σὺν ὄγκοις ψυχροῖς τῶν φλεγματικῶν.
<span class="lb" data-page="18a.81" data-line="3" id="l18a.81.3"></span>ἄλλος δέ τις ὥρᾳ θέρους ἀεὶ τριταίοις ἁλισκόμενος
<span class="lb" data-page="18a.81" data-line="4" id="l18a.81.4"></span>πυρετοῖς ἤδη πολλῶν ἐτῶν οὐκ ἐπύρεξεν, ὠχρὰν χολὴν ὑφ’
<span class="lb" data-page="18a.81" data-line="5" id="l18a.81.5"></span>ἡμῶν φθάνων καθαίρεσθαι κατὰ τὴν τοῦ ἦρος τελευτήν.
<span class="lb" data-page="18a.81" data-line="6" id="l18a.81.6"></span>οὕτω γὰρ καὶ ἄμεινόν ἐστι τοὺς τοιούτους κενοῦσθαι, ὡς
<span class="lb" data-page="18a.81" data-line="7" id="l18a.81.7"></span>τοὺς ἐπιληπτικούς τε καὶ ἀποπληκτικοὺς καὶ ἀρθριτικούς τε
<span class="lb" data-page="18a.81" data-line="8" id="l18a.81.8"></span>καὶ μελαγχολικοὺς, ὅσοι τε ἄλλοι διὰ πάχος χυμῶν νοσοῦσιν,
<span class="lb" data-page="18a.81" data-line="9" id="l18a.81.9"></span>εἰσβάλλοντος ἦρος ἄμεινον κενοῦσθαι, περὶ ὧν ἁπάντων
<span class="lb" data-page="18a.81" data-line="10" id="l18a.81.10"></span>ἰδίᾳ μοι γέγραπται κατὰ τὴν πραγματείαν ἐκείνην, ἐν
<span class="lb" data-page="18a.81" data-line="11" id="l18a.81.11"></span>ᾗ γέγραπται περὶ τῶν δεομένων ἦρος ὥρᾳ κενοῦσθαι. μόριον
<span class="lb" data-page="18a.81" data-line="12" id="l18a.81.12"></span>δέ ἐστιν αὕτη τῆς ὅλης ὑγιεινῆς πραγματείας.
</p>
<span class="lb rule" data-page="18a.81" data-line="13" id="l18a.81.13"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:6.5">
<span class="pb page1" data-page="18a.13" id="p18a.13"></span>
<span class="milestone ed1page page1" data-n="5.302" data-unit="ed1page" id="ed1page.5.302"></span>
<span class="milestone ed2page page1" data-n="9.250" data-unit="ed2page" id="ed2page.9.250"></span>
<span class="lb head" data-page="18a.13" data-line="4" id="l18a.13.4"></span>
            <blockquote class="quote lemma">
<span class="lb" data-page="18a.13" data-line="5" id="l18a.13.5"></span>Τῶν ὀδυνέων καὶ ἐν πλευρῇσι καὶ ἐν στήθεσι καὶ ἐν τοῖσιν
<span class="lb" data-page="18a.13" data-line="6" id="l18a.13.6"></span>ἄλλοισιν, εἰ μέγα διαφέρουσι καταμαθητέον.
</blockquote>
<span class="lb rule" data-page="18a.13" data-line="7" id="l18a.13.7"></span>
            <p>
<span class="lb" data-page="18a.13" data-line="8" id="l18a.13.8"></span>Καταμανθάνειν οὐ μόνον χρὴ τὸν ὀδυνώμενον τόπον
<span class="lb" data-page="18a.13" data-line="9" id="l18a.13.9"></span>ὁποῖός ἐστιν, ἀλλὰ καὶ τὸ μέγεθος τῆς κατ’ αὐτὸν ὀδύνης
<span class="lb" data-page="18a.13" data-line="10" id="l18a.13.10"></span>τηλίκον ἐστί. χρήσιμον οὖν τοῦτο πρός τε διάγνωσιν τοῦ
<span class="lb" data-page="18a.13" data-line="11" id="l18a.13.11"></span>πεπονθότος τόπου καὶ πρόγνωσιν τῶν γενησομένων περὶ τὸν
<span class="lb" data-page="18a.13" data-line="12" id="l18a.13.12"></span>κάμνοντα καὶ προσέτι τὴν τῆς θεραπείας εὕρεσιν ἐν τῇ
<span class="lb" data-page="18a.13" data-line="13" id="l18a.13.13"></span>γοῦν πλευρᾷ ὅταν ἄλγημα ᾖ μέγα, πρῶτον μὲν οὐκ ἀκίνδυνον,
<span class="lb" data-page="18a.13" data-line="14" id="l18a.13.14"></span>εἶτα καὶ θεραπείας δεήσεται πλείονος. εἰ μὲν εἰς
<span class="lb" data-page="18a.13" data-line="15" id="l18a.13.15"></span>κλεῖν ἡ ὀδύνη διατείνοι, φλεβοτομίας, εἰ δ’ εἰς ὑποχόνδριον,
<span class="lb" data-page="18a.13" data-line="16" id="l18a.13.16"></span>καθάρσεως, ὡς αὐτὸς ἐν τῷ περὶ διαίτης ὀξέων ἐδίδαξεν.
<span class="pb" data-page="18a.14" id="p18a.14"></span>
<span class="lb" data-page="18a.14" data-line="1" id="l18a.14.1"></span>εἰ μέντοι μέτριον εἴη τὸ ἄλγημα καὶ προσέτι μηδέ νυγματῶδες,
<span class="lb" data-page="18a.14" data-line="2" id="l18a.14.2"></span>οἷόν περ ἦν κατὰ τὸν ὑπεζωκότα, μήτε διατεῖνον πρὸς
<span class="lb" data-page="18a.14" data-line="3" id="l18a.14.3"></span>ὑποχόνδριον ἢ κλεῖν, ἐγχωρεῖ καὶ τῶν σαρκωδῶν μορίων
<span class="lb" data-page="18a.14" data-line="4" id="l18a.14.4"></span>ἐπὶ ταῖς πλευραῖς πεπονθότων αὐτὸ γίνεσθαι καὶ διὰ τοῦτο
<span class="lb" data-page="18a.14" data-line="5" id="l18a.14.5"></span>μήτε κινδυνῶδες εἶναι μήτε μεγάλου δεῖσθαι βοηθήματος.
<span class="lb" data-page="18a.14" data-line="6" id="l18a.14.6"></span>οὕτω δὲ καὶ καθ’ ἕκαστον τῶν ἄλλων μορίων ἐπισκεπτέον
<span class="lb" data-page="18a.14" data-line="7" id="l18a.14.7"></span>ἐστὶ τὸ μέγεθος τῆς ὀδύνης, οἷον ἐπὶ νεφρῶν, εἰ τύχοι. τοῦ
<span class="lb" data-page="18a.14" data-line="8" id="l18a.14.8"></span>σαρκώδους μὲν αὐτὸν φλεγμαίνοντος, ἔσται βαρεῖα ἡ ὀδύνη,
<span class="lb" data-page="18a.14" data-line="9" id="l18a.14.9"></span>καθάπερ αὐτὸς ἐν ἐπιδημίαις εἶπε, τὴν οἷον βάρους τινὸς
<span class="lb" data-page="18a.14" data-line="10" id="l18a.14.10"></span>ἐγκειμένου κατὰ τὸ χωρίον αἴσθησιν ἐπάγουσαν οὕτως ὀνομάσας.
<span class="lb" data-page="18a.14" data-line="11" id="l18a.14.11"></span>τῶν δ’ ἄλλων μερῶν τῶν κατὰ τοὺς νεφροὺς πασχόντων
<span class="lb" data-page="18a.14" data-line="12" id="l18a.14.12"></span>ὀξεῖα ἡ ὀδύνη. λέγω δ’ ἄλλα μέρη τὸν τε περιέχοντα
<span class="lb" data-page="18a.14" data-line="13" id="l18a.14.13"></span>χιτῶνα τούτων καὶ τὴν ἔνδον κοιλίαν καὶ τὰς εἰς
<span class="lb" data-page="18a.14" data-line="14" id="l18a.14.14"></span>αὐτὴν περαινούσης <span class="milestone ed1page" data-n="5.303" data-unit="ed1page" id="ed1page.5.303"></span>ἀρτηρίας τε καὶ φλέβας καὶ
<span class="lb" data-page="18a.14" data-line="15" id="l18a.14.15"></span>προσέτι τὰς ἐκφύσεις τῶν οὐρητήρων. οὕτως δ’ ἔχει κἀπὶ
<span class="lb" data-page="18a.14" data-line="16" id="l18a.14.16"></span>τοῦ ἥπατος, αὐτοῦ μὲν τοῦ σαρκώδους φλεγμαίνοντος ὀδύνη
<span class="lb" data-page="18a.14" data-line="17" id="l18a.14.17"></span>γίνεται βαρεῖα, <span class="milestone ed2page" data-n="9.251" data-unit="ed2page" id="ed2page.9.251"></span>τοῦ δὲ περικειμένου χιτῶνος ἢ τῶν
<span class="lb" data-page="18a.14" data-line="18" id="l18a.14.18"></span>ἀγγείων ὀξεῖα, καὶ αὐτῆς δὲ τῆς ὀξείας ἔνδειξιν φέρει τὸ μᾶλλον
<span class="pb" data-page="18a.15" id="p18a.15"></span>
<span class="lb" data-page="18a.15" data-line="1" id="l18a.15.1"></span>καὶ ἧττον τοῦ ποιοῦντος αἰτίου. χολώδης μὲν γὰρ καὶ
<span class="lb" data-page="18a.15" data-line="2" id="l18a.15.2"></span>δριμὺς χυμὸς ἐπιτείνει τὴν ὀδύνην, οὕτω δὲ καὶ φυσῶδες
<span class="lb" data-page="18a.15" data-line="3" id="l18a.15.3"></span>πνεῦμα διέξοδον οὐκ ἔχον, ἐκλύει δὲ ὁ φλεγματώδης· οὐ
<span class="lb" data-page="18a.15" data-line="4" id="l18a.15.4"></span>μόνον δὲ ποιότητός τινος μέγεθος ὀδύνης ἔνδειξίν τινα ἡμῖν
<span class="lb" data-page="18a.15" data-line="5" id="l18a.15.5"></span>δίδωσιν, ἀλλὰ καὶ ποσότητος. ἐπιτείνεται γὰρ ἑκάστου τῶν
<span class="lb" data-page="18a.15" data-line="6" id="l18a.15.6"></span>ὁτιοῦν ἐργαζομένων αἰτίων ἡ ἐνέργεια τῆς οὐσίας αὐξανομένης.
<span class="lb" data-page="18a.15" data-line="7" id="l18a.15.7"></span>εἰ μὲν οὖν τὸ μέγεθος ἑκάστης ὀδύνης ἀξιῶν ἐπισκέψασθαι
<span class="lb" data-page="18a.15" data-line="8" id="l18a.15.8"></span>τοῦτον ἔγραψε τὸν ἀφορισμὸν Ἱπποκράτης, αὐτάρκως
<span class="lb" data-page="18a.15" data-line="9" id="l18a.15.9"></span>ἐξήγημαι τὴν χρείαν αὐτοῦ· εἰ δ’ οὐ μόνον τὴν κατὰ
<span class="lb" data-page="18a.15" data-line="10" id="l18a.15.10"></span>μέγεθος διὰ τῶν ὀδυνῶν ἐπισκέπτεσθαί φησι δεῖν, ἀλλ’ ἔτι
<span class="lb" data-page="18a.15" data-line="11" id="l18a.15.11"></span>γενικώτερον καὶ οἷον καθολικώτερον ἐνδείκνυται, συμβουλεύων
<span class="lb" data-page="18a.15" data-line="12" id="l18a.15.12"></span>ἁπάσας τὰς ἀξιολόγους ἐν ταῖς ὀδύναις ἐπισκέπτεσθαι
<span class="lb" data-page="18a.15" data-line="13" id="l18a.15.13"></span>διαφορὰς, ἔτι μείζονα χρείαν ἐξ αὐτοῦ καρπωσόμεθα. γενήσεται
<span class="lb" data-page="18a.15" data-line="14" id="l18a.15.14"></span>γὰρ ὁ λόγος τοιοῦτος, οὐχ ἁπλῶς χρὴ σκοπεῖσθαι
<span class="lb" data-page="18a.15" data-line="15" id="l18a.15.15"></span>τὴν ὀδύνην τῶν μορίων, οὐδ’ ἡγεῖσθαι τὴν αὐτὴν ἐπὶ παντὸς
<span class="lb" data-page="18a.15" data-line="16" id="l18a.15.16"></span>εἶναι διάθεσιν· οἷον εἰ ἔμπροσθεν μὲν Δίων, νυνὶ δὲ
<span class="lb" data-page="18a.15" data-line="17" id="l18a.15.17"></span>Θέων ἀλγεῖ πλευρὰν, ὑπολαμβάνειν ὡσαύτως ἔχειν αὐτοὺς,
<span class="pb" data-page="18a.16" id="p18a.16"></span>
<span class="lb" data-page="18a.16" data-line="1" id="l18a.16.1"></span>ἀλλὰ καταμαθητέον εἴτε μεγάλα διαφέρουσιν ἀλλήλων εἴτε
<span class="lb" data-page="18a.16" data-line="2" id="l18a.16.2"></span>παραπλήσιοί πώς εἰσι. γίνεται δὲ τοῦτο ἐκ δυοῖν καταφανὲς,
<span class="lb" data-page="18a.16" data-line="3" id="l18a.16.3"></span>ἰδέας τε τῆς ὀδύνης καὶ σφοδρότητος· ἰδέας μὲν εἰ
<span class="lb" data-page="18a.16" data-line="4" id="l18a.16.4"></span>νυγματώδης ἢ τονώδης ἢ ναρκώδης ἢ μετὰ βάρους ἐμφάσεως
<span class="lb" data-page="18a.16" data-line="5" id="l18a.16.5"></span>ἢ οἱονεὶ κεντοῦντός τινος ἢ διαβιβρώσκοντος ἢ διηνεκοῦς
<span class="lb" data-page="18a.16" data-line="6" id="l18a.16.6"></span>ἢ διάλειμμα ἔχοντος ἢ ὁμαλοῦ ἢ ἀνωμάλου τινός. κατὰ
<span class="lb" data-page="18a.16" data-line="7" id="l18a.16.7"></span>δὲ τὰς σφοδρότητας τοὺς μᾶλλόν τε καὶ ἧττον σκοπεῖν, ὅπερ
<span class="lb" data-page="18a.16" data-line="8" id="l18a.16.8"></span>ὀλίγον ἔμπροσθεν ἡ κατὰ μέγεθος ἐν ταῖς ὀδύναις ὠνομάζετο
<span class="lb" data-page="18a.16" data-line="9" id="l18a.16.9"></span>διαφορά. σύνηθες γάρ ἐστι τοῖς ἰατροῖς καταχρωμένοις
<span class="lb" data-page="18a.16" data-line="10" id="l18a.16.10"></span>τὸ σφοδρότερον ἅπαν ὀνομάζειν μεῖζον, εἰ καὶ μὴ ποσὸν,
<span class="lb" data-page="18a.16" data-line="11" id="l18a.16.11"></span>ἀλλὰ καὶ ποιὸν ὑπάρχει. τὸν μὲν γὰρ πυρετὸν οὐδὲ
<span class="lb" data-page="18a.16" data-line="12" id="l18a.16.12"></span>παύονται μέγαν ἢ μικρὸν ἢ μέτριον ἅπαντες ὀνομάζοντες,
<span class="lb" data-page="18a.16" data-line="13" id="l18a.16.13"></span>ἐν θερμασίᾳ τὴν ὕπαρξιν ἔχοντα. θαυμαστὸν οὖν οὐδὲν,
<span class="lb" data-page="18a.16" data-line="14" id="l18a.16.14"></span>εἰ καὶ τὸν σφοδρότερον πόνον μείζονα προσαγορεύουσιν.
<span class="lb" data-page="18a.16" data-line="15" id="l18a.16.15"></span>ἔτι δὲ μᾶλλον οὐδὲν θαυμαστόν ἐστιν ὅσα κεχώρισται ταῖς
<span class="lb" data-page="18a.16" data-line="16" id="l18a.16.16"></span>ἰδέαις ἀλλήλων μέγα διαφέρειν αὐτὰ λέγειν, οἷον τὸν μετὰ
<span class="pb" data-page="18a.17" id="p18a.17"></span>
<span class="lb" data-page="18a.17" data-line="1" id="l18a.17.1"></span>βάρους ἐμφάσεως πόνον, τοῦ μετὰ τοῦ τιτρώσκεσθαι δοκεῖν
<span class="lb" data-page="18a.17" data-line="2" id="l18a.17.2"></span>ἤ τι τῶν ἄλλων πάσχειν τῶν προειρημένων.
</p>
<span class="lb rule" data-page="18a.17" data-line="3" id="l18a.17.3"></span>
          </article>

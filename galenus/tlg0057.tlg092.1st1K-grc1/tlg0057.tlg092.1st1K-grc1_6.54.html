<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:6.54">
<span class="pb page1" data-page="18a.92" id="p18a.92"></span>
<span class="milestone ed1page page1" data-n="5.314" data-unit="ed1page" id="ed1page.5.314"></span>
<span class="milestone ed2page page1" data-n="9.286" data-unit="ed2page" id="ed2page.9.286"></span>
<span class="lb head" data-page="18a.92" data-line="1" id="l18a.92.1"></span>
            <blockquote class="quote lemma">
<span class="lb" data-page="18a.92" data-line="2" id="l18a.92.2"></span>Ἐν τοῖσιν ὀξέσι πάθεσι τοῖσι μετὰ πυρετοῦ αἱ κλαυθμώδεες
<span class="lb" data-page="18a.92" data-line="3" id="l18a.92.3"></span>ἀναπνοαὶ κακόν.
</blockquote>
<span class="lb rule" data-page="18a.92" data-line="4" id="l18a.92.4"></span>
            <p>
<span class="lb" data-page="18a.92" data-line="5" id="l18a.92.5"></span>Τὰ παιδία πολλάκις ὁρᾶται κατὰ τὸν τοῦ κλαίειν καιρὸν
<span class="lb" data-page="18a.92" data-line="6" id="l18a.92.6"></span>εἰσπνέοντα διακεκομμένην πνοὴν, ἱσταμένου μεταξὺ τοῦ
<span class="lb" data-page="18a.92" data-line="7" id="l18a.92.7"></span>θώρακος, εἶτ’ αὖθις τὸ λεῖπον προστιθέντος, ὅπερ αὐτὸς
<span class="lb" data-page="18a.92" data-line="8" id="l18a.92.8"></span>ἐν ἐπιδημίαις ὡδί πως εἶπε· διπλῆ εἴσω ἐπανάκλησις, οἷον
<span class="lb" data-page="18a.92" data-line="9" id="l18a.92.9"></span>ἐπὶ εἰσπνέουσι, καὶ γίνεται τοῦτο ποτὲ μὲν διὰ κάματον τῆς
<span class="lb" data-page="18a.92" data-line="10" id="l18a.92.10"></span>δυνάμεως, ποτὲ δὲ διὰ τὴν τῶν ὀργάνων σκληρότητα, ποτὲ
<span class="lb" data-page="18a.92" data-line="11" id="l18a.92.11"></span>δὲ ἀμφοῖν συνελθόντων, ἔστι δ’ ὅτε καὶ διὰ σπασμώδη
<span class="lb" data-page="18a.92" data-line="12" id="l18a.92.12"></span>τινὰ τῶν μυῶν τοῦ θώρακος διάθεσιν. ἥ τε γὰρ ἀσθενὴς
<span class="lb" data-page="18a.92" data-line="13" id="l18a.92.13"></span>δύναμις ὅταν εἰς ἅπαξ ἀδυνατήσῃ διαστεῖλαι τὸν θώρακα
<span class="lb" data-page="18a.92" data-line="14" id="l18a.92.14"></span>τοσοῦτον ὅσῳ δεῖται τὸ ζῶον, ἵσταται μεταξὺ κατὰ τὴν ἐνέργειαν
<span class="lb" data-page="18a.92" data-line="15" id="l18a.92.15"></span>ἀναπαυομένη πρότερον, εἶθ’ οὕτως αὖθις ἐξορμᾷ.
<span class="lb" data-page="18a.92" data-line="16" id="l18a.92.16"></span>τότε σκληρὸν ὄργανον οὐχ ἑπόμενον ἑτοίμως ὁμοίως τῇ διαστελλούσῃ
<span class="lb" data-page="18a.92" data-line="17" id="l18a.92.17"></span>δυνάμει, κραδαινόμενον ὑπ’ αὐτῆς βιαίως διαστέλλεται.
<span class="lb" data-page="18a.92" data-line="18" id="l18a.92.18"></span>περὶ δὲ τῆς σπασμώδους διαθέσεως τί δεῖ καὶ
<span class="pb" data-page="18a.93" id="p18a.93"></span>
<span class="lb" data-page="18a.93" data-line="1" id="l18a.93.1"></span>λέγειν ὡς τοιαύτην ἀναπνοὴν ἐργάζεται; ψύξεως μὲν οὖν
<span class="lb" data-page="18a.93" data-line="2" id="l18a.93.2"></span>καταλαβούσης ἤτοι τοὺς μῦς τοῦ θώρακος ἢ καὶ τὰ νεῦρα,
<span class="lb" data-page="18a.93" data-line="3" id="l18a.93.3"></span>σκληρότης ἄν τις ἐν τοῖς ὀργάνοις γεννηθείη καὶ σπασμώδης
<span class="lb" data-page="18a.93" data-line="4" id="l18a.93.4"></span>κίνησις, ἣν ὅ τε πυρετὸς ἰᾶσθαι πέφυκε καὶ τὰ θερμὰ
<span class="lb" data-page="18a.93" data-line="5" id="l18a.93.5"></span>βοηθήματα. πυρετοῦ δὲ σὺν τούτοις ὄντος οὐκ ἐγχωρεῖ
<span class="lb" data-page="18a.93" data-line="6" id="l18a.93.6"></span>ψύξιν αἰτιᾶσθαι τῶν κατὰ τὸν θώρακα μυῶν ἢ νεύρων·
<span class="lb" data-page="18a.93" data-line="7" id="l18a.93.7"></span>ἀλλ’ ἤτοι σκληρότητα γεγενημένην ἢ δυνάμεως ἀῤῥωστίαν ἢ
<span class="lb" data-page="18a.93" data-line="8" id="l18a.93.8"></span>σπασμώδη διάθεσιν. ὅ τι δ’ ἂν ᾖ τούτων, οὐκ ἀγαθόν
<span class="lb" data-page="18a.93" data-line="9" id="l18a.93.9"></span><span class="milestone ed2page" data-n="9.287" data-unit="ed2page" id="ed2page.9.287"></span>ἐστιν ἐν ὀξεῖ νοσήματι συμβαίνειν. εἰ μὲν οὖν κατὰ
<span class="lb" data-page="18a.93" data-line="10" id="l18a.93.10"></span>μόνης τῆς εἰρημένης κινήσεως τῶν ἀναπνευστικῶν ὀργάνων
<span class="lb" data-page="18a.93" data-line="11" id="l18a.93.11"></span>ἡ κλαυθμώδης ἀναπνοὴ λέλεκται πρὸς αὐτοῦ, τέλος ἔχει τὰ
<span class="lb" data-page="18a.93" data-line="12" id="l18a.93.12"></span>τῆς ἐξηγήσεως· εἰ δὲ καὶ μετὰ τοιούτου τινὸς ψόφου βούλεται
<span class="lb" data-page="18a.93" data-line="13" id="l18a.93.13"></span>τὴν εἰρημένην αὐτῷ ἀναπνοὴν συμβαίνειν, ὁποία τοῖς
<span class="lb" data-page="18a.93" data-line="14" id="l18a.93.14"></span>κλαίουσι γίνεται καὶ πρὸς τοῖς εἰρημένοις αἰτίοις ἐνδείξεταί
<span class="lb" data-page="18a.93" data-line="15" id="l18a.93.15"></span>τινα διάθεσιν ὀδυνώδη, καθ’ ἣν οἷον οἰμώζοντες ἢ στένοντες
<span class="lb" data-page="18a.93" data-line="16" id="l18a.93.16"></span>ἢ μικτόν τινα ἐξ ἀμφοῖν ἀποτελοῦντες ψόφον ἀναπνέουσι
<span class="lb" data-page="18a.93" data-line="17" id="l18a.93.17"></span>οὕτως.
</p>
<span class="lb rule" data-page="18a.93" data-line="18" id="l18a.93.18"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:7.35">
<span class="pb page1" data-page="18a.135" id="p18a.135"></span>
<span class="milestone ed1page page1" data-n="5.320" data-unit="ed1page" id="ed1page.5.320"></span>
<span class="milestone ed2page page1" data-n="9.309" data-unit="ed2page" id="ed2page.9.309"></span>
<span class="lb head" data-page="18a.135" data-line="7" id="l18a.135.7"></span>
            <blockquote class="quote lemma">
<span class="lb" data-page="18a.135" data-line="8" id="l18a.135.8"></span>Ὁκόσοισι δὲ λιπρὴ ἡ ἐπίστασις καὶ ἀθρόη, τουτέοισι νεφριτικὰ
<span class="lb" data-page="18a.135" data-line="9" id="l18a.135.9"></span>καὶ ὀξέα σημαίνει.
</blockquote>
<span class="lb rule" data-page="18a.135" data-line="10" id="l18a.135.10"></span>
            <p>
<span class="lb" data-page="18a.135" data-line="11" id="l18a.135.11"></span>Εἴτε διαχώρησις εἴτ’ οὖρον ᾖ λιπαρὸν, ἐπὶ συντήξει
<span class="lb" data-page="18a.135" data-line="12" id="l18a.135.12"></span>γίνεται πιμελῆς οὐ μᾶλλόν τι τῆς κατὰ τοὺς νεφροὺς ἢ
<span class="lb" data-page="18a.135" data-line="13" id="l18a.135.13"></span>τῆς καθ’ ὅλον τὸ ζῶον. ὅθεν οὐδὲ νεφριτικὸν ἰδίως ἐστὶ
<span class="lb" data-page="18a.135" data-line="14" id="l18a.135.14"></span>τὸ σημεῖον, ἀλλὰ κοινὸν ἁπάσης πιμελῆς τηκομένης ὑπὸ
<span class="lb" data-page="18a.135" data-line="15" id="l18a.135.15"></span>θερμασίας πυρώδους· ἢ τοίνυν οὕτως ἀκουστέον ἐστὶν ὡς
<span class="lb" data-page="18a.135" data-line="16" id="l18a.135.16"></span>ἐπὶ τῶν νεφριτικῶν εἶναι ὁμολογουμένων, οὐ τὸ γένος τοῦ
<span class="lb" data-page="18a.135" data-line="17" id="l18a.135.17"></span>πάθους, ἀλλὰ τὴν ὀξύτητα διαγινώσκοντός τε καὶ προλέγοντος
<span class="lb" data-page="18a.135" data-line="18" id="l18a.135.18"></span>ἐν τῷδε τοῦ Ἱπποκράτους ἢ τὰ νεφριτικὰ μεταγραπτέον,
<span class="pb" data-page="18a.136" id="p18a.136"></span>
<span class="lb" data-page="18a.136" data-line="1" id="l18a.136.1"></span>ὡς ἔνιοι τῶν ἐξηγησαμένων ἐποίησαν εἰς τὰ φρενιτικά.
<span class="lb" data-page="18a.136" data-line="2" id="l18a.136.2"></span>καίτοι γε τοῦτο οὐδὲ φρενίτιδος μόνης σημεῖον οὔτε
<span class="lb" data-page="18a.136" data-line="3" id="l18a.136.3"></span>τῆς ἁπλῶς οὔτε τῆς διακαοῦς, ἀλλὰ παντὸς συντήκοντος
<span class="lb" data-page="18a.136" data-line="4" id="l18a.136.4"></span>πυρετοῦ. τό γε μὴν ἀθρόον προσκείμενον τῷ λόγῳ δύναται
<span class="lb" data-page="18a.136" data-line="5" id="l18a.136.5"></span>μὲν καὶ τὴν τοῦ χρόνου βραχύτητα δηλοῦν, δύναται δ’
<span class="lb" data-page="18a.136" data-line="6" id="l18a.136.6"></span>οὐδὲν ἦττον καὶ τὴν τοῦ τόπου τὸ γὰρ ἐσφιγμένον ἑαυτῷ τε
<span class="lb" data-page="18a.136" data-line="7" id="l18a.136.7"></span>συνεχόμενον ἀθρόον ὀνομάζομεν, ἐναντίον ὑπάρχον τῷ διεσπασμένῳ.
<span class="lb" data-page="18a.136" data-line="8" id="l18a.136.8"></span>ταυτὶ μὲν οὖν ἄχρι τοσούτου καὶ τοῖς διδασκάλοις
<span class="lb" data-page="18a.136" data-line="9" id="l18a.136.9"></span>ἡμῶν ἡρμήνευται. τὸ δέ μοι δοκοῦν ἤδη φράσω·
<span class="lb" data-page="18a.136" data-line="10" id="l18a.136.10"></span>τὸ ἀθρόον προσκείμενον τῷ λόγῳ δοκεῖ μοι κατὰ τοῦ χρόνου
<span class="lb" data-page="18a.136" data-line="11" id="l18a.136.11"></span>λελέχθαι καὶ διὰ τοῦτο τῆς περὶ τοὺς νεφροὺς πιμελῆς
<span class="lb" data-page="18a.136" data-line="12" id="l18a.136.12"></span>ἐνδείκνυσθαι τῆξιν. αἱ γοῦν ἐν ἄλλοις μέρεσι τοῦ ζώου
<span class="lb" data-page="18a.136" data-line="13" id="l18a.136.13"></span>τηκόμεναι πιμελαὶ κατὰ βραχὺ καὶ οὐκ ἀθρόως ἐπὶ τὴν οὔρησιν
<span class="lb" data-page="18a.136" data-line="14" id="l18a.136.14"></span>ἀφικνοῦνται, μεταλαμβανομένης τῆς συντήξεως εἰς
<span class="lb" data-page="18a.136" data-line="15" id="l18a.136.15"></span>τὰς πρώτας μὲν τὰς πλησίον αὐτῆς φλέβας, ἐφεξῆς δὲ τὰς
<span class="lb" data-page="18a.136" data-line="16" id="l18a.136.16"></span>συνεχεῖς. εἶτ’ αὖθις εἰς ἄλλας τε <span class="milestone ed2page" data-n="9.310" data-unit="ed2page" id="ed2page.9.310"></span>καὶ ἄλλας μέχρι
<span class="lb" data-page="18a.136" data-line="17" id="l18a.136.17"></span>περ ἂν ἐπὶ τοὺς νεφροὺς ἀφίκηται. τῆς δὲ περὶ τοὺς νεφροὺς
<span class="lb" data-page="18a.136" data-line="18" id="l18a.136.18"></span>πιμελῆς τακείσης μετάληψις εἰς οὖρα ταχίστη τε
<span class="pb" data-page="18a.137" id="p18a.137"></span>
<span class="lb" data-page="18a.137" data-line="1" id="l18a.137.1"></span>ἅμα καὶ οὐ κατὰ βραχύ. πᾶσα δὲ ἀθρόως γίνεται καὶ
<span class="lb" data-page="18a.137" data-line="2" id="l18a.137.2"></span>διὰ τοῦτο περὶ τοῖς νεφροῖς αὐτοῖς ἐνδείκνυται τὴν διάθεσιν
<span class="lb" data-page="18a.137" data-line="3" id="l18a.137.3"></span>ὑπάρχειν. τούτῳ καὶ τὴν πεῖραν εὑρήσεις μαρτυροῦσαν,
<span class="lb" data-page="18a.137" data-line="4" id="l18a.137.4"></span>ἐὰν ἀκριβῶς παραφυλάττῃς. καὶ μέντοι καὶ διττῆς
<span class="lb" data-page="18a.137" data-line="5" id="l18a.137.5"></span>οὔσης γραφῆς, ἔν τισι μὲν γὰρ ἀντιγράφοις ἐπίστασις, ἔν
<span class="lb" data-page="18a.137" data-line="6" id="l18a.137.6"></span>τισι δὲ ὑπόστασις γέγραπται, τὴν προτέραν ἀληθεστέραν
<span class="lb" data-page="18a.137" data-line="7" id="l18a.137.7"></span>εἶναί φαμεν· ἐφίσταται γὰρ ἀεὶ τὸ λιπαρὸν, οὐχ ὑφιζάνει.
<span class="lb" data-page="18a.137" data-line="8" id="l18a.137.8"></span>καὶ μέντοι καὶ τῇ τοῦ πρόσθεν ἀφορισμοῦ λέξει συμφωνεῖ
<span class="lb" data-page="18a.137" data-line="9" id="l18a.137.9"></span>μᾶλλον ἡ τοιαύτη γραφή. κατ’ αὐτὴν γὰρ εἶπεν ὁ Ἱπποκράτης,
<span class="lb" data-page="18a.137" data-line="10" id="l18a.137.10"></span>ὁκόσοισι δὲ ἐπὶ τοῖς οὔροις πομφόλυγες ἐφίστανται,
<span class="lb" data-page="18a.137" data-line="11" id="l18a.137.11"></span>νεφριτικὰ σημαίνει καὶ μακρὴν τὴν ἀῤῥωστίαν ἔσεσθαι.
<span class="lb" data-page="18a.137" data-line="12" id="l18a.137.12"></span>ἀκόλουθον οὖν τὸ ἐφίστανται τοῖς ἐφεξῆς εἰρημένοις ἐστίν.
<span class="lb" data-page="18a.137" data-line="13" id="l18a.137.13"></span>ὁκόσοισι δὲ λιπαρὰ ἡ ὑπόστασις καὶ ἀθρόως, τουτέοισιν
<span class="lb" data-page="18a.137" data-line="14" id="l18a.137.14"></span>νεφριτικὰ σημαίνει καὶ ὀξείην τὴν νόσον ἔσεσθαι.
</p>
<span class="lb rule" data-page="18a.137" data-line="15" id="l18a.137.15"></span>
          </article>

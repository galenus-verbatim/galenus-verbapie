<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:7.37">
<span class="pb page1" data-page="18a.139" id="p18a.139"></span>
<span class="milestone ed1page page1" data-n="5.321" data-unit="ed1page" id="ed1page.5.321"></span>
<span class="milestone ed2page page1" data-n="9.310" data-unit="ed2page" id="ed2page.9.310"></span>
<span class="lb head" data-page="18a.139" data-line="7" id="l18a.139.7"></span>
            <blockquote class="quote lemma">
<span class="lb" data-page="18a.139" data-line="8" id="l18a.139.8"></span><span class="milestone ed2page" data-n="9.311" data-unit="ed2page" id="ed2page.9.311"></span>Ὁκόσοι αἷμα ἐμέουσιν ἢν μὲν ἄνευ πυρετοῦ, σωτήριον,
<span class="lb" data-page="18a.139" data-line="9" id="l18a.139.9"></span>ἢν δὲ ξὺν πυρετῷ, κακόν. θεραπεύειν δὲ τοῖς ψυκτικοῖσιν
<span class="lb" data-page="18a.139" data-line="10" id="l18a.139.10"></span>ἢ στυπτικοῖσιν.
</blockquote>
<span class="lb rule" data-page="18a.139" data-line="11" id="l18a.139.11"></span>
            <p>
<span class="lb" data-page="18a.139" data-line="12" id="l18a.139.12"></span>Ἐμεῖται μὲν ἐκ στομάχου καὶ γαστρὸς, ἀναβήττεται δὲ
<span class="lb" data-page="18a.139" data-line="13" id="l18a.139.13"></span>τὰ ἐκ τῆς τραχείας ἀρτηρίας ἀναφερόμενα καὶ πνεύμονος.
<span class="lb" data-page="18a.139" data-line="14" id="l18a.139.14"></span>ἔνιοι μέντοι τῶν ἐξηγησαμένων τὸ βιβλίον εἰρῆσθαί φασι
<span class="lb" data-page="18a.139" data-line="15" id="l18a.139.15"></span>τὸ ἐμέουσι καὶ κατὰ τῶν ἐξ ἀρτηρίας τε καὶ πνεύμονος
<span class="lb" data-page="18a.139" data-line="16" id="l18a.139.16"></span>ἀναγόντων αἷμα. καίτοι γε σωτήριον εἶναι τοῦτο τὸ πάθημα,
<span class="lb" data-page="18a.139" data-line="17" id="l18a.139.17"></span>τουτέστι θεραπευθῆναι δυνάμενον, ὅταν μὴ πυρέττωσιν
<span class="pb" data-page="18a.140" id="p18a.140"></span>
<span class="lb" data-page="18a.140" data-line="1" id="l18a.140.1"></span>οἱ κάμνοντες, οὐκ ἀληθές. εἰ γὰρ καὶ ὅτι μάλιστα
<span class="lb" data-page="18a.140" data-line="2" id="l18a.140.2"></span>χωρὶς πυρετοῦ τις ἐκ πνεύμονος ἀναβήττοι τὸ αἷμα, κίνδυνός
<span class="lb" data-page="18a.140" data-line="3" id="l18a.140.3"></span>ἐστι καὶ τούτῳ μὴ θεραπευθῆναι καὶ πάντως, χρονίζοντος
<span class="lb" data-page="18a.140" data-line="4" id="l18a.140.4"></span>αὐτοῦ γενήσονται ὕστερον καὶ οἱ πυρετοί. διὰ
<span class="lb" data-page="18a.140" data-line="5" id="l18a.140.5"></span>τοῦτο μὲν οὖν ἄμεινον ἀκούειν τοῦ ἐμέουσιν ὀνόματος ὡς
<span class="lb" data-page="18a.140" data-line="6" id="l18a.140.6"></span>κυρίως εἰρημένου, προσεπισκοπεῖσθαί τε καὶ διορίζεσθαι τό
<span class="lb" data-page="18a.140" data-line="7" id="l18a.140.7"></span>τ’ ἀκίνδυνον ἐν αὐτῷ καὶ τὸ κινδυνῶδες ἐκ τοῦ πυρέττειν
<span class="lb" data-page="18a.140" data-line="8" id="l18a.140.8"></span>ἢ μή. τοῖς μὲν γὰρ ἀπυρέτοις εὔδηλον ὡς οὐδεμία φλεγμονὴ
<span class="lb" data-page="18a.140" data-line="9" id="l18a.140.9"></span>κατὰ τὸν τόπον ἐστὶν, ὅθεν ἀναφέρεται τὸ αἷμα,
<span class="lb" data-page="18a.140" data-line="10" id="l18a.140.10"></span>ὥστε ἤτοι κατ’ ἀναστόμωσιν ἀγγείου γίνεσθαι τὸν ἔμετον
<span class="lb" data-page="18a.140" data-line="11" id="l18a.140.11"></span>τοῦ αἵματος ἢ μεθ’ ἑλκώσεως, ἀλλὰ χωρὶς φλεγμονῆς. θεραπεύεται
<span class="lb" data-page="18a.140" data-line="12" id="l18a.140.12"></span>δὲ τὰ χωρὶς φλεγμονῆς ἕλκη ῥᾳδίως τοῖς στυπτικοῖς.
<span class="lb" data-page="18a.140" data-line="13" id="l18a.140.13"></span>ὅσον δὲ σὺν φλεγμονῇ τε ἅμα καὶ πυρετοῖς ἐστι,
<span class="lb" data-page="18a.140" data-line="14" id="l18a.140.14"></span>μὴ ὅτι θεραπείας τυχεῖν, ἀλλ’ οὐδ’ ἐπὶ ταὐτοῦ δύναται
<span class="lb" data-page="18a.140" data-line="15" id="l18a.140.15"></span>διαμεῖναι μεγέθους, ἀεὶ γὰρ μείζω καὶ κακοηθέστερα
<span class="lb" data-page="18a.140" data-line="16" id="l18a.140.16"></span>γίνονται.
</p>
<span class="lb rule" data-page="18a.140" data-line="17" id="l18a.140.17"></span>
          </article>

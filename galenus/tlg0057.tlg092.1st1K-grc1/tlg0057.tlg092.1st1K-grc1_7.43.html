<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:7.43">
<span class="pb page1" data-page="18a.147" id="p18a.147"></span>
<span class="milestone ed1page page1" data-n="5.322" data-unit="ed1page" id="ed1page.5.322"></span>
<span class="milestone ed2page page1" data-n="9.314" data-unit="ed2page" id="ed2page.9.314"></span>
<span class="lb head" data-page="18a.147" data-line="12" id="l18a.147.12"></span>
            <blockquote class="quote lemma">
<span class="lb" data-page="18a.147" data-line="13" id="l18a.147.13"></span><span class="milestone ed2page" data-n="9.315" data-unit="ed2page" id="ed2page.9.315"></span>Γυνὴ ἀμφιδέξιος οὐ γίγνεται.
</blockquote>
<span class="lb rule" data-page="18a.147" data-line="14" id="l18a.147.14"></span>
            <p>
<span class="lb" data-page="18a.147" data-line="15" id="l18a.147.15"></span>Ἀμφιδέξιον Εὐριπίδης εἴρηκε σίδηρον τὸν ἑκατέρωθεν
<span class="lb" data-page="18a.147" data-line="16" id="l18a.147.16"></span>μὲν τέμνοντα, περιδέξιον δὲ τὸν Ἀστεροπαῖον Ὅμηρος τὸν
<span class="lb" data-page="18a.147" data-line="17" id="l18a.147.17"></span>ἀμφοτέραις ταῖς χερσὶν ὁμοίως χρώμενον, ὡσεὶ καὶ ἀμφοτεροδέξιον
<span class="lb" data-page="18a.147" data-line="18" id="l18a.147.18"></span>εἰρήκει. κατὰ δὲ τὸν αὐτὸν τρόπον ἀμφαριστερὸν
<span class="pb" data-page="18a.148" id="p18a.148"></span>
<span class="lb" data-page="18a.148" data-line="1" id="l18a.148.1"></span>Ἀριστοφάνης εἶπεν ἐν Ταγηνίταις ἄνθρωπον ἀμφοτέρωθεν
<span class="lb" data-page="18a.148" data-line="2" id="l18a.148.2"></span>ἀριστερόν. Ἱππῶναξ ἀμφιδέξιον ἔφη κατὰ τόνδε τὸν
<span class="lb" data-page="18a.148" data-line="3" id="l18a.148.3"></span>ἴαμβον.
</p>
            <div class="l"><span class="lb" data-page="18a.148" data-line="4" id="l18a.148.4"></span>Ἀμφιδέξιος γὰρ εἰ μὴ καὶ οὐχ ἁμαρτάνω.</div>
            <p>
<span class="lb" data-page="18a.148" data-line="5" id="l18a.148.5"></span>ἄνδρες μὲν οὖν ἀμφοτέραις ταῖς χερσὶν ὡς δεξιαῖς χρώμενοι
<span class="lb" data-page="18a.148" data-line="6" id="l18a.148.6"></span>πολλάκις ὤφθησαν, γυνὴ δὲ οὐδεμία μέχρι δεῦρο, διὰ
<span class="lb" data-page="18a.148" data-line="7" id="l18a.148.7"></span>τὴν ἀσθένειαν τῆς φύσεως. εἴπερ γὰρ ἀμφοτέραις ταῖς
<span class="lb" data-page="18a.148" data-line="8" id="l18a.148.8"></span>χερσὶ διὰ ῥώμην τῆς κατὰ τὰ νεῦρα καὶ τοὺς μῦς δυνάμεως
<span class="lb" data-page="18a.148" data-line="9" id="l18a.148.9"></span>ἄνδρες τινὲς χρῶνται, δεόντως οὐδεμία γυνὴ χρήσεται,
<span class="lb" data-page="18a.148" data-line="10" id="l18a.148.10"></span>ᾗ γε ἀγαπητόν ἐστι τῇ δεξιᾷ μόνῃ χρῆσθαι μετρίως.
<span class="lb" data-page="18a.148" data-line="11" id="l18a.148.11"></span>τὰς γοῦν Ἀμαζονίδας αὐτός φησιν ἐπικαίειν τὸν δεξιὸν
<span class="lb" data-page="18a.148" data-line="12" id="l18a.148.12"></span>τιτθὸν, ἵνα εἰς τὴν πλησίον χεῖρα πλείονος τροφῆς ἀφικνουμένης
<span class="lb" data-page="18a.148" data-line="13" id="l18a.148.13"></span>εὐρωστία τις αὐτῇ προσγένηται, ὡς τῇ φύσει γε
<span class="lb" data-page="18a.148" data-line="14" id="l18a.148.14"></span>καὶ ταύτης ὑπαρχούσης ἀσθενοῦς. ἔνιοι μέντοι φασὶν ἀμφιδέξιον
<span class="lb" data-page="18a.148" data-line="15" id="l18a.148.15"></span>εἰρῆσθαι τὴν ἐν τῷ δεξιῷ μέρει τῆς μήτρας γινομένην.
<span class="lb" data-page="18a.148" data-line="16" id="l18a.148.16"></span>καὶ τούτων ἔτ’ ἀλογώτερον ἕτεροι περὶ τῶν ἑρμαφροδίτων
<span class="lb" data-page="18a.148" data-line="17" id="l18a.148.17"></span>ὀνομαζομένων τὸν λόγον εἶναί φασι τῷ Ἱπποκράτει
<span class="pb" data-page="18a.149" id="p18a.149"></span>
<span class="lb" data-page="18a.149" data-line="1" id="l18a.149.1"></span>τῷ μὲν ἄῤῥενι προσγίνεσθαι φάσκοντι γυναικεῖον αἰδοῖον,
<span class="lb" data-page="18a.149" data-line="2" id="l18a.149.2"></span>τῇ θηλείᾳ δὲ μὴ προσγίνεσθαι τὸ ἀνδρεῖον.
</p>
<span class="lb rule" data-page="18a.149" data-line="3" id="l18a.149.3"></span>
          </article>

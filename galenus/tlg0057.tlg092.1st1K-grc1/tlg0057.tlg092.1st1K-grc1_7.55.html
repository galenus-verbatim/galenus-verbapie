<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:7.55">
<span class="pb page1" data-page="18a.165" id="p18a.165"></span>
<span class="milestone ed1page page1" data-n="5.325" data-unit="ed1page" id="ed1page.5.325"></span>
<span class="milestone ed2page page1" data-n="9.323" data-unit="ed2page" id="ed2page.9.323"></span>
<span class="lb head" data-page="18a.165" data-line="9" id="l18a.165.9"></span>
            <blockquote class="quote lemma">
<span class="lb" data-page="18a.165" data-line="10" id="l18a.165.10"></span>Ὁκόσοισι τὸ ἧπαρ ὕδατος πλησθὲν εἰς τὸν ἐπίπλουν ῥαγῇ,
<span class="lb" data-page="18a.165" data-line="11" id="l18a.165.11"></span>τουτέοισιν ἡ κοιλίη ὕδατος ἐκπιμπλᾶται καὶ
<span class="lb" data-page="18a.165" data-line="12" id="l18a.165.12"></span>ἀποθνήσκουσιν.
</blockquote>
<span class="lb rule" data-page="18a.165" data-line="13" id="l18a.165.13"></span>
            <p>
<span class="lb" data-page="18a.165" data-line="14" id="l18a.165.14"></span>Ἐπιτηδειότατόν ἐστι τὸ ἧπαρ ὑδατίδας γεννῆσαι κατὰ
<span class="lb" data-page="18a.165" data-line="15" id="l18a.165.15"></span>τὸν ἔξωθεν αὐτῷ περικείμενον ὑμένα. φαίνεται γοῦν ἐπὶ
<span class="lb" data-page="18a.165" data-line="16" id="l18a.165.16"></span>τῶν σφαττομένων ζώων ἐνίοτε μεστόν. ἐὰν οὖν ποτε συμβῇ
<span class="lb" data-page="18a.165" data-line="17" id="l18a.165.17"></span>ῥαγῆναι τὰς ὑδατίδας, ἐκχεῖται δηλονότι τὸ ὕδωρ εἰς τὴν
<span class="pb" data-page="18a.166" id="p18a.166"></span>
<span class="lb" data-page="18a.166" data-line="1" id="l18a.166.1"></span>κατ’ ἐπιγάστριον περιτοναίου χώραν, ἐν ᾗ καὶ τὸ κατὰ τοὺς
<span class="lb" data-page="18a.166" data-line="2" id="l18a.166.2"></span>ὑδέρους ἀθροίζεται. εἰς δὲ τὸ ἐπίπλοον<span class="milestone ed2page" data-n="9.324" data-unit="ed2page" id="ed2page.9.324"></span> οὐχ οἷον
<span class="lb" data-page="18a.166" data-line="3" id="l18a.166.3"></span>τε ῥαγῆναι τὸ ὕδωρ ἄνευ τοῦ διαβρωθῆναί πως αὐτό. στεγανὸν
<span class="lb" data-page="18a.166" data-line="4" id="l18a.166.4"></span>γάρ ἐστι πανταχόθεν, ὡς μηδὲν εἰς αὐτὸ παρεμπεσεῖν
<span class="lb" data-page="18a.166" data-line="5" id="l18a.166.5"></span>ἐκ μηδενὸς ἄλλου μορίου, πλὴν ἐκ γαστρὸς καὶ κώλου καὶ
<span class="lb" data-page="18a.166" data-line="6" id="l18a.166.6"></span>σπληνὸς, ἐκείνων τε τῶν μερῶν, ὅθεν ἐκπέφυκεν· ἢ τοίνυν
<span class="lb" data-page="18a.166" data-line="7" id="l18a.166.7"></span>βούλεται διαβιβρώσκεσθαι τὸν περιτόναιον ἐν τοῖς δεξιοῖς
<span class="lb" data-page="18a.166" data-line="8" id="l18a.166.8"></span>δηλονότι μέρεσιν αὐτοῦ καθ’ ἃ πλησιάζει τῷ ἥπατι. ἢ εἰς
<span class="lb" data-page="18a.166" data-line="9" id="l18a.166.9"></span>τὸ ἐπίπλουν ἀκουστέον ἀντὶ τοῦ εἰς τὴν χώραν αὐτοῦ. τὸ
<span class="lb" data-page="18a.166" data-line="10" id="l18a.166.10"></span>δ’ ἐμπίπλασθαι τὴν κοιλίαν ὕδατος οὐκ ἐπ’ αὐτῆς εἴρηται
<span class="lb" data-page="18a.166" data-line="11" id="l18a.166.11"></span>τῆς τὰ σιτία δεχομένης γαστρὸς, ἀλλὰ τοῦ παντὸς κύτους,
<span class="lb" data-page="18a.166" data-line="12" id="l18a.166.12"></span>ὃ κάτω τοῦ θώρακός ἐστι, καθ’ ὁ σημαινόμενον οἵ τε προγάστορες
<span class="lb" data-page="18a.166" data-line="13" id="l18a.166.13"></span>λέγονται καὶ αἱ γυναῖκες ἔχειν ἐν γαστρί. τὸ δ’
<span class="lb" data-page="18a.166" data-line="14" id="l18a.166.14"></span>ἀποθνήσκειν οἷς ἐνταῦθα τὸ ὕδωρ ἀθροίζεται σκεπτέον. ἢ
<span class="lb" data-page="18a.166" data-line="15" id="l18a.166.15"></span>γὰρ διηνεκῶς ἀκουστέον ἢ ὡς τὸ πολύ. σώζονται γοῦν ἔνιοι
<span class="lb" data-page="18a.166" data-line="16" id="l18a.166.16"></span>καὶ τῶν ὑδερικῶν, καίτοι τῆς τοιαύτης χώρας αὐτοῖς ὕδατος
<span class="lb" data-page="18a.166" data-line="17" id="l18a.166.17"></span>ἐμπλησθείσης. οὐ μὴν οὐδ’ ἀδύνατόν ἐστιν ὥσπερ ἐπ’ ἐκείνων,
<span class="lb" data-page="18a.166" data-line="18" id="l18a.166.18"></span>διά τε τῶν ὑδατώδη καθαιρόντων φαρμάκων καὶ προσέτι
<span class="pb" data-page="18a.167" id="p18a.167"></span>
<span class="lb" data-page="18a.167" data-line="1" id="l18a.167.1"></span>τῶν οὐρητικῶν, ἐπιθημάτων τε τῶν ἐξατμίζειν δυναμένων
<span class="lb" data-page="18a.167" data-line="2" id="l18a.167.2"></span>ὑγρότητα τοιαύτην, οὕτω κἀπὶ τούτων γενήσεσθαι τὴν
<span class="lb" data-page="18a.167" data-line="3" id="l18a.167.3"></span>θεραπείαν.
</p>
<span class="lb rule" data-page="18a.167" data-line="4" id="l18a.167.4"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg092.1st1K-grc1:7.59">
<span class="pb page1" data-page="18a.172" id="p18a.172"></span>
<span class="milestone ed1page page1" data-n="5.326" data-unit="ed1page" id="ed1page.5.326"></span>
<span class="milestone ed2page page1" data-n="9.326" data-unit="ed2page" id="ed2page.9.326"></span>
<span class="lb head" data-page="18a.172" data-line="1" id="l18a.172.1"></span>
            <blockquote class="quote lemma">
<span class="lb" data-page="18a.172" data-line="2" id="l18a.172.2"></span>Τοῖσι σώμασι τοῖσιν ὑγρὰς τὰς σάρκας ἔχουσι δεῖ λιμὸν
<span class="lb" data-page="18a.172" data-line="3" id="l18a.172.3"></span>ἐμποιέειν· λιμὸς γὰρ ξηραίνει τὰ σώματα.
</blockquote>
<span class="lb rule" data-page="18a.172" data-line="4" id="l18a.172.4"></span>
            <p>
<span class="lb" data-page="18a.172" data-line="5" id="l18a.172.5"></span>Ὅτι μὲν οὖν ὅσα ξηραίνει βοηθήματα τῶν ὑγρῶν παθημάτων
<span class="lb" data-page="18a.172" data-line="6" id="l18a.172.6"></span>ἐστὶν ἰατικὰ πρόδηλον, εἴ γε δὴ ἐναντία τῶν
<span class="lb" data-page="18a.172" data-line="7" id="l18a.172.7"></span>ἐναντίων ἐστὶν ἰάματα. ὅτι δὲ καὶ ὁ λιμὸς ξηραίνει κατὰ
<span class="lb" data-page="18a.172" data-line="8" id="l18a.172.8"></span>συμβεβηκὸς οὐκ ἄδηλον. ἐὰν γὰρ ἀποῤῥέῃ μέν τι τοῦ σώματος,
<span class="lb" data-page="18a.172" data-line="9" id="l18a.172.9"></span>ὡς καὶ πρόσθεν, ἀναπληρῶται δὲ μηκέτι ὑπὸ τροφῆς
<span class="lb" data-page="18a.172" data-line="10" id="l18a.172.10"></span>τὸ κενούμενον, ἀναγκαῖον <span class="milestone ed2page" data-n="9.327" data-unit="ed2page" id="ed2page.9.327"></span>αὐτῷ ξηρότερον γενέσθαι.
<span class="lb" data-page="18a.172" data-line="11" id="l18a.172.11"></span>δῆλον γὰρ ὅτι τῶν κατὰ τὸ ζῶον ἑκάστου μερῶν
<span class="lb" data-page="18a.172" data-line="12" id="l18a.172.12"></span>ἀπέρχεται πρότερον ὅσον ἂν ὑγρότερον ᾖ, ὡς ἂν καὶ αὐτῆς
<span class="lb" data-page="18a.172" data-line="13" id="l18a.172.13"></span>τῆς ἀποῤῥόης γιγνομένης, διὰ τὸ λεπτύνεσθαί τε καὶ εἰς
<span class="lb" data-page="18a.172" data-line="14" id="l18a.172.14"></span>ἀτμὸν λύεσθαι τὸ σῶμα διὰ διττὴν αἰτίαν, ἔξωθεν μὲν ὑπὸ
<span class="lb" data-page="18a.172" data-line="15" id="l18a.172.15"></span>τοῦ περιέχοντος, ἔνδοθεν δὲ ὑπὸ τῆς ἐμφύτου θερμασίας·
<span class="lb" data-page="18a.172" data-line="16" id="l18a.172.16"></span>ἀμέλει τῶν φωλευόντων τῶν ζώων, ὡς ἂν μήτ’ ἔξωθεν ἔτι
<span class="lb" data-page="18a.172" data-line="17" id="l18a.172.17"></span>θερμαινομένων μήτ’ ἔνδοθεν. ὅλως οὐδὲν ἢ παντάπασιν
<span class="lb" data-page="18a.172" data-line="18" id="l18a.172.18"></span>ὀλίγιστον ἀποῤῥεῖ, καὶ διὰ τοῦτο τινὰ μὲν αὐτῶν οὐδ’ ὅλως
<span class="pb" data-page="18a.173" id="p18a.173"></span>
<span class="lb" data-page="18a.173" data-line="1" id="l18a.173.1"></span>δεῖται τροφῆς, ἔνια δ’ ὀλιγίστης παντάπασιν. ἐφεξῆς τοῖς
<span class="lb" data-page="18a.173" data-line="2" id="l18a.173.2"></span>προγεγραμμένοις ἀφορισμοῖς ἕτεροι δύο σχεδὸν ἐν ἅπασι
<span class="lb" data-page="18a.173" data-line="3" id="l18a.173.3"></span>τοῖς ἀντιγράφοις εὑρίσκονται, μετὰ τοῦ καὶ τοὺς ἐξηγησαμένους
<span class="lb" data-page="18a.173" data-line="4" id="l18a.173.4"></span>τὸ βιβλίον ὀλίγου δεῖν ἅπαντας μνημονεύειν αὐτῶν,
<span class="lb" data-page="18a.173" data-line="5" id="l18a.173.5"></span>καί τινες ἐξηγοῦνται αὐτοὺς, ἀλλὰ διαφόρως ἢ ἐν τοῖς ἔμπροσθεν,
<span class="lb" data-page="18a.173" data-line="6" id="l18a.173.6"></span>οὐδὲ τοῦτο αὐτὸ προστιθέντες ὅτι γεγραμμένοι
<span class="lb" data-page="18a.173" data-line="7" id="l18a.173.7"></span>ἔμπροσθέν εἰσιν. ἡμεῖς δὲ κατὰ τὸ τέταρτον ὑπόμνημα τὴν
<span class="lb" data-page="18a.173" data-line="8" id="l18a.173.8"></span>ἐξήγησιν αὐτῶν ἐποιησάμεθα, βραχύ τι τῇ λέξει διαφερόντων.
<span class="lb" data-page="18a.173" data-line="9" id="l18a.173.9"></span>ὁ μὲν γὰρ ἕτερος τῶν νυνὶ γεγραμμένων ἐκ περιττοῦ
<span class="lb" data-page="18a.173" data-line="10" id="l18a.173.10"></span>προσκείμενον ἔχει καὶ καταπίνειν μὴ δύνασθαι ἀλλ’ ἢ μόγις.
<span class="lb" data-page="18a.173" data-line="11" id="l18a.173.11"></span>ὁ δ’ ἕτερος ἔμπαλιν ὑπηλλαγμένον ἔχει τὸ μόγις, ὥστ’
<span class="lb" data-page="18a.173" data-line="12" id="l18a.173.12"></span>εἷναι τὸ μὲν πρότερον τοιοῦτον, ἢν ὑπὸ πυρετοῦ ἐχομένῳ
<span class="lb" data-page="18a.173" data-line="13" id="l18a.173.13"></span>οἰδήματος μὴ ἐόντος ἐν τῇ φάρυγγι πνὶξ ἐξαίφνης ἐπιγένηται
<span class="lb" data-page="18a.173" data-line="14" id="l18a.173.14"></span>καὶ καταπίνειν μὴ δύνηται ἀλλ’ ἢ μόγις, θανάσιμον.
<span class="lb" data-page="18a.173" data-line="15" id="l18a.173.15"></span>τὸ δὲ δεύτερον, ἢν ὑπὸ πυρετοῦ ἐχομένῳ ὁ τράχηλος ἐξαίφνης
<span class="lb" data-page="18a.173" data-line="16" id="l18a.173.16"></span>ἐπιστραφῇ καὶ καταπίνειν μὴ δύνηται, οἰδήματος μὴ
<span class="lb" data-page="18a.173" data-line="17" id="l18a.173.17"></span>ἐόντος ἐν τῷ τραχήλῳ, θανάσιμον. οἱ δὲ πρόσθεν, οὓς κατὰ
<span class="lb" data-page="18a.173" data-line="18" id="l18a.173.18"></span>τὸ τέταρτον ἔφην ἐξηγήσασθαι τῶνδε τῶν ὑπομνημάτων,
<span class="pb" data-page="18a.174" id="p18a.174"></span>
<span class="lb" data-page="18a.174" data-line="1" id="l18a.174.1"></span>οὕτως εἶχον. ἢν ὑπὸ πυρετοῦ ἐχομένῳ, οἰδήματος μὴ ἐόντος
<span class="lb" data-page="18a.174" data-line="2" id="l18a.174.2"></span>ἐν τῇ φάρυγγι, πνὶξ ἐξαίφνης ἐπιγένηται, θανάσιμον.
<span class="lb" data-page="18a.174" data-line="3" id="l18a.174.3"></span>εἶθ’ ἑξῆς ὁ μετ’ αὐτὸν ἢ ὑπὸ πυρετοῦ ἐχομένῳ ὁ τράχηλος
<span class="lb" data-page="18a.174" data-line="4" id="l18a.174.4"></span>ἐξαίφνης ἐπιστραφῇ καὶ μόγις καταπίνειν δύνηται, οἰδήματος
<span class="lb" data-page="18a.174" data-line="5" id="l18a.174.5"></span>μὴ ἐόντος ἐν τῷ τραχήλῳ θανάσιμον. ὅπερ οὖν ἐν τῷ
<span class="lb" data-page="18a.174" data-line="6" id="l18a.174.6"></span>προτέρῳ τῶν ἀφορισμῶν εἴρηται περιττὸν, νῦν ἐπισκεψώμεθα.
<span class="lb" data-page="18a.174" data-line="7" id="l18a.174.7"></span>καὶ γὰρ καὶ τεθέαμαι γινόμενον αὐτὸ, παντάπασιν
<span class="lb" data-page="18a.174" data-line="8" id="l18a.174.8"></span>ὀλεθρίως ἐχόντων τῶν καμνόντων, ὥστ’ ἤτοι μηδ’ ὅλως δύνασθαι
<span class="lb" data-page="18a.174" data-line="9" id="l18a.174.9"></span>καταπίνειν ἢ μόγις, οὐκ ὄντος οἰδήματος ἐν τῇ
<span class="lb" data-page="18a.174" data-line="10" id="l18a.174.10"></span>φάρυγγι. πάρεστι γὰρ τοῦτο διαγνῶναι σαφῶς ἀνοιχθέντος
<span class="lb" data-page="18a.174" data-line="11" id="l18a.174.11"></span>μὲν ἐπὶ πλεῖστον τοῦ στόματος, προβληθείσης δὲ τῇ κάτω
<span class="lb" data-page="18a.174" data-line="12" id="l18a.174.12"></span>γένυι τῆς γλώττης. ἐν τῇ τοιαύτῃ καταστάσει τοῦ δυσχερῶς
<span class="lb" data-page="18a.174" data-line="13" id="l18a.174.13"></span>καταπίνειν αἰτίαν ὑποληπτέον τὴν κοινωνίαν τοῦ χιτῶνος,
<span class="lb" data-page="18a.174" data-line="14" id="l18a.174.14"></span>ὃς ὑποπέφυκεν ἐκ τῶν ἔνδον μερῶν, τοῦ τε στομάχου
<span class="lb" data-page="18a.174" data-line="15" id="l18a.174.15"></span>καὶ τοῦ λάρυγγος. ἐδείχθη γὰρ οὗτος ἐν τῇ διὰ τοῦ
<span class="lb" data-page="18a.174" data-line="16" id="l18a.174.16"></span>στόματος πορείᾳ τῶν σιτίων αὐτὸς μὲν ὑπὸ γαστρὸς κατασπώμενος,
<span class="lb" data-page="18a.174" data-line="17" id="l18a.174.17"></span>ἀνασπῶν δ’ ὅλον τὸν λάρυγγα. οἰδησάσης οὖν
<span class="lb" data-page="18a.174" data-line="18" id="l18a.174.18"></span>τῆς ἐν τῷ λάρυγγι φλεγμονῆς ἐνίοτε μὲν οὐδ’ ὅλως, ἔστι
<span class="pb" data-page="18a.175" id="p18a.175"></span>
<span class="lb" data-page="18a.175" data-line="1" id="l18a.175.1"></span>δ’ ὅτε μόγις ἕπεται κατασπώσῃ τῇ γαστρὶ, καὶ διὰ ταύτην
<span class="lb" data-page="18a.175" data-line="2" id="l18a.175.2"></span>τὴν αἰτίαν ἤτοι γ’ οὐδ’ ὅλως ἢ μόγις καταπίνουσιν.
</p>
<span class="lb rule" data-page="18a.175" data-line="3" id="l18a.175.3"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg093.1st1K-grc1:4">
<span class="pb page1" data-page="18a.217" id="p18a.217"></span>
<span class="milestone ed1page page1" data-n="5.332" data-unit="ed1page" id="ed1page.5.332"></span>
<span class="milestone ed2page page1" data-n="9.365" data-unit="ed2page" id="ed2page.9.365"></span>
          <p>
<span class="lb" data-page="18a.217" data-line="1" id="l18a.217.1"></span>Καὶ πῶς ἐγχωρεῖ, φήσειεν ἂν ὁ Λύκος, ἐναντίον εἶναι
<span class="lb" data-page="18a.217" data-line="2" id="l18a.217.2"></span>τῷ χρώματι καθ’ ὃ νενόηται χρῶμα ὄν; καὶ ἀληθεύσει γε
<span class="lb" data-page="18a.217" data-line="3" id="l18a.217.3"></span>ναὶ μὰ τοὺς θεοὺς, ὅσον ἐπὶ χρώματος καὶ τὸ χρῶμα μηδὲν
<span class="lb" data-page="18a.217" data-line="4" id="l18a.217.4"></span>ἡγούμενος ἕτερον ἑτέρου διαφέρειν, ἀλλ’ ὥσπερ τοῦτο
<span class="lb" data-page="18a.217" data-line="5" id="l18a.217.5"></span>ἀληθὲς, οὕτω κἀκεῖνο τὸ λευκὸν τοῦ μέλανος οὐ μόνον διαφέρον,
<span class="lb" data-page="18a.217" data-line="6" id="l18a.217.6"></span>ἀλλὰ καὶ τοσοῦτον διαφέρον, ὡς ἐναντιώτατον εἶναι.
<span class="lb" data-page="18a.217" data-line="7" id="l18a.217.7"></span>καὶ πῶς ἐγχωρεῖ, τάχα φήσουσιν οἱ τὰ τοῦ Λύκου πρεσβεύοντες,
<span class="lb" data-page="18a.217" data-line="8" id="l18a.217.8"></span>ἅμα μὲν εἶναι ταὐτὸν, ἅμα δὲ ἐναντιώτατον εἶναι;
<span class="lb" data-page="18a.217" data-line="9" id="l18a.217.9"></span>καὶ πῶς τῷ μέλανι λευκόν; οἷς ἡμεῖς ἀποκρινούμεθά τί γε
<span class="lb" data-page="18a.217" data-line="10" id="l18a.217.10"></span>τοσοῦτον, ὡς εἴπερ οὐκ ἐγχωρεῖ τὸ λευκὸν ἐναντίον τε ἅμα
<span class="lb" data-page="18a.217" data-line="11" id="l18a.217.11"></span>καὶ ταὐτὸν εἶναι τῷ μέλανι, τὸ ἕτερον αὐτοῦ αἱρείσθωσαν.
<span class="lb" data-page="18a.217" data-line="12" id="l18a.217.12"></span>ὁ μὲν γὰρ Πλάτων οἴεται δυνατὸν εἶναι, καθάπερ γε καὶ
<span class="lb" data-page="18a.217" data-line="13" id="l18a.217.13"></span>Ἀριστοτέλης καὶ Θεόφραστος, ἕτερον ἑτέρω ταὐτὸν ὂν τῷ
<span class="lb" data-page="18a.217" data-line="14" id="l18a.217.14"></span>γένει, τοσαύτην ὅμως ἔχειν <span class="milestone ed2page" data-n="9.366" data-unit="ed2page" id="ed2page.9.366"></span>τὴν ἐν εἴδει διαφορὰν,
<span class="lb" data-page="18a.217" data-line="15" id="l18a.217.15"></span>ὡς <span class="milestone ed1page" data-n="5.333" data-unit="ed1page" id="ed1page.5.333"></span>ἐναντιώτατον ὑπάρχειν. οὗτοι δ’ εἰ μὴ νομίζουσιν
<span class="lb" data-page="18a.217" data-line="16" id="l18a.217.16"></span>ἀληθεύειν ἄμφω τὸν λόγον τὸν ἐναργέστερον ἑλέσθωσαν.
<span class="pb" data-page="18a.218" id="p18a.218"></span>
<span class="lb" data-page="18a.218" data-line="1" id="l18a.218.1"></span>ἐναργέστερον δέ ἐστιν, ὅσῳ καὶ πᾶσιν ἀνθρώποις ὁμολογούμενον,
<span class="lb" data-page="18a.218" data-line="2" id="l18a.218.2"></span>ἐναντίον εἶναι τὸ λευκὸν τῷ μέλανι. καὶ μὴν,
<span class="lb" data-page="18a.218" data-line="3" id="l18a.218.3"></span>εἵπερ ἀληθές ἐστι τοῦτο, νομίζουσι δὲ αὐτοὶ μὴ δύνασθαι
<span class="lb" data-page="18a.218" data-line="4" id="l18a.218.4"></span>τοὺς λόγους ἀμφοτέρους ἀληθεύεσθαι, τόν τε ἐναντίον εἶναι
<span class="lb" data-page="18a.218" data-line="5" id="l18a.218.5"></span>φάσκοντα τὸ λευκὸν τῷ μέλανι καὶ τὸν αὐτὸν οὐκ ὀρθῶς
<span class="lb" data-page="18a.218" data-line="6" id="l18a.218.6"></span>ἐροῦσιν μηδὲν διαφέρειν ᾗ χρῶμά ἐστιν τὸ λευκὸν τοῦ μέλανος.
<span class="lb" data-page="18a.218" data-line="7" id="l18a.218.7"></span>ὁ μὲν οὖν ἐν τῷ τοῦ Πλάτωνος γράμματι διαλεγόμενος
<span class="lb" data-page="18a.218" data-line="8" id="l18a.218.8"></span>τῷ Σωκράτει, συγγνωστὸς ἦν ἴσως, κωλύων τὸν Σωκράτην
<span class="lb" data-page="18a.218" data-line="9" id="l18a.218.9"></span>διαιρούμενον ἡδονὴν ἡδονῆς διαφορᾷ. οὐ γὰρ ἦν
<span class="lb" data-page="18a.218" data-line="10" id="l18a.218.10"></span>που βιβλίον οὐδὲν τοιοῦτο διδάσκων, ὡς ἐγχωρεῖ πολλὰ πολλοῖς
<span class="lb" data-page="18a.218" data-line="11" id="l18a.218.11"></span>ὄντα τῷ γένει ταὐτὰ διαφέρειν ὅμως εἰς τοσοῦτον, ὡς
<span class="lb" data-page="18a.218" data-line="12" id="l18a.218.12"></span>ἐναντιώτατον ἀλλήλοις ἰδέαν τε καὶ φύσιν ἔχειν. ἐπεὶ δ’
<span class="lb" data-page="18a.218" data-line="13" id="l18a.218.13"></span>ὑπὸ Πλάτωνος ὁ Φίληβος ἐγράφη διδάσκων τἀληθὲς, εἰ
<span class="lb" data-page="18a.218" data-line="14" id="l18a.218.14"></span>μὲν οὐδ’ ὅλως ἀνέγνω τὸ βιβλίον ὁ Λύκος, ἄγαμαι τῆς
<span class="lb" data-page="18a.218" data-line="15" id="l18a.218.15"></span>παιδείας τὸν Λύκον. εἰ δ’ ἀναγνοὺς οὐκ ἐνόησε, θαυμάζω
<span class="lb" data-page="18a.218" data-line="16" id="l18a.218.16"></span>τῆς συνέσεως. εἰ δὲ νοήσας οὐκ ἐπείσθη, μακαρίζω
<span class="lb" data-page="18a.218" data-line="17" id="l18a.218.17"></span>τῆς κρίσεως. ὦ πρὸς τοῦ Διὸς ἐρωτᾷ τίς λόγον οὐδὲ τὰ
<span class="pb" data-page="18a.219" id="p18a.219"></span>
<span class="lb" data-page="18a.219" data-line="1" id="l18a.219.1"></span>πρῶτα μαθὼν τῆς διαλεκτικῆς; ἔστι τίς ἂν ἄνθρωπος Ἕλλην
<span class="lb" data-page="18a.219" data-line="2" id="l18a.219.2"></span>ἰατρὸς ἢ γραμματικὸς ἢ ῥήτωρ ἢ φιλόσοφος ἢ ὅλως ὁστισοῦν
<span class="lb" data-page="18a.219" data-line="3" id="l18a.219.3"></span>ἄλλος ἀντιποιούμενος λόγων, ὡς οὐκ ἀνέγνω τὸν Πλάτωνος
<span class="lb" data-page="18a.219" data-line="4" id="l18a.219.4"></span>Φίληβον; καίτοι τί λέγω τὸν Φίληβον; οὐ γὰρ ἐν τούτῳ
<span class="lb" data-page="18a.219" data-line="5" id="l18a.219.5"></span>μόνῳ τὸν προκείμενον λόγον Πλάτων ἐδίδαξεν, ἀλλὰ καὶ δι’
<span class="lb" data-page="18a.219" data-line="6" id="l18a.219.6"></span>ἄλλων πολλῶν ἐπεμνήσθη βιβλίων, ὧν ἐχρῆν μόνον κἂν ἕν
<span class="lb" data-page="18a.219" data-line="7" id="l18a.219.7"></span>γέ τι τὸν θαυμασιώτατον Λύκον ἀνεγνωκέναι, ἀντιποιούμενον
<span class="lb" data-page="18a.219" data-line="8" id="l18a.219.8"></span>λόγων ἐπιστημονικῶν. αἰσχρὸν γὰρ Ἱπποκράτην διελέγχειν
<span class="lb" data-page="18a.219" data-line="9" id="l18a.219.9"></span>ἐπιχειροῦντα καὶ λόγους ἐπερωτῶντα περαντικοὺς, ὡς
<span class="lb" data-page="18a.219" data-line="10" id="l18a.219.10"></span>νομίζει, μηδὲ τὰ πρῶτα φαίνεσθαι μεμαθηκότα τῶν ἐν
<span class="lb" data-page="18a.219" data-line="11" id="l18a.219.11"></span>ταῖς φιλοσόφων διατριβαῖς. ἀλλὰ νὴ Διὰ θαυμαστὸν αὐτοῦ
<span class="lb" data-page="18a.219" data-line="12" id="l18a.219.12"></span>τὸ περὶ τῶν ὑγρῶν ἐστι παράδειγμα. καὶ γὰρ τοῦτο
<span class="lb" data-page="18a.219" data-line="13" id="l18a.219.13"></span>βούλεται, μηδὲν ἀλλήλων διηφέρειν, εἰ πάντα ἐστὶν ὑγρὰ,
<span class="lb" data-page="18a.219" data-line="14" id="l18a.219.14"></span>καθ’ ὃ μέντοι τὰ μὲν ὀξέα, τὰ δὲ στρυφνὰ, τὰ δ’ ἁλμυρὰ,
<span class="lb" data-page="18a.219" data-line="15" id="l18a.219.15"></span>τὰ δὲ γλυκέα, ταύτῃ διαλλάττει, οὐκ ἀκούει δὲ ἐν τούτοις
<span class="lb" data-page="18a.219" data-line="16" id="l18a.219.16"></span>αὐτὸς ἑαυτοῦ. λέγων γὰρ ᾗ διαφέρει τὰ ὑγρὰ κατασκευάζειν
<span class="lb" data-page="18a.219" data-line="17" id="l18a.219.17"></span>οἴεται μηδεμίαν ἐν αὐτοῖς εἶναι διαφορὰν, ἀλλὰ μάτην
<span class="lb" data-page="18a.219" data-line="18" id="l18a.219.18"></span>μὲν Ἱπποκράτην διαφορὰν εἰρηκέναι, μάτην δὲ Θεόφραστον
<span class="pb" data-page="18a.220" id="p18a.220"></span>
<span class="lb" data-page="18a.220" data-line="1" id="l18a.220.1"></span>ὅλην πραγματείαν γεγραφέναι περὶ χυλοῦ. καίτοι καὶ αὐτὸ
<span class="lb" data-page="18a.220" data-line="2" id="l18a.220.2"></span>τοῦτο τοὔνομα ὁ χυλὸς ὑγροῦ διαφοράν τινα ἐνδείκνυται,
<span class="lb" data-page="18a.220" data-line="3" id="l18a.220.3"></span>ἀλλ’ ὅμως καίτοι διαφορά τις οὖσα ὑγροῦ, πάλιν αὐτὴν
<span class="lb" data-page="18a.220" data-line="4" id="l18a.220.4"></span>τέμνεσθαι πέφυκεν εἰς ἑτέρας διαφοράς. οὐ μὴν θαυμαστὸν
<span class="lb" data-page="18a.220" data-line="5" id="l18a.220.5"></span>εἰς τοσοῦτον ἀπαιδευσίας ἥκοντα Λύκον, ὡς νομίζειν
<span class="lb" data-page="18a.220" data-line="6" id="l18a.220.6"></span>ἐν ὄξει στύφουσαν εἶναι ποιότητα, τοιαύτην τολμῆσαι πρὸς
<span class="lb" data-page="18a.220" data-line="7" id="l18a.220.7"></span>Ἱπποκράτην γράφειν ἀντιλογίαν. τὰ γὰρ οὕτως ἐναργῆ καὶ
<span class="lb" data-page="18a.220" data-line="8" id="l18a.220.8"></span>Διοσκορίδης ὁ Ἀναζαρβεὺς ἐγίγνωσκεν, οἵ τ’ ἄλλοι πάντες
<span class="lb" data-page="18a.220" data-line="9" id="l18a.220.9"></span>οἱ τὰ περὶ ὕλης ὑπομνήματα γράψαντες. ὀνομάζουσι γοῦν
<span class="lb" data-page="18a.220" data-line="10" id="l18a.220.10"></span>ἐν ταύταις τὰ μὲν ἁλυκὰ, τὰ δὲ ἁλμυρὰ τὰ δὲ πικρὰ, τὰ
<span class="lb" data-page="18a.220" data-line="11" id="l18a.220.11"></span>δὲ γλυκέα, τὰ δὲ αὐστηρὰ, τὰ δὲ στρυφνὰ, τὰ δὲ στύφοντα,
<span class="lb" data-page="18a.220" data-line="12" id="l18a.220.12"></span>τὰ δὲ δριμέα, τὰ δὲ ὀξέα. Λύκος δ’ ὁ θαυμασιώτατος
<span class="lb" data-page="18a.220" data-line="13" id="l18a.220.13"></span>ἤτοι οὐδ’ ὅλως γινώσκει διαφέρουσαν ὀξεῖαν ποιότητα στυφούσης
<span class="lb" data-page="18a.220" data-line="14" id="l18a.220.14"></span>ἢ πεπήρωται τὴν γεῦσιν, ὃς μηδ’ ὅλως αἰσθάνεσθαι
<span class="lb" data-page="18a.220" data-line="15" id="l18a.220.15"></span>τῶν ἐν τοῖς χυμοῖς διαφορῶν. ἔοικεν οὖν ὡς ἀπίου καὶ
<span class="lb" data-page="18a.220" data-line="16" id="l18a.220.16"></span>μεσπίλου καὶ μήλου καὶ κυδωνίου τοῦ <span class="milestone ed2page" data-n="9.367" data-unit="ed2page" id="ed2page.9.367"></span>ὄξους αἰσθάνεσθαι,
<span class="lb" data-page="18a.220" data-line="17" id="l18a.220.17"></span>καίτοι γε πάντων ἀνθρώπων ἔνια μὲν τῶν μήλων ﻿
<span class="pb" data-page="18a.221" id="p18a.221"></span>
<span class="lb" data-page="18a.221" data-line="1" id="l18a.221.1"></span>ὀξέα καλούντων, ἔνια δὲ στύφοντα, γλυκέα δὲ ἄλλα, καθάπερ,
<span class="lb" data-page="18a.221" data-line="2" id="l18a.221.2"></span>οἶμαι, καὶ ῥοιὰς ὀξείας τε καὶ στυφούσας καὶ γλυκείας. ἐν
<span class="lb" data-page="18a.221" data-line="3" id="l18a.221.3"></span>μέν γε τοῖς οἴνοις, ᾧ ἀρετὴ κακίας ἀφώρισται, στύψις
<span class="lb" data-page="18a.221" data-line="4" id="l18a.221.4"></span>ὀξύτητος, εὐγενεῖς μὲν γὰρ οἱ στύφοντες. ὀξὺς δ’ οὐδεὶς
<span class="lb" data-page="18a.221" data-line="5" id="l18a.221.5"></span>κατὰ φύσιν, ἀλλ’ εἰ καὶ μικρὸν αὐτοῖς προσέλθῃ τοιαύτης
<span class="lb" data-page="18a.221" data-line="6" id="l18a.221.6"></span>ποιότητος, ὑποπτεύομεν αὐτίκα τὴν εἰς ὄξος αὐτῶν μεταβολήν.
<span class="lb" data-page="18a.221" data-line="7" id="l18a.221.7"></span>ἴσως οὖν ὁ Λύκος οὐδ’ ὀξυλάπαθον, οὐδ’ ὀξυαλίδα,
<span class="lb" data-page="18a.221" data-line="8" id="l18a.221.8"></span>λαπάθου τε καὶ θριδακίνης διεγίνωσκεν, οἷς στυφούσης
<span class="lb" data-page="18a.221" data-line="9" id="l18a.221.9"></span>μὲν ποιότητος οὐδὲ τοὐλάχιστον ὑπάρχει, τῆς δὲ ὀξείας
<span class="lb" data-page="18a.221" data-line="10" id="l18a.221.10"></span>δαψιλῶς μετέσχηκεν ἄμφω. θαυμαστὸν μὲν οὖν εἰ ταῦτα
<span class="lb" data-page="18a.221" data-line="11" id="l18a.221.11"></span>μὲν ἀπὸ τῆς ὀξείας ποιότητος ὠνόμασται, τὸ δὲ ὄξος αὐτὸ
<span class="lb" data-page="18a.221" data-line="12" id="l18a.221.12"></span>οὐ μετέσχηκεν αὐτῆς. ἀλλ’ ὁ μηδὲ τὰς κοινὰς αἰσθήσεις
<span class="lb" data-page="18a.221" data-line="13" id="l18a.221.13"></span>ἀποσώζων Λύκος, ἐγκαλεῖν Ἱπποκράτει τολμᾷ. πάλιν οὖν
<span class="lb" data-page="18a.221" data-line="14" id="l18a.221.14"></span>ἔγνω τὴν παρὰ τοῖς φυσικοῖς ζήτησιν ὑπὲρ τοῦ τῶν χυμῶν
<span class="lb" data-page="18a.221" data-line="15" id="l18a.221.15"></span>ἀριθμοῦ. κατὰ τοῦτο γὰρ οὐδὲν, ὡς ἔοικε, διαφέρει χυμὸς
<span class="lb" data-page="18a.221" data-line="16" id="l18a.221.16"></span>χυμοῦ, καθόσον χυμός ἐστιν. ἡδέως ἂν οὖν ἤκουσα τίνος
<span class="lb" data-page="18a.221" data-line="17" id="l18a.221.17"></span>τῶν ὄντων εἰσὶν αἱ τοιαῦται διαφοραὶ, γλυκὺς, ὀξὺς, δριμὺς,
<span class="pb" data-page="18a.222" id="p18a.222"></span>
<span class="lb" data-page="18a.222" data-line="1" id="l18a.222.1"></span>πικρὸς, ἁλμυρὸς, ἀλυκὸς, στρυφνὸς, αὐστηρὸς, στύφων,
<span class="lb" data-page="18a.222" data-line="2" id="l18a.222.2"></span>λιπαρός. εἰ μὴ γὰρ χυμῶν ἴσως ἤτοι φωνῶν ἢ χρωμάτων
<span class="lb" data-page="18a.222" data-line="3" id="l18a.222.3"></span>ἢ ὀδμῶν ἢ διὰ τῆς ἁφῆς εἰς γνῶσιν ἥκουσι. παρὰ
<span class="lb" data-page="18a.222" data-line="4" id="l18a.222.4"></span>ταύτας γὰρ οὐκ ἔχομεν ἄλλην αἴσθησιν. ἀλλ’ εἰσὶν αἱ πᾶσαι
<span class="lb" data-page="18a.222" data-line="5" id="l18a.222.5"></span>πέντε, γεῦσις καὶ ἀκοὴ καὶ ὄψις καὶ ὄσφρησίς τε καὶ ἁφή.
<span class="lb" data-page="18a.222" data-line="6" id="l18a.222.6"></span>διαγινώσκομεν δὲ ὥσπερ καὶ ταῖς ἄλλαις ἄλλα τῶν αἰσθητῶν,
<span class="lb" data-page="18a.222" data-line="7" id="l18a.222.7"></span>οὕτως τῇ γεύσει καὶ τοὺς χυμούς. ὡς δὲ ἐν τοῖς
<span class="lb" data-page="18a.222" data-line="8" id="l18a.222.8"></span>ὑγροῖς αἱ διαφοραὶ πολλαὶ, κατὰ τὸν αὐτὸν τρόπον κἀν
<span class="lb" data-page="18a.222" data-line="9" id="l18a.222.9"></span>ταῖς αἰσθήσεσιν. καίτοι γε ᾗ αἰσθήσεις εἰσὶν, οὐ διαφέρουσιν,
<span class="lb" data-page="18a.222" data-line="10" id="l18a.222.10"></span>ἀλλ’ ὁ διαλεκτικώτατος Λύκος οὐκ ἐάσει λέγειν ἡμᾶς
<span class="lb" data-page="18a.222" data-line="11" id="l18a.222.11"></span>οὔτ’ ἐν τοῖς χυμοῖς εἶναι τὰς εἰρημένας διαφορὰς, οὐδὲ ἐν
<span class="lb" data-page="18a.222" data-line="12" id="l18a.222.12"></span>ταῖς αἰσθήσεσιν, ἃς ἅπαντες γιγνώσκουσιν, οὔτ’ ἐν τοῖς χρώμασι
<span class="lb" data-page="18a.222" data-line="13" id="l18a.222.13"></span>καὶ λευκὸν καὶ μέλαν καὶ φαιὸν καὶ ξανθὸν καὶ πυῤῥὸν,
<span class="lb" data-page="18a.222" data-line="14" id="l18a.222.14"></span>ἐρυθρόν τε καὶ φοινικοῦν καὶ κυανοῦν. οὔτε γὰρ
<span class="lb" data-page="18a.222" data-line="15" id="l18a.222.15"></span>χρῶμα χρώματος ᾗ χρῶμά ἐστι διαφέρει. μαίνονται τοίνυν
<span class="lb" data-page="18a.222" data-line="16" id="l18a.222.16"></span>ἅπαντες ἰατροὶ καὶ φιλόσοφοι χρωμάτων μὲν ἡγούμενοι
<span class="lb" data-page="18a.222" data-line="17" id="l18a.222.17"></span>διαφορὰς εἶναι τὰς εἰρημένας. χυμῶν δὲ τὸν ὀξὺν καὶ πικρὸν
<span class="lb" data-page="18a.222" data-line="18" id="l18a.222.18"></span>καὶ δριμὺν, ὅσους τ’ ἄλλους ὀλίγον ἔμπροσθεν εἶπον,
<span class="pb" data-page="18a.223" id="p18a.223"></span>
<span class="lb" data-page="18a.223" data-line="1" id="l18a.223.1"></span>ὥσπερ καὶ τῶν αἰσθήσεων αὐτῶν. οὔτε γὰρ χρῶμα χρώματος,
<span class="lb" data-page="18a.223" data-line="2" id="l18a.223.2"></span>ᾗ χρῶμά ἐστι, διαφέρει, ὡς οὔτ’ αἴσθησις αἰσθήσεως
<span class="lb" data-page="18a.223" data-line="3" id="l18a.223.3"></span>οὔτε χυμὸς χυμοῦ, καθάπερ οὐδὲ πυρετὸς πυρετοῦ, ὅτι μηδὲ
<span class="lb" data-page="18a.223" data-line="4" id="l18a.223.4"></span>θερμὸν θερμοῦ. μαίνονται τοίνυν οἱ γράψαντες ἰατροὶ,
<span class="lb" data-page="18a.223" data-line="5" id="l18a.223.5"></span>πυρετῶν διαφορὰς πολλὰς καὶ τὸν καῦσον καὶ τὴν λειπυρίαν
<span class="lb" data-page="18a.223" data-line="6" id="l18a.223.6"></span>καὶ τὸν ἠπίαλον καὶ τὸν τυφώδη καὶ τὸν λοιμώδη καὶ
<span class="lb" data-page="18a.223" data-line="7" id="l18a.223.7"></span>τὸν ἡμιτριταῖον, ἀμφημερινόν τε καὶ τριταῖον καὶ τεταρταῖον.
<span class="lb" data-page="18a.223" data-line="8" id="l18a.223.8"></span>ἀλλὰ καὶ αὐτὸς ὁ Λύκος ἑτέρωθι γράφει πυρετῶν
<span class="lb" data-page="18a.223" data-line="9" id="l18a.223.9"></span>διαφορὰς, ὥσπερ γε καὶ τῶν ἄλλων σχεδὸν ἁπάντων
<span class="lb" data-page="18a.223" data-line="10" id="l18a.223.10"></span>πραγμάτων.
</p>
        </article>

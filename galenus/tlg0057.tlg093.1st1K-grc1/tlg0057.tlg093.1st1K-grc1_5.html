<article xmlns="http://www.w3.org/1999/xhtml" id="urn:cts:greekLit:tlg0057.tlg093.1st1K-grc1:5">
<span class="pb page1" data-page="18a.223" id="p18a.223"></span>
<span class="milestone ed1page page1" data-n="5.333" data-unit="ed1page" id="ed1page.5.333"></span>
<span class="milestone ed2page page1" data-n="9.367" data-unit="ed2page" id="ed2page.9.367"></span>
          <p>
<span class="lb" data-page="18a.223" data-line="11" id="l18a.223.11"></span><span class="milestone ed2page" data-n="9.368" data-unit="ed2page" id="ed2page.9.368"></span>Τί ποτ’ οὖν δόξαν αὐτῷ νῦν ἐπελάθετο τοῦ
<span class="lb" data-page="18a.223" data-line="12" id="l18a.223.12"></span>τέμνειν ἕκαστον τῶν ἄλλων εἰς τὰς οἰκείας διαφορὰς, ὅς γε
<span class="lb" data-page="18a.223" data-line="13" id="l18a.223.13"></span>καὶ περὶ τοῦ τῶν ἀχύρων ἐξαπτομένου πυρὸς, ὡς χρῆσθαι
<span class="lb" data-page="18a.223" data-line="14" id="l18a.223.14"></span>τοῖς τὸν χρυσὸν ἐργαζομένοις ἔθος, οὐδεμίαν εἶναι νομίζει
<span class="lb" data-page="18a.223" data-line="15" id="l18a.223.15"></span>διαφορὰν, ἀλλὰ πρὸς τὸ τὰς ἄλλας ὕλας. οὐδὲ γὰρ τὸ πῦρ
<span class="lb" data-page="18a.223" data-line="16" id="l18a.223.16"></span>τοῦ πυρὸς, ᾗ πῦρ ἐστιν, ἢ κατὰ τὸ μᾶλλόν τε καὶ ἧττον,
<span class="pb" data-page="18a.224" id="p18a.224"></span>
<span class="lb" data-page="18a.224" data-line="1" id="l18a.224.1"></span>ἰσχυρὸν γὰρ εἶναί τι καὶ ἀσθενὲς πῦρ ἐγχωρεῖ, καὶ τό γε
<span class="lb" data-page="18a.224" data-line="2" id="l18a.224.2"></span>τῶν ἀχύρων ἀσθενέστατον εἶναι νομίζων, ἐνταμίευτον εἶναί
<span class="lb" data-page="18a.224" data-line="3" id="l18a.224.3"></span>φησι πρὸς τὴν ἐργασίαν τοῦ χρυσοῦ. διατήκεσθαι γὰρ αὐτὸν
<span class="lb" data-page="18a.224" data-line="4" id="l18a.224.4"></span>καὶ διαῤῥεῖν ἰσχυροτέρᾳ πλησιάζοντα φλογί. ἀλλ’, ὦ
<span class="lb" data-page="18a.224" data-line="5" id="l18a.224.5"></span>βέλτιστε Λύκε, φαίη τις ἂν οἶμαι πρὸς αὐτὸν, εἰ τῶν φυσικῶν
<span class="lb" data-page="18a.224" data-line="6" id="l18a.224.6"></span>φιλοσόφων ἠκηκόεις ζητούντων ὅπως αἱ φλόγες γεννῶνται
<span class="lb" data-page="18a.224" data-line="7" id="l18a.224.7"></span>κατανενόηκας ἂν οἶμαι τὰς ἐν αὐταῖς διαφοράς.
<span class="lb" data-page="18a.224" data-line="8" id="l18a.224.8"></span>ἐγὼ τοίνυν ὅσον οἷόν τε διὰ βραχυτάτων ἐπιτέμνεσθαι λόγον
<span class="lb" data-page="18a.224" data-line="9" id="l18a.224.9"></span>οὐ μικρὸν ἐξηγήσομαί σοι περὶ αὐτῶν. ὁρᾶς, οἶμαι,
<span class="lb" data-page="18a.224" data-line="10" id="l18a.224.10"></span>τῆς καιομένης ὕλης ἀναθυμίασίν τινα γιγνομένην ἐν διεσπασμένοις
<span class="lb" data-page="18a.224" data-line="11" id="l18a.224.11"></span>ἀπ’ ἀλλήλων μορίοις, ὧν μεταξύ τις ἀὴρ ἀπολαμβανόμενος,
<span class="lb" data-page="18a.224" data-line="12" id="l18a.224.12"></span>ἐξ ἀνάγκης <span class="milestone ed1page" data-n="5.334" data-unit="ed1page" id="ed1page.5.334"></span>μὲν δήπου θερμαίνεται. παμπόλλην
<span class="lb" data-page="18a.224" data-line="13" id="l18a.224.13"></span>δὲ ἴσχει διαφορὰν ἐν τῷ μᾶλλόν τε καὶ ἧττον. ἀλλὰ
<span class="lb" data-page="18a.224" data-line="14" id="l18a.224.14"></span>καὶ τὰ διαλείμματα τῶν ἀναφερομένων σωμάτων οὐκ ἴσα
<span class="lb" data-page="18a.224" data-line="15" id="l18a.224.15"></span>πάσαις ταῖς φλοξίν ἐστιν, ὥσπερ οὐδ’ αὐτῆς τῆς ἀναθυμιάσεως
<span class="lb" data-page="18a.224" data-line="16" id="l18a.224.16"></span>ἡ φύσις, ἀλλὰ καὶ μεγέθει καὶ σμικρότητι διενήνοχεν
<span class="pb" data-page="18a.225" id="p18a.225"></span>
<span class="lb" data-page="18a.225" data-line="1" id="l18a.225.1"></span>ἀλλήλων τὰ τῆς καιομένης ὕλης ἀναθέοντα μόρια καὶ πυκνότητι
<span class="lb" data-page="18a.225" data-line="2" id="l18a.225.2"></span>καὶ μανότητι καὶ τῷ τὰ μὲν ἡμίκαυτα, τὰ δ’ οἷον
<span class="lb" data-page="18a.225" data-line="3" id="l18a.225.3"></span>ὁλόκαυτα ὑπάρχειν, ἢ ὅλως τὰ μὲν μᾶλλον, τὰ δὲ ἧττον
<span class="lb" data-page="18a.225" data-line="4" id="l18a.225.4"></span>ἐκπυροῦσθαι. ὅταν οὖν ταῦτα φαίνηται τοσαύτην ἔχοντα
<span class="lb" data-page="18a.225" data-line="5" id="l18a.225.5"></span>τὴν διαφορὰν, ὅ τε ἀὴρ ὁ δεδεγμένος αὐτὰ ποτὲ μὲν μᾶλλον
<span class="lb" data-page="18a.225" data-line="6" id="l18a.225.6"></span>ὑπ’ αὐτῶν ἐκτεθερμασμένος ᾖ, ποτὲ δ’ ἧττον, ἀναγκαῖον
<span class="lb" data-page="18a.225" data-line="7" id="l18a.225.7"></span>εἶναι παμπόλλην γε ποικιλίαν γίγνεσθαι καὶ διαφορὰν οὐκ
<span class="lb" data-page="18a.225" data-line="8" id="l18a.225.8"></span>ὀλίγην τῆς φλογός. ἡ γὰρ τῆς μίξεως ἀνομοιότης τὸ πλῆθος
<span class="lb" data-page="18a.225" data-line="9" id="l18a.225.9"></span>τῶν διαφορῶν ἐργάζεται.
</p>
        </article>

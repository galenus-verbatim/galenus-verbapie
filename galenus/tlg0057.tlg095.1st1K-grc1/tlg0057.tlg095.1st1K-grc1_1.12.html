<article xmlns="http://www.w3.org/1999/xhtml" id="urn:cts:greekLit:tlg0057.tlg095.1st1K-grc1:1.12">
<span class="pb page1" data-page="18a.329" id="p18a.329"></span>
<span class="milestone ed1page page1" data-n="5.582" data-unit="ed1page" id="ed1page.5.582"></span>
<span class="milestone ed2page page1" data-n="12.297" data-unit="ed2page" id="ed2page.12.297"></span>
<span class="lb head" data-page="18a.329" data-line="9" id="l18a.329.9"></span>
            <blockquote class="quote lemma">
<span class="lb" data-page="18a.329" data-line="10" id="l18a.329.10"></span>Χρὴ δὲ τὸν μὲν ἄνθρωπον χαμαὶ κατακλῖναι ὕπτιον, τὸν
<span class="lb" data-page="18a.329" data-line="11" id="l18a.329.11"></span>δὲ ἐμβάλλοντα χαμαὶ ἵζεσθαι, ἐφ’ ὁπότερα ἂν τὸ ἄρθρον
<span class="lb" data-page="18a.329" data-line="12" id="l18a.329.12"></span>ἐκπεπτώκῃ, ἔπειτα λαβόμενον τῇσι χερσὶ τῇσιν ἑωυτοῦ
<span class="lb" data-page="18a.329" data-line="13" id="l18a.329.13"></span>τῆς χειρὸς τῆς σιναρῆς κατατείνειν αὐτὴν, τὴν δὲ πτέρνην
<span class="lb" data-page="18a.329" data-line="14" id="l18a.329.14"></span>ἐς τὴν μασχάλην ἐμβάλλοντα ἀντωθέειν, τῇ μὲν δεξιῇ
<span class="lb" data-page="18a.329" data-line="15" id="l18a.329.15"></span>ἐς τὴν δεξιὴν, τῇ δὲ ἀριστερῇ ἐς τὴν ἀριστερήν. δεῖ
<span class="lb" data-page="18a.329" data-line="16" id="l18a.329.16"></span>δὲ ἐς τὸ κοῖλον τῆς μασχάλης ἐνθεῖναι στρογγύλον τι
<span class="lb" data-page="18a.329" data-line="17" id="l18a.329.17"></span>ἐναρμόττον. ἐπιτηδειότατα δὲ αἱ πάνυ σμικραὶ σφαῖραι ﻿
<span class="pb" data-page="18a.330" id="p18a.330"></span>
<span class="lb" data-page="18a.330" data-line="1" id="l18a.330.1"></span>καὶ σκληραὶ, οἷαι πολλαὶ ἐκ τῶν σκυτέων ῥάπτονται·
<span class="lb" data-page="18a.330" data-line="2" id="l18a.330.2"></span>ἢν γὰρ μή τι τοιοῦτον ἐγκέηται, οὐ δύναται ἡ πτέρνη
<span class="lb" data-page="18a.330" data-line="3" id="l18a.330.3"></span>ἐξικνέεσθαι πρὸς τὴν κεφαλὴν τοῦ βραχίονος· κατατεινομένης
<span class="lb" data-page="18a.330" data-line="4" id="l18a.330.4"></span>γὰρ τῆς χειρὸς κοιλαίνεται ἡ μασχάλη. οἱ γὰρ
<span class="lb" data-page="18a.330" data-line="5" id="l18a.330.5"></span>τένοντες οἱ ἔνθεν καὶ ἔνθεν τῆς μασχάλης ἀντισφίγγοντες
<span class="lb" data-page="18a.330" data-line="6" id="l18a.330.6"></span>ἐναντίοι εἰσί. χρὴ δέ τινα ἐπὶ θάτερα τοῦ κατατεινομένου
<span class="lb" data-page="18a.330" data-line="7" id="l18a.330.7"></span>καθήμενον κατέχειν κατὰ τὸν ὑγιέα ὦμον, ὡς μὴ
<span class="lb" data-page="18a.330" data-line="8" id="l18a.330.8"></span>περιέλκηται τὸ σῶμα τῆς χειρὸς τῆς σιναρῆς ἐπὶ θάτερα
<span class="lb" data-page="18a.330" data-line="9" id="l18a.330.9"></span>τεινομένης, ἔπειτα ἱμάντος μαλθακοῦ πλάτος ἔχοντος
<span class="lb" data-page="18a.330" data-line="10" id="l18a.330.10"></span>ἱκανὸν, ὅταν ἡ σφαῖρα ἐντεθῇ εἰς τὴν μασχάλην περὶ
<span class="lb" data-page="18a.330" data-line="11" id="l18a.330.11"></span>τὴν σφαίρην περιβεβλημένου τοῦ ἱμάντος καὶ κατέχοντος,
<span class="lb" data-page="18a.330" data-line="12" id="l18a.330.12"></span>λαβόμενον ἀμφοτερέων τῶν ἀρχῶν τοῦ ἱμάντος ἀντικατατείνειν
<span class="lb" data-page="18a.330" data-line="13" id="l18a.330.13"></span>τινὰ ὑπὲρ κεφαλῆς τοῦ κατατεινομένου καθήμενον,
<span class="lb" data-page="18a.330" data-line="14" id="l18a.330.14"></span>τῷ ποδὶ προσβάντα πρὸς τοῦ ἀκρωμίου τὸ ὀστέον. ἡ δὲ
<span class="lb" data-page="18a.330" data-line="15" id="l18a.330.15"></span>σφαίρη ὡς ἐσωτάτω καὶ ὡς μάλιστα πρὸς τῶν πλευρέων
<span class="lb" data-page="18a.330" data-line="16" id="l18a.330.16"></span>κείσθω καὶ μὴ ἐπὶ τῇ κεφαλῇ τοῦ βραχίονος.
</blockquote>
<span class="lb rule" data-page="18a.330" data-line="17" id="l18a.330.17"></span>
            <span class="pb" data-page="18a.331" id="p18a.331"></span>
            <p>
<span class="lb" data-page="18a.331" data-line="1" id="l18a.331.1"></span>Εἴ τις δὴ τῶν οὕτως εἰρημένων συνίησιν, οὗτος οὐ
<span class="lb" data-page="18a.331" data-line="2" id="l18a.331.2"></span>δεῖται τῆς διὰ τῶν λόγων ἐξηγήσεως, ἀλλὰ τῆς ἐπ’ αὐτῶν
<span class="lb" data-page="18a.331" data-line="3" id="l18a.331.3"></span>ἐνεργειῶν δείξεως. διὸ καὶ πολλάκις, ὡς καὶ πρόσθεν
<span class="lb" data-page="18a.331" data-line="4" id="l18a.331.4"></span>ἔφην, ἀξιῶ τὸ βιβλίον ἀναγινώσκειν αὐτοῦ τοῦ Ἱπποκράτους
<span class="lb" data-page="18a.331" data-line="5" id="l18a.331.5"></span>ἐπιμελῶς<span class="milestone ed1page" data-n="5.583" data-unit="ed1page" id="ed1page.5.583"></span> προσέχοντας τῇ λέξει καὶ πειρωμένους
<span class="lb" data-page="18a.331" data-line="6" id="l18a.331.6"></span>νοεῖσθαι τὸ λεγόμενον. ἐγὼ τοίνυν ὡς ἤδη σοὶ τῶν
<span class="lb" data-page="18a.331" data-line="7" id="l18a.331.7"></span>ὑπ’ αὐτοῦ λεγομένων <span class="milestone ed2page" data-n="12.298" data-unit="ed2page" id="ed2page.12.298"></span>ἐν περινοίᾳ γεγονότι τὴν αἰτίαν
<span class="lb" data-page="18a.331" data-line="8" id="l18a.331.8"></span>προσθήσω, δι’ ἣν ἐγγύς τι τοῦ κατὰ φύσιν ἔφη τὴν τοιαύτην
<span class="lb" data-page="18a.331" data-line="9" id="l18a.331.9"></span>ἐμβολὴν εἶναι, τὰς ἔμπροσθεν ψαυσάμενος ὡς οὐ κατὰ
<span class="lb" data-page="18a.331" data-line="10" id="l18a.331.10"></span>φύσιν ἐπιτελουμένας. πρῶτον μὲν οὖν ὅτι κατατείνει τὸν
<span class="lb" data-page="18a.331" data-line="11" id="l18a.331.11"></span>βραχίονα μηδεμιᾶς τῶν ἔμπροσθεν ἐχούσης τοῦτο, ὥστε
<span class="lb" data-page="18a.331" data-line="12" id="l18a.331.12"></span>προσηκόντως ἄν τις ἐπαινέσειε τὴν τοιαύτην ἐμβολήν. ἐῤῥέθη
<span class="lb" data-page="18a.331" data-line="13" id="l18a.331.13"></span>γὰρ ἡμῖν κἀν τῇ περὶ τῶν ἀγμῶν πραγματείᾳ ἥ τε
<span class="lb" data-page="18a.331" data-line="14" id="l18a.331.14"></span>χρεία τῆς κατατάσεως, ὅτι τε προηγεῖσθαι χρὴ πάσης ἐμβολῆς
<span class="lb" data-page="18a.331" data-line="15" id="l18a.331.15"></span>καὶ διαπλάσεως αὐτήν. δεύτερον δὲ ἐπὶ τῷδε τῷ
<span class="lb" data-page="18a.331" data-line="16" id="l18a.331.16"></span>ἔργῳ τὸ διὰ τῆς πτέρνης ὀπίσω τὸν ἄνθρωπον ὠθεῖσθαι,
<span class="lb" data-page="18a.331" data-line="17" id="l18a.331.17"></span>χάριν τοῦ μὴ συνακολουθεῖν ἑλκομένῃ τῇ χειρί. διὰ μὲν
<span class="lb" data-page="18a.331" data-line="18" id="l18a.331.18"></span>οὖν τῶν δυοῖν τούτων ἐνεργειῶν ἡ ἀντίτασις γίνεται, διὰ
<span class="pb" data-page="18a.332" id="p18a.332"></span>
<span class="lb" data-page="18a.332" data-line="1" id="l18a.332.1"></span>μὲν τοῦ περιβαλλομένου κατὰ τὴν μασχάλην ἱμάντος εἰς
<span class="lb" data-page="18a.332" data-line="2" id="l18a.332.2"></span>τοὐπίσω τοῦ κάμνοντος ἑλκομένου, διὰ δὲ τοῦ ποδὸς ἀντωθουμένου
<span class="lb" data-page="18a.332" data-line="3" id="l18a.332.3"></span>πρόσω, καὶ σαφῶς γε πάνυ τῶν ἀντιτάσεων ἑκατέραν
<span class="lb" data-page="18a.332" data-line="4" id="l18a.332.4"></span>εἷς ἄνθρωπος ἐργάζεται. ταῦτα μὲν οὖν κατὰ φύσιν
<span class="lb" data-page="18a.332" data-line="5" id="l18a.332.5"></span>ἐν τῷ τρόπῳ τῷδε τῆς ἐμβολῆς γίνεται· ἡ μέντοι μοχλεία
<span class="lb" data-page="18a.332" data-line="6" id="l18a.332.6"></span>λείπεται τοῦ προσήκοντος, οὔτε τῆς μικρᾶς σφαίρας δυναμένης
<span class="lb" data-page="18a.332" data-line="7" id="l18a.332.7"></span>εἰς τὸ μεταξὺ τῶν τε πλευρῶν καὶ τῆς τοῦ βραχίονος
<span class="lb" data-page="18a.332" data-line="8" id="l18a.332.8"></span>κεφαλῆς εἰσελθεῖν οὔτε πολὺ μᾶλλον τῆς πτέρνης· ὅπου
<span class="lb" data-page="18a.332" data-line="9" id="l18a.332.9"></span>δ’ οὐδὲν εἰς ταύτην τὴν χώραν παρεισέρχεται, πῶς ἂν ἡ
<span class="lb" data-page="18a.332" data-line="10" id="l18a.332.10"></span>μοχλεία γένηται; μὴ γινομένης δὲ ταύτης οὐδὲ τὴν ἐμβολὴν
<span class="lb" data-page="18a.332" data-line="11" id="l18a.332.11"></span>ἔσεσθαι κατὰ φύσιν.
</p>
<span class="lb rule" data-page="18a.332" data-line="12" id="l18a.332.12"></span>
          </article>

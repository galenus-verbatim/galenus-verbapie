<article xmlns="http://www.w3.org/1999/xhtml" id="urn:cts:greekLit:tlg0057.tlg095.1st1K-grc1:1.22">
<span class="pb page1" data-page="18a.344" id="p18a.344"></span>
<span class="milestone ed1page page1" data-n="5.585" data-unit="ed1page" id="ed1page.5.585"></span>
<span class="milestone ed2page page1" data-n="12.302" data-unit="ed2page" id="ed2page.12.302"></span>
<span class="lb head" data-page="18a.344" data-line="1" id="l18a.344.1"></span>
            <blockquote class="quote lemma">
<span class="lb" data-page="18a.344" data-line="2" id="l18a.344.2"></span>Πάνυ μὴν ἱκανῶς ἔχει καὶ περὶ μέγα ἕδος Θεσσαλικὸν ἀναγκάζειν,
<span class="lb" data-page="18a.344" data-line="3" id="l18a.344.3"></span>ἢν νεαρὸν ἔῃ τὸ ὀλίσθημα· ἐσκευάσθαι μέντοι
<span class="lb" data-page="18a.344" data-line="4" id="l18a.344.4"></span>χρὴ τὸ ξύλον, ὥσπερ εἴρηται, ἀτὰρ τὸν ἄνθρωπον καθίσαι
<span class="lb" data-page="18a.344" data-line="5" id="l18a.344.5"></span>πλάγιον ἐπὶ τῷ δίφρῳ, κἄπειτα τὸν βραχίονα ξὺν τῷ
<span class="lb" data-page="18a.344" data-line="6" id="l18a.344.6"></span>ξύλῳ ὑπερβαλλέειν ὑπὲρ τοῦ ἀνακλισμοῦ, καὶ ἐπὶ μὲν θάτερα
<span class="lb" data-page="18a.344" data-line="7" id="l18a.344.7"></span>τὸ σῶμα καταναγκάζειν, ἐπὶ δὲ θάτερα τὸν βραχίονα
<span class="lb" data-page="18a.344" data-line="8" id="l18a.344.8"></span>σὺν τῷ ξύλῳ. τὸ αὐτὸ δὲ ποιέειν ἀναγκάζειν καὶ
<span class="lb" data-page="18a.344" data-line="9" id="l18a.344.9"></span>ὑπὲρ δίκλειδος θύρης, χρέεσθαι δὲ τούτοισιν ἃ ἂν τύχῃ
<span class="lb" data-page="18a.344" data-line="10" id="l18a.344.10"></span>παρέοντα.
</blockquote>
<span class="lb rule" data-page="18a.344" data-line="11" id="l18a.344.11"></span>
            <p>
<span class="lb" data-page="18a.344" data-line="12" id="l18a.344.12"></span>Θρόνου τι τοιοῦτον ἦν σχῆμα κατὰ Θετταλίαν μάλιστα
<span class="lb" data-page="18a.344" data-line="13" id="l18a.344.13"></span>πλεονάζον πάλαι, κατ’ εὐθείας γραμμὰς ἀνατεταμένον εἰς
<span class="lb" data-page="18a.344" data-line="14" id="l18a.344.14"></span>ὕψος ὀρθὸν ἔχον τὸ οἷον ἐπίκλιντρον τοῦ θρόνου, περὶ οὗ
<span class="lb" data-page="18a.344" data-line="15" id="l18a.344.15"></span>τὴν ἀντίτασιν ἀξιοῖ ποιεῖσθαι, καθάπερ ἔμπροσθεν ὑπὸ
<span class="lb" data-page="18a.344" data-line="16" id="l18a.344.16"></span>τοῦ στρωτῆρος ἐδίδαξεν. ὅπως δὲ χρὴ καθίζειν τὸν χειριζόμενον
<span class="lb" data-page="18a.344" data-line="17" id="l18a.344.17"></span>ἐπὶ τοῦ δίφρου σαφῶς αὐτὸς ἐδήλωσε. τὸ δὲ αὐτὸ
<span class="lb" data-page="18a.344" data-line="18" id="l18a.344.18"></span>ποιεῖ καὶ ἐπὶ δίκλειδος θύρας ἀναγκάζειν. εἰσὶ δέ τινες
<span class="pb" data-page="18a.345" id="p18a.345"></span>
<span class="lb" data-page="18a.345" data-line="1" id="l18a.345.1"></span>τοιαῦται θύραι κατὰ μέσον ἑαυτῶν ἔχουσαι διῆκον ξύλον
<span class="lb" data-page="18a.345" data-line="2" id="l18a.345.2"></span>ἰσχυρὸν οἷον ὀλίγον ἔμπροσθεν ὁ στρωτὴρ μεταξὺ τῶν δύο
<span class="lb" data-page="18a.345" data-line="3" id="l18a.345.3"></span>κιόνων ὑπάρχειν ἐλέγετο. τοῦδε τοῦ ξύλου κάτωθεν μὲν ἑτέρα
<span class="lb" data-page="18a.345" data-line="4" id="l18a.345.4"></span>τίς ἐστιν ἀνοιγομένη θύρα, ἄνωθεν δὲ ἄλλη, καὶ διὰ
<span class="lb" data-page="18a.345" data-line="5" id="l18a.345.5"></span>τοῦτο δὴ καὶ τὴν θύραν δίκλειδα εἴρηκεν, οἷον διπλῆν τινὰ
<span class="lb" data-page="18a.345" data-line="6" id="l18a.345.6"></span>περιέχουσαν ἐν ἑαυτῇ δύο θύρας μικράς. ὑπερβάλλειν οὖν
<span class="lb" data-page="18a.345" data-line="7" id="l18a.345.7"></span>κελεύει τὸν ἐξηρθρηκότα ὦμον ὑπὲρ τὸ μεταξὺ δύο θυρῶν
<span class="lb" data-page="18a.345" data-line="8" id="l18a.345.8"></span>ξύλον ἕνεκα τῆς ἀντιτάσεως.
</p>
<span class="lb rule" data-page="18a.345" data-line="9" id="l18a.345.9"></span>
          </article>

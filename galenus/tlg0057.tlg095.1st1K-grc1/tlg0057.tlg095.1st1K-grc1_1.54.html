<article xmlns="http://www.w3.org/1999/xhtml" id="urn:cts:greekLit:tlg0057.tlg095.1st1K-grc1:1.54">
<span class="pb page1" data-page="18a.390" id="p18a.390"></span>
<span class="milestone ed1page page1" data-n="5.593" data-unit="ed1page" id="ed1page.5.593"></span>
<span class="milestone ed2page page1" data-n="12.318" data-unit="ed2page" id="ed2page.12.318"></span>
<span class="lb head" data-page="18a.390" data-line="6" id="l18a.390.6"></span>
            <blockquote class="quote lemma">
<span class="lb" data-page="18a.390" data-line="7" id="l18a.390.7"></span>Ἰητρεύειν μὲν οὖν χρὴ διὰ πάσης τῆς ἰητρείης τὰ ἕλκεα,
<span class="lb" data-page="18a.390" data-line="8" id="l18a.390.8"></span>μηδέποτε ἰσχυρῶς ἀνατείνοντα τὸν βραχίονα, ἀλλὰ μετρίως
<span class="lb" data-page="18a.390" data-line="9" id="l18a.390.9"></span>ὅσον τῶν ἑλκέων ἐπιμελείης εἵνεκα, ἧσσον μὲν γὰρ
<span class="lb" data-page="18a.390" data-line="10" id="l18a.390.10"></span>ἂν διαψύχοιτο. ξυμφέρει γὰρ πάντα τὰ καύματα σκέπειν,
<span class="lb" data-page="18a.390" data-line="11" id="l18a.390.11"></span>ὡς καὶ ἐπιεικῶς ἰητρεύεσθαι. ἧσσον δ’ ἂν ἐκπλήσσοιτο,
<span class="lb" data-page="18a.390" data-line="12" id="l18a.390.12"></span>ἧσσον δ’ ἂν αἱμοῤῥαγοίη, ἧσσον δ’ ἂν σπασμὸς
<span class="lb" data-page="18a.390" data-line="13" id="l18a.390.13"></span>ἐπιγένοιτο.
</blockquote>
<span class="lb rule" data-page="18a.390" data-line="14" id="l18a.390.14"></span>
            <p>
<span class="lb" data-page="18a.390" data-line="15" id="l18a.390.15"></span>Τὰς αἰτίας αὐτὸς εἶπε, δι’ ἃς κελεύει τὸν βραχίονα
<span class="lb" data-page="18a.390" data-line="16" id="l18a.390.16"></span>μηδέποτε ἀνατεῖναι ἰσχυρῶς· πρώτην μὲν ὅτι πάντα τὰ
<span class="lb" data-page="18a.390" data-line="17" id="l18a.390.17"></span>καύματα συμφέρει σκέπειν, ὡς ἰατρεύεσθαι καὶ μὴ καταψύχεσθαι·
<span class="lb" data-page="18a.390" data-line="18" id="l18a.390.18"></span>καὶ ἄλλως μὲν γὰρ, ὡς αὐτὸς ἔλεγεν, ἕλκεσι τὸ
<span class="pb" data-page="18a.391" id="p18a.391"></span>
<span class="lb" data-page="18a.391" data-line="1" id="l18a.391.1"></span>ψυχρὸν δακνῶδες δέρμα περισκληρύνει, ὀδύνην ἀνεκπύητον
<span class="lb" data-page="18a.391" data-line="2" id="l18a.391.2"></span>ποιέει. πολὺ δὲ μᾶλλον ὅσα θερμὸν αἴτιον εἰργάσατο, καθάπερ
<span class="lb" data-page="18a.391" data-line="3" id="l18a.391.3"></span>νῦν τὸ πῦρ, ἧσσον δ’ ἂν, φησὶν, ἐκπλήσσοιτο, τουτέστιν
<span class="lb" data-page="18a.391" data-line="4" id="l18a.391.4"></span>ἐπὶ πλέον διΐστασθαι τὸ τοῖς χείλεσιν ἕλκος. ἐν
<span class="lb" data-page="18a.391" data-line="5" id="l18a.391.5"></span>τούτῳ γὰρ ψύχεται μᾶλλον καὶ χρονιώτερον συνουλοῦται
<span class="lb" data-page="18a.391" data-line="6" id="l18a.391.6"></span>καὶ αὐτὰς τὰς οὔλας ἔχει μείζονας. τὸ δ’ ἐφεξῆς εἰρημένον,
<span class="lb" data-page="18a.391" data-line="7" id="l18a.391.7"></span>ἧσσον δ’ ἂν αἱμοῤῥαγοίη, προσέθηκεν εἰς τὸν καθόλου λόγον
<span class="lb" data-page="18a.391" data-line="8" id="l18a.391.8"></span>ὑπενεχθεὶς ἁπάντων ἑλκῶν, οὐ τῶν νῦν προκειμένων
<span class="lb" data-page="18a.391" data-line="9" id="l18a.391.9"></span>ἴδιον. εἰ γὰρ ὡς ἐκέλευσεν οὕτω τις τὸ δέρμα διακαύσειεν,
<span class="lb" data-page="18a.391" data-line="10" id="l18a.391.10"></span>οὐδεὶς ἀκολουθήσειε φόβος αἱμοῤῥαγίας. ἴσως δ’ ἂν ἐκ τοῦ
<span class="lb" data-page="18a.391" data-line="11" id="l18a.391.11"></span>ψυχθῆναι τὰ νεῦρα γυμνωθέντος τοῦ δέρματος, οὐ τοῦ
<span class="lb" data-page="18a.391" data-line="12" id="l18a.391.12"></span>σπασμοῦ κίνδυνος ἀκολουθήσειε μόνος, καὶ αὐτοῦ κατὰ τὴν
<span class="lb" data-page="18a.391" data-line="13" id="l18a.391.13"></span>τελευτὴν ἐμνημόνευσε τῆς ὅλης ῥήσεως.
</p>
<span class="lb rule" data-page="18a.391" data-line="14" id="l18a.391.14"></span>
          </article>

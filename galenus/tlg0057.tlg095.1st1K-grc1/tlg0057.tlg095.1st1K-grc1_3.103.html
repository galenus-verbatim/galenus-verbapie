<article xmlns="http://www.w3.org/1999/xhtml" id="urn:cts:greekLit:tlg0057.tlg095.1st1K-grc1:3.103">
<span class="pb page1" data-page="18a.641" id="p18a.641"></span>
<span class="milestone ed1page page1" data-n="5.637" data-unit="ed1page" id="ed1page.5.637"></span>
<span class="milestone ed2page page1" data-n="12.419" data-unit="ed2page" id="ed2page.12.419"></span>
<span class="lb head" data-page="18a.641" data-line="8" id="l18a.641.8"></span>
            <blockquote class="quote lemma">
<span class="lb" data-page="18a.641" data-line="9" id="l18a.641.9"></span>Κατὰ δὲ τὸν βουβῶνα δοκέει τι ἡ σὰρξ λαπαρωτέρα εἶναι,
<span class="lb" data-page="18a.641" data-line="10" id="l18a.641.10"></span>ποτὶ καὶ ψαυομένη, ἅτε τοῦ ἄρθρου εἰς τὰ ἐπὶ θάτερα
<span class="lb" data-page="18a.641" data-line="11" id="l18a.641.11"></span>μέρη ὠλισθηκότος, κατὰ δὲ τὸ αὐτὸ πυγαῖον διαψαυομένη
<span class="lb" data-page="18a.641" data-line="12" id="l18a.641.12"></span>ἡ κεφαλὴ τοῦ μηροῦ δοκέει τι ἐξογκέειν καὶ μᾶλλον.
<span class="lb" data-page="18a.641" data-line="13" id="l18a.641.13"></span>τὰ μὲν οὖν σημήϊα ταῦτα, ᾧ ἂν ἐς τὸ ὄπισθεν ἐκπεπτώκῃ
<span class="lb" data-page="18a.641" data-line="14" id="l18a.641.14"></span>ὁ μηρός. ὅτῳ μὲν οὖν τετελειωμένῳ ἤδη ἐκπεσὼν
<span class="lb" data-page="18a.641" data-line="15" id="l18a.641.15"></span>μὴ ἐμπέσῃ, ὁδοιπορέειν μὲν δύναται, ὅταν ὁ χρόνος ἐγγένηται
<span class="lb" data-page="18a.641" data-line="16" id="l18a.641.16"></span>καὶ ἡ ὀδύνη παύσηται καὶ ἐθισθῇ τὸ ἄρθρον ἐν
<span class="lb" data-page="18a.641" data-line="17" id="l18a.641.17"></span>τῇ σαρκὶ ἐνστροφᾶσθαι. ἀναγκάζεται μέντοι ἰσχυρῶς
<span class="lb" data-page="18a.641" data-line="18" id="l18a.641.18"></span>ξυγκάμπτειν κατὰ τοὺς βουβῶνας ὁδοιπορέων διὰ δισσὰς
<span class="pb" data-page="18a.642" id="p18a.642"></span>
<span class="lb" data-page="18a.642" data-line="1" id="l18a.642.1"></span>προφάσιας, ἅμα μὲν ὅτι πολλῷ βραχύτερον τὸ σκέλος γίνεται.
<span class="lb" data-page="18a.642" data-line="2" id="l18a.642.2"></span>διὰ τὰ προειρημένα καὶ τῇ μὲν πτέρνῃ καὶ πάνυ
<span class="lb" data-page="18a.642" data-line="3" id="l18a.642.3"></span>πολλῷ δέεται ψαύειν τῆς γῆς. ἢν γὰρ πειριᾶτο καὶ ἐπ’
<span class="lb" data-page="18a.642" data-line="4" id="l18a.642.4"></span>ὀλίγον τοῦ ποδὸς ὀχηθῆναι, μηδενὶ ἄλλῳ ἀντιστηριζόμενος
<span class="lb" data-page="18a.642" data-line="5" id="l18a.642.5"></span>ἐς τὸ ὀπίσω ἂν πέσοι. ἡ γὰρ ῥοπὴ πολλὴ ἂν εἴη τῶν ἰσχίων
<span class="lb" data-page="18a.642" data-line="6" id="l18a.642.6"></span>ἐπὶ πολὺ ἐς <span class="milestone ed2page" data-n="12.420" data-unit="ed2page" id="ed2page.12.420"></span>τοὐπίσω ὑπερεχόντων ὑπὲρ τοῦ ποδὸς
<span class="lb" data-page="18a.642" data-line="7" id="l18a.642.7"></span>τῆς βάσιος καὶ τῆς ῥάχιος ἐς τὰ ἰσχία ῥεπούσης. μόλις δὲ τῷ
<span class="lb" data-page="18a.642" data-line="8" id="l18a.642.8"></span>στήθει τοῦ ποδὸς καθικνέεται καὶ οὐδὲ οὕτως, ἢν μὴ κάμψῃ
<span class="lb" data-page="18a.642" data-line="9" id="l18a.642.9"></span>αὐτὸς ἑωυτὸν κατὰ τοὺς βουβῶνας καὶ τῷ ἑτέρῳ σκέλει κατὰ
<span class="lb" data-page="18a.642" data-line="10" id="l18a.642.10"></span>τὴν ἰγνύαν ἐπιξυγκάμψῃ. ἐπειδὴ τούτοισιν ἀναγκάζεται,
<span class="lb" data-page="18a.642" data-line="11" id="l18a.642.11"></span>ὥστε τῇ χειρὶ τῇ κατὰ τὸ σιναρὸν σκέλος ἐρείδεσθαι ἐς
<span class="lb" data-page="18a.642" data-line="12" id="l18a.642.12"></span>τὸ ἄνω τοῦ μηροῦ ἐφ’ ἑκάστῃ ξυμβάσει. ἀναγκάζει οὖν
<span class="lb" data-page="18a.642" data-line="13" id="l18a.642.13"></span>τι τοῦτο αὐτὸ, ὥστε κάμπτεσθαι κατὰ τοὺς βουβῶνας.
<span class="lb" data-page="18a.642" data-line="14" id="l18a.642.14"></span>ἐν γὰρ τῇ μεταλλαγῇ τῶν σκελέων ἐν τῇ ὁδοιπορίῃ οὐ
<span class="lb" data-page="18a.642" data-line="15" id="l18a.642.15"></span>δύναται τὸ σῶμα ὀχέεσθαι ἐπὶ τοῦ σιναροῦ σκέλεος, εἰ
<span class="lb" data-page="18a.642" data-line="16" id="l18a.642.16"></span>μὴ προσκατερείδεται τὸ σιναρὸν πρὸς τὴν γῆν ὑπὸ τῆς
<span class="lb" data-page="18a.642" data-line="17" id="l18a.642.17"></span>χειρὸς, ἅτε οὐχ ὑφεστῶτος τοῦ ἄρθρου ὑπὸ τῷ σώματι,
<span class="lb" data-page="18a.642" data-line="18" id="l18a.642.18"></span>ἀλλ’ ἐς τὸ ὄπισθεν ἐξεστεῶτος κατὰ τὸ ἰσχίον. ἄνευ μέντοι
<span class="lb" data-page="18a.642" data-line="19" id="l18a.642.19"></span>τοῦ ξύλου δύνανται ὁδοιπορέειν οἱ τοιοῦτοι, ἢν ἄλλως
<span class="lb" data-page="18a.642" data-line="20" id="l18a.642.20"></span>ἐθισθῶσι, διὰ τοῦτο ὅτι ἡ βάσις τοῦ ποδὸς κατὰ
<span class="pb" data-page="18a.643" id="p18a.643"></span>
<span class="lb" data-page="18a.643" data-line="1" id="l18a.643.1"></span>τὴν ἀρχαίην ἰθυωρίην ἐστὶν, ἀλλ’ οὐκ εἰς τὸ ἔξω ἐγκεκλιμένη,
<span class="lb" data-page="18a.643" data-line="2" id="l18a.643.2"></span>διὰ τοῦτο οὖν οὐδὲν δέονται τῆς ἀντικοντώσιος. ὅσοι
<span class="lb" data-page="18a.643" data-line="3" id="l18a.643.3"></span>μέντοι βούλονται ἀντὶ τῆς τοῦ μηροῦ ἐπιλαβῆς ὑπὸ τὴν
<span class="lb" data-page="18a.643" data-line="4" id="l18a.643.4"></span>μασχάλην τῶν κατὰ τὸ σιναρὸν σκέλος ὑποτιθέμενοι σκίπωνα
<span class="lb" data-page="18a.643" data-line="5" id="l18a.643.5"></span>ἀντερείδειν, κεῖνοι, ἢν μὲν μακρότερον τὸν σκίπωνα
<span class="lb" data-page="18a.643" data-line="6" id="l18a.643.6"></span>ὑποτιθέοιντο, ὀρθότεροι μὲν ὁδοιπορήσουσι, τῷ δὲ ποδὶ
<span class="lb" data-page="18a.643" data-line="7" id="l18a.643.7"></span>πρὸς τὴν γῆν οὐκ ἐρείδονται. εἰ δ’ αὖ βούλονται ἐρείδεσθαι
<span class="lb" data-page="18a.643" data-line="8" id="l18a.643.8"></span>τῷ ποδὶ, βραχύτερον μὲν τὸ ξύλον ποιητέον, κατὰ
<span class="lb" data-page="18a.643" data-line="9" id="l18a.643.9"></span>δὲ τοὺς βουβῶνας ἐπιξυγκάμπτεσθαι ἂν δέοι αὐτούς. τῶν
<span class="lb" data-page="18a.643" data-line="10" id="l18a.643.10"></span>δὲ σαρκῶν αἱ. μινυθήσιες κατὰ λόγον γίνονται καὶ τούτοισιν,
<span class="lb" data-page="18a.643" data-line="11" id="l18a.643.11"></span>ὥσπερ καὶ πρόσθεν εἴρηται, τοῖσι μὲν γὰρ μετέωρον
<span class="lb" data-page="18a.643" data-line="12" id="l18a.643.12"></span>ἔχουσι τὸ σκέλος οὐκ ὠφελέεται, ἀλλὰ μᾶλλον καὶ
<span class="lb" data-page="18a.643" data-line="13" id="l18a.643.13"></span>ἀσχημονέστερον γίνεται, ἢν χρέωνται τῷ σιναρῷ σκέλει
<span class="lb" data-page="18a.643" data-line="14" id="l18a.643.14"></span>ἐπὶ τὴν γῆν. συνυπουργέον γὰρ ἐκείνῳ ἐξίσχιόν τε ἐπαναγκάζεται
<span class="lb" data-page="18a.643" data-line="15" id="l18a.643.15"></span>εἶναι καὶ κατὰ τὴν ἰγνύην ξυγκάμπτειν, ἢν
<span class="lb" data-page="18a.643" data-line="16" id="l18a.643.16"></span>δὲ μὴ προσχρέηται τῷ σιναρῷ ἐπὶ τὴν γῆν, ἀλλὰ μετέωρον
<span class="lb" data-page="18a.643" data-line="17" id="l18a.643.17"></span>ἔχων σκίπωνι ἀντερείδηται, οὕτω δὲ καρτερὸν γένηται
<span class="lb" data-page="18a.643" data-line="18" id="l18a.643.18"></span>τὸ ὑγιὲς σκέλος· ἔν τε γὰρ τῇ φύσει διαιτᾶται καὶ
<span class="pb" data-page="18a.644" id="p18a.644"></span>
<span class="lb" data-page="18a.644" data-line="1" id="l18a.644.1"></span>τὰ γυμνάσια προσκρατύνει αὐτό. φαίη μὲν οὖν ἄν τις
<span class="lb" data-page="18a.644" data-line="2" id="l18a.644.2"></span>ἔξω ἰατρικῆς τὰ τοιαῦτα εἶναι· τί γὰρ δῆθεν δεῖ περὶ
<span class="lb" data-page="18a.644" data-line="3" id="l18a.644.3"></span>τῶν ἤδη ἀνηκέστων γεγονότων ἔτι προσξυνιέναι; πολλοῦ
<span class="lb" data-page="18a.644" data-line="4" id="l18a.644.4"></span>δὲ δεῖ οὕτως ἔχειν, τῆς γὰρ αὐτῆς γνώμης καὶ ταῦτα
<span class="lb" data-page="18a.644" data-line="5" id="l18a.644.5"></span>ξυνιέναι. οὐ γὰρ οἷόν τε ἀπαλλοτριωθῆναι ἀπ’ ἀλλήλων.
<span class="lb" data-page="18a.644" data-line="6" id="l18a.644.6"></span>δεῖ μὲν γὰρ τὰ ἀκεστὰ μηχανάεσθαι, ὅκως μὴ ἀνήκεστά
<span class="lb" data-page="18a.644" data-line="7" id="l18a.644.7"></span>ἐστι, ξυνιέντα ὅπῃ ἂν μάλιστα κωλυτέα εἰς τὸ ἀνήκεστον
<span class="lb" data-page="18a.644" data-line="8" id="l18a.644.8"></span>ἐλθεῖν· δεῖ δὲ καὶ τὰ ἀνήκεστα ξυνιέναι, ὡς μὴ μάλιστα
<span class="lb" data-page="18a.644" data-line="9" id="l18a.644.9"></span>λυμαίνηται. τὰ δὲ προῤῥήματα λαμπρὰ καὶ ἀγωνιστικὰ
<span class="lb" data-page="18a.644" data-line="10" id="l18a.644.10"></span>ἀπὸ τοῦ διαγινώσκειν, ὅπῃ ἕκαστον καὶ οἵως καὶ ὁπότε
<span class="lb" data-page="18a.644" data-line="11" id="l18a.644.11"></span>τελευτήσει, ἤν τε εἰς τὸ ἀκεστὸν τράπηται, ἤν τε εἰς τὸ
<span class="lb" data-page="18a.644" data-line="12" id="l18a.644.12"></span>ἀνήκεστον. ὁκόσοισι δ’ ἂν ἐκ γενεῆς ἢ ἄλλως ἐν αὐξήσει
<span class="lb" data-page="18a.644" data-line="13" id="l18a.644.13"></span><span class="milestone ed1page" data-n="5.638" data-unit="ed1page" id="ed1page.5.638"></span>ἐοῦσιν οὕτως ὀλισθῇ τὸ ἄρθρον ὀπίσω καὶ
<span class="lb" data-page="18a.644" data-line="14" id="l18a.644.14"></span>μὴ ἐμπέσῃ, ἤν τε βίῃ ὀλισθῇ ἤν τε ὑπὸ νόσου. πολλὰ
<span class="lb" data-page="18a.644" data-line="15" id="l18a.644.15"></span>γὰρ τοιαῦτα ἐξαρθρήματα γίνεται ἐν νούσοισιν, οἷαι δέ
<span class="lb" data-page="18a.644" data-line="16" id="l18a.644.16"></span>τινές εἰσιν αἱ νοῦσοι ἐν ᾗσιν ἐξαρθρέεται τὰ τοιαῦτα
<span class="lb" data-page="18a.644" data-line="17" id="l18a.644.17"></span>ὕστερον γεγράψεται· ἢν γοῦν ἐκστὰν μὴ ἐμπέσοι, τοῦ μὲν
<span class="pb" data-page="18a.645" id="p18a.645"></span>
<span class="lb" data-page="18a.645" data-line="1" id="l18a.645.1"></span>μηροῦ τὸ ὀστέον βραχὺ γίνεται, κακοῦται δὲ πᾶν τὸ
<span class="lb" data-page="18a.645" data-line="2" id="l18a.645.2"></span>σκέλος καὶ ἀναυξέστερον γίνεται καὶ ἀσαρκότερον πολλῷ
<span class="lb" data-page="18a.645" data-line="3" id="l18a.645.3"></span>διὰ τὸ μηδὲν προσχρέεσθαι αὐτῷ.
</blockquote>
<span class="lb rule" data-page="18a.645" data-line="4" id="l18a.645.4"></span>
            <p>
<span class="lb" data-page="18a.645" data-line="5" id="l18a.645.5"></span>Εἴρηται καὶ πρόσθεν ὅτι τῇ φωνῇ χρῆται ὁ Ἱπποκράτης,
<span class="lb" data-page="18a.645" data-line="6" id="l18a.645.6"></span>ὅταν αὐξῆσαί ποτε βουληθῇ τὸ λεγόμενον. ἔστι γὰρ
<span class="lb" data-page="18a.645" data-line="7" id="l18a.645.7"></span>ὁ λόγος τοιόσδε· κατὰ βουβῶνα δοκεῖ τι ἡ σὰρξ λαπαρωτέρα
<span class="lb" data-page="18a.645" data-line="8" id="l18a.645.8"></span>θεωμένοις καὶ πολὺ μᾶλλον, εἰ ψαύσειέ τις τοῦ χωρίου. τὰ
<span class="lb" data-page="18a.645" data-line="9" id="l18a.645.9"></span>δ’ ἐφεξῆς πάντα τοῖς μεμνημένοις τῶν ἔμπροσθεν εἰρημένων
<span class="lb" data-page="18a.645" data-line="10" id="l18a.645.10"></span>ἐστὶ δῆλα.
</p>
<span class="lb rule" data-page="18a.645" data-line="11" id="l18a.645.11"></span>
          </article>

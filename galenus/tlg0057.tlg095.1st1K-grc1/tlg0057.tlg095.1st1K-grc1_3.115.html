<article xmlns="http://www.w3.org/1999/xhtml" id="urn:cts:greekLit:tlg0057.tlg095.1st1K-grc1:3.115">
<span class="pb page1" data-page="18a.664" id="p18a.664"></span>
<span class="milestone ed1page page1" data-n="5.641" data-unit="ed1page" id="ed1page.5.641"></span>
<span class="milestone ed2page page1" data-n="12.427" data-unit="ed2page" id="ed2page.12.427"></span>
<span class="lb head" data-page="18a.664" data-line="4" id="l18a.664.4"></span>
            <blockquote class="quote lemma">
<span class="lb" data-page="18a.664" data-line="5" id="l18a.664.5"></span>Ὡς μὲν οὖν ἐν κεφαλαίῳ εἰρέεσθαι τὰ ἄρθρα τὰ ἐκπίπτοντα
<span class="lb" data-page="18a.664" data-line="6" id="l18a.664.6"></span>καὶ τὰ ὀλισθαίνοντα ἀνίσως αὐτὰ ἑωυτοῖσιν ἐκπίπτει καὶ
<span class="lb" data-page="18a.664" data-line="7" id="l18a.664.7"></span>ὀλισθαίνει, ἄλλοτε μὲν πολὺ πλείονα, ἄλλοτε δὲ πολὺ
<span class="lb" data-page="18a.664" data-line="8" id="l18a.664.8"></span>ἐλάσσονα. καὶ οἷσι μὲν ἂν πολὺ πλεῖον ὀλισθῇ ἢ ἐκπέσῃ,
<span class="lb" data-page="18a.664" data-line="9" id="l18a.664.9"></span>χαλεπώτερα ἐμβάλλειν τὸ ἐπίπαν ἐστί· καὶ ἢν μὴ ἐμβιβασθῇ,
<span class="lb" data-page="18a.664" data-line="10" id="l18a.664.10"></span>μείζους καὶ ἐπιδηλοτέρας τὰς πηρώσιας καὶ κακώσιας
<span class="lb" data-page="18a.664" data-line="11" id="l18a.664.11"></span>ἴσχει τὰ τοιαῦτα τῶν ὀστέων καὶ σαρκῶν καὶ
<span class="lb" data-page="18a.664" data-line="12" id="l18a.664.12"></span>σχημάτων. ὅταν δὲ μεῖον ἐμπέσῃ καὶ ὀλισθῇ, ῥηΐδιον
<span class="lb" data-page="18a.664" data-line="13" id="l18a.664.13"></span>μὲν ἐμβάλλειν τὰ τοιαῦτα τῶν ὀστέων γίνεται· ἢν δὲ
<span class="lb" data-page="18a.664" data-line="14" id="l18a.664.14"></span>καταπορηθῇ ἢ ἀμεληθῇ ἐμπεσεῖν, μείους καὶ ἀσινέστεραι
<span class="lb" data-page="18a.664" data-line="15" id="l18a.664.15"></span>αἱ πηρώσιες γίνονται τούτοισιν ἢ οἷσιν ὀλίγῳ πρόσθεν
<span class="lb" data-page="18a.664" data-line="16" id="l18a.664.16"></span>εἴρηται. τὰ μὲν οὖν ἄλλα ἄρθρα καὶ πάνυ πολὺ διαφέρει
<span class="lb" data-page="18a.664" data-line="17" id="l18a.664.17"></span>ἐς τὸ, ὅτε μὲν μεῖον, ὅτε δὲ μεῖζον τὸ ὀλίσθημα
<span class="lb" data-page="18a.664" data-line="18" id="l18a.664.18"></span>ποιέεσθαι. μηροῦ δὲ καὶ βραχίονος κεφαλαὶ παρὰ πλησιότητα
<span class="pb" data-page="18a.665" id="p18a.665"></span>
<span class="lb" data-page="18a.665" data-line="1" id="l18a.665.1"></span>ὀλισθαίνουσιν αὐτὴ ἑωυτῇ ἑκατέρη. ἅτε γὰρ
<span class="lb" data-page="18a.665" data-line="2" id="l18a.665.2"></span>στρογγύλαι μὲν αἱ κεφαλαὶ ἐοῦσαι ἁπλὴν τὴν στρογγύλωσιν
<span class="lb" data-page="18a.665" data-line="3" id="l18a.665.3"></span>καὶ φαλακρὴν ἔχουσι. κυκλοτερέες δὲ αἱ κοιλίαι ἐοῦσαι
<span class="lb" data-page="18a.665" data-line="4" id="l18a.665.4"></span>αἱ δεχόμεναι τὰς κεφαλὰς, ἁρμόζουσαι δὲ τῇσι κεφαλῇσι.
<span class="lb" data-page="18a.665" data-line="5" id="l18a.665.5"></span>διὰ τοῦτο οὐκ ἔστιν αὐτῇσι τὸ ἥμισυ ἐκστῆναι
<span class="lb" data-page="18a.665" data-line="6" id="l18a.665.6"></span>τοῦ ἄρθρου. ὀλισθαίνοι γὰρ ἂν διὰ τὴν περιφερίην ἢ
<span class="lb" data-page="18a.665" data-line="7" id="l18a.665.7"></span>ἐς τὸ ἔξω ἢ ἐς τὸ εἴσω. περὶ οὗ νῦν ὁ λόγος ἐστὶν, ἐκπίπτουσι
<span class="lb" data-page="18a.665" data-line="8" id="l18a.665.8"></span>τελέως ἤδη, ἐπεὶ ἄλλως γε οὐκ ἐκπίπτουσιν.
<span class="lb" data-page="18a.665" data-line="9" id="l18a.665.9"></span>ὅμως δὲ καὶ ταῦτα ὅτε μὲν πλείω ἀποπηδᾷ ἀπὸ τῆς φύσεως,
<span class="lb" data-page="18a.665" data-line="10" id="l18a.665.10"></span>ὅτε δὲ ἔλασσον, μᾶλλον δέ τι μηρὸς τοῦ βραχίονος
<span class="lb" data-page="18a.665" data-line="11" id="l18a.665.11"></span>πέπονθεν.
</blockquote>
<span class="lb rule" data-page="18a.665" data-line="12" id="l18a.665.12"></span>
            <p>
<span class="lb" data-page="18a.665" data-line="13" id="l18a.665.13"></span><span class="milestone ed2page" data-n="12.428" data-unit="ed2page" id="ed2page.12.428"></span>Οὐ ταύτης μόνης τῆς ῥήσεως, ἀλλὰ καὶ τῶν
<span class="lb" data-page="18a.665" data-line="14" id="l18a.665.14"></span>ἐφεξῆς ἁπασῶν ἕν ἐστι κεφάλαιον κοινὸν ἀλλήλων διαφέρειν
<span class="lb" data-page="18a.665" data-line="15" id="l18a.665.15"></span>τὰς ἐξαρθρήσεις, οὐ σμικρὰν διαφορὰν ἐν τῷ μᾶλλόν τε
<span class="lb" data-page="18a.665" data-line="16" id="l18a.665.16"></span>καὶ ἧττον. ἔνιαι μὲν γὰρ ἐπὶ πολὺ τοῦ κατὰ φύσιν, ἔνιαι
<span class="lb" data-page="18a.665" data-line="17" id="l18a.665.17"></span>δ’ ἐπ’ ὀλίγον ἀφίστανται μᾶλλον καὶ ἧττον ἑκάτεραι τοῦτο
<span class="lb" data-page="18a.665" data-line="18" id="l18a.665.18"></span>πάσχουσαι. περὶ μὲν οὖν τῶν ἄλλων ἄρθρων εὔδηλόν ἐστιν,
<span class="lb" data-page="18a.665" data-line="19" id="l18a.665.19"></span>οἷον τοῦ τε κατ’ ἀγκῶνα καὶ καρπὸν καὶ κνήμην καὶ πόδα
<span class="pb" data-page="18a.666" id="p18a.666"></span>
<span class="lb" data-page="18a.666" data-line="1" id="l18a.666.1"></span>καὶ δακτύλους. ἐπὶ δὲ τοῦ κατ’ ὦμον καὶ ἰσχίον ἐπιδεικνύει,
<span class="lb" data-page="18a.666" data-line="2" id="l18a.666.2"></span>μὴ δυνάμενον γενέσθαι τὸ καλούμενον παράρθρημα διὰ τὸ
<span class="lb" data-page="18a.666" data-line="3" id="l18a.666.3"></span>τὰς κεφαλὰς τῶν ἄρθρων σφαιροειδεῖς οὔσας ἐμβαίνειν κοιλότησιν
<span class="lb" data-page="18a.666" data-line="4" id="l18a.666.4"></span>ὀφρῦς ἐχούσας κυκλοτερεῖς, ἐφ’ ὧν ἀδύνατόν ἐστι
<span class="lb" data-page="18a.666" data-line="5" id="l18a.666.5"></span>διαμένειν τὰς κεφαλάς. ἐξ ἀνάγκης γὰρ εὐθέως, εἴ τισι
<span class="lb" data-page="18a.666" data-line="6" id="l18a.666.6"></span>τὰς κοιλότητας ἐμπίπτουσιν ἐκτὸς αὐτῶν ὀλισθαίνουσιν· ἀλλ’
<span class="lb" data-page="18a.666" data-line="7" id="l18a.666.7"></span>ὅμως φησὶ κἀπὶ τούτων ἐνίοτε μὲν ἀξιόλογον, ἐνίοτε δ’
<span class="lb" data-page="18a.666" data-line="8" id="l18a.666.8"></span>ὀλίγιστον ἀφίστασθαι τὰς κεφαλὰς τοῦ κατὰ φύσιν. εὔδηλον
<span class="lb" data-page="18a.666" data-line="9" id="l18a.666.9"></span>δ’ ὅτι τοῦ τε βραχυτάτου καὶ τοῦ πλείστου τὸ μεταξὺ
<span class="lb" data-page="18a.666" data-line="10" id="l18a.666.10"></span>διαφορὰς ἔχει κατὰ τὸ μᾶλλόν τε καὶ ἧττον οὐκ ὀλίγας.
</p>
<span class="lb rule" data-page="18a.666" data-line="11" id="l18a.666.11"></span>
          </article>

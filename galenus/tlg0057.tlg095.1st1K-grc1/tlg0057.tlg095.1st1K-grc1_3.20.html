<article xmlns="http://www.w3.org/1999/xhtml" id="urn:cts:greekLit:tlg0057.tlg095.1st1K-grc1:3.20">
<span class="pb page1" data-page="18a.514" id="p18a.514"></span>
<span class="milestone ed1page page1" data-n="5.614" data-unit="ed1page" id="ed1page.5.614"></span>
<span class="milestone ed2page page1" data-n="12.374" data-unit="ed2page" id="ed2page.12.374"></span>
<span class="lb head" data-page="18a.514" data-line="7" id="l18a.514.7"></span>
            <blockquote class="quote lemma">
<span class="lb" data-page="18a.514" data-line="8" id="l18a.514.8"></span>Τοῦτο μὲν γὰρ αἱ ἐν τῇ κλίμακι κατατάσιες οὐδὲν ἀπεξήθυναν,
<span class="lb" data-page="18a.514" data-line="9" id="l18a.514.9"></span>ὧν γε ἐγὼ οἶδα. χρέονται γὰρ οἱ ἰητροὶ μάλιστα
<span class="lb" data-page="18a.514" data-line="10" id="l18a.514.10"></span>αὐτῇ οὗτοι οἱ ἐπιθυμέοντες ἐκχαυνοῦν τὸν πολὺν ὄχλον.
<span class="lb" data-page="18a.514" data-line="11" id="l18a.514.11"></span>τοῖσι γὰρ τοιούτοισι ταῦτα θαυμάσιά ἐστιν, ἢν ἢ κρεμάμενον
<span class="lb" data-page="18a.514" data-line="12" id="l18a.514.12"></span>ἴδωσιν ἢ ῥιπτούμενον ἢ ὅσα τοῖσι τοιούτοισιν
<span class="lb" data-page="18a.514" data-line="13" id="l18a.514.13"></span>ἔοικε καὶ ταῦτα κληΐζουσιν ἀεὶ καὶ οὐκέτι αὐτοῖσι μέλει
<span class="lb" data-page="18a.514" data-line="14" id="l18a.514.14"></span>ὁκοῖόν τι ἀπέβη ἀπὸ τοῦ χαρίσματος, εἴτε κακὸν εἴτε
<span class="lb" data-page="18a.514" data-line="15" id="l18a.514.15"></span>ἀγαθόν. οἱ μέντοι ἰητροὶ οἱ τὰ τοιαῦτα ἐπιτηδεύοντες
<span class="lb" data-page="18a.514" data-line="16" id="l18a.514.16"></span>σκαιοί εἰσιν, οὓς ἔγωγε ἔγνων. τὸ μὲν γὰρ ἐπινόημα
<span class="lb" data-page="18a.514" data-line="17" id="l18a.514.17"></span>ἀρχαῖον, καὶ ἐπαινέω ἔγωγε σφόδρα τὸν πρῶτον ἐπινοήσαντα
<span class="lb" data-page="18a.514" data-line="18" id="l18a.514.18"></span>καὶ τοῦτο καὶ ἄλλο πᾶν ὅ τι μηχάνημα κατὰ φύσιν
<span class="pb" data-page="18a.515" id="p18a.515"></span>
<span class="lb" data-page="18a.515" data-line="1" id="l18a.515.1"></span>ἐπενοήθη. οὐδὲν γάρ μοι ἄελπτον, εἴ τις καλῶς
<span class="lb" data-page="18a.515" data-line="2" id="l18a.515.2"></span>σκευάσας κατασείσειε, κἂν ἐξιθύναι ἔνια. αὐτὸς μέντοι
<span class="lb" data-page="18a.515" data-line="3" id="l18a.515.3"></span>κατῃσχύνθην πάντα τὰ τοιουτότροπα ἰητρεύειν οὕτω, διὰ
<span class="lb" data-page="18a.515" data-line="4" id="l18a.515.4"></span>τοῦτο ὅτι πρὸς ἀπατεώνων μᾶλλον οἱ τοιοῦτοι τρόποι.
</blockquote>
<span class="lb rule" data-page="18a.515" data-line="5" id="l18a.515.5"></span>
            <p>
<span class="lb" data-page="18a.515" data-line="6" id="l18a.515.6"></span><span class="milestone ed2page" data-n="12.375" data-unit="ed2page" id="ed2page.12.375"></span>Ἐπειδὴ προηγεῖσθαι χρὴ πάσης ἐμβολῆς ἄρθρων
<span class="lb" data-page="18a.515" data-line="7" id="l18a.515.7"></span>ἀντιτάσεις, ὡς ἐδείξαμεν, ἔστιν ἀναγκαῖον κἀπὶ τῶν ὀστῶν, ἔστι
<span class="lb" data-page="18a.515" data-line="8" id="l18a.515.8"></span>κἀπὶ τῶν κατὰ ῥάχιν ὡσαύτως πράττειν. ὅπως μὲν οὖν ἀντιτείνειν
<span class="lb" data-page="18a.515" data-line="9" id="l18a.515.9"></span>ὠφελίμως χρὴ μετὰ τόδε διδάξει· νυνὶ δὲ διαλέγεται περὶ
<span class="lb" data-page="18a.515" data-line="10" id="l18a.515.10"></span>τῶν κακῶς γιγνομένων κατατάσεων, ἔθος ὂν αὐτῷ ποιεῖν
<span class="lb" data-page="18a.515" data-line="11" id="l18a.515.11"></span>οὕτως, ὡς ἤδη δέδεικται διὰ τῶν ἔμπροσθεν. δεῖ γὰρ ἐλέγχειν
<span class="lb" data-page="18a.515" data-line="12" id="l18a.515.12"></span>πρότερον ὅσα κακῶς ποιοῦσιν ἔνιοι τῶν ἰατρῶν, εἶθ’
<span class="lb" data-page="18a.515" data-line="13" id="l18a.515.13"></span>οὕτως διδάσκειν τὰ βελτίω. κατασπώντων οὖν πολλῶν διὰ
<span class="lb" data-page="18a.515" data-line="14" id="l18a.515.14"></span>κλίμακος τὰ κατὰ ῥάχιν παραρθρήματα, μάλιστα μέν φησι
<span class="lb" data-page="18a.515" data-line="15" id="l18a.515.15"></span>μηδ’ ἀνύειν τι τὴν ἐπίνοιαν ταύτην. εἰ δ’ ἄρα βούλοιτό
<span class="lb" data-page="18a.515" data-line="16" id="l18a.515.16"></span>τις χρῆσθαι, διδάσκει τρόπους οἷς χρῷτο ἄν τις κάλλιστα.
<span class="lb" data-page="18a.515" data-line="17" id="l18a.515.17"></span>πρόκειται γὰρ ἐν τῇ κατατάσει τὴν μὲν ἄνω τάσιν τῆς
<span class="lb" data-page="18a.515" data-line="18" id="l18a.515.18"></span>ῥάχεως ἐργάσασθαι διὰ τῶν δεσμῶν, οὓς περιβάλλομεν πλησίον
<span class="pb" data-page="18a.516" id="p18a.516"></span>
<span class="lb" data-page="18a.516" data-line="1" id="l18a.516.1"></span>τοῦ πεπονθότος μέρους, τὴν δὲ κάτω διὰ τοῦ βάρους
<span class="lb" data-page="18a.516" data-line="2" id="l18a.516.2"></span>τοῦ σώματος. πρὸς τοῦτον οὖν ἀποβλέπων τὸν σκοπὸν
<span class="lb" data-page="18a.516" data-line="3" id="l18a.516.3"></span>ἀκολουθήσεις τοῖς ὑπ’ αὐτοῦ λεγομένοις ἐφεξῆς· ἔστι γὰρ
<span class="lb" data-page="18a.516" data-line="4" id="l18a.516.4"></span>τὰ πλεῖστα σαφῆ.
</p>
<span class="lb rule" data-page="18a.516" data-line="5" id="l18a.516.5"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg095.1st1K-grc1:3.48">
<span class="pb page1" data-page="18a.552" id="p18a.552"></span>
<span class="milestone ed1page page1" data-n="5.620" data-unit="ed1page" id="ed1page.5.620"></span>
<span class="milestone ed2page page1" data-n="12.388" data-unit="ed2page" id="ed2page.12.388"></span>
<span class="lb head" data-page="18a.552" data-line="7" id="l18a.552.7"></span>
            <blockquote class="quote lemma">
<span class="lb" data-page="18a.552" data-line="8" id="l18a.552.8"></span>Σκολιαίνεται γοῦν ῥάχις καὶ ὑγιαίνουσι κατὰ πολλοὺς τρόπους·
<span class="lb" data-page="18a.552" data-line="9" id="l18a.552.9"></span>καὶ γὰρ ἐν τῇ φύσει καὶ ἐν τῇ χρήσει οὕτως ἔχει,
<span class="lb" data-page="18a.552" data-line="10" id="l18a.552.10"></span>ἀτὰρ καὶ ὑπὸ γήραος καὶ ὑπὸ ὀδυνημάτων, ἐπεὶ ξυνδετική
<span class="lb" data-page="18a.552" data-line="11" id="l18a.552.11"></span>ἐστιν. αἱ δὲ δὴ κυφώσιες αἱ ἐν τοῖσι πτώμασιν
<span class="lb" data-page="18a.552" data-line="12" id="l18a.552.12"></span>ὡς ἐπὶ τὸ πολὺ γίνονται ἢν ἢ τοῖσιν ἰσχίοισιν ἐρείσῃ ἢ
<span class="lb" data-page="18a.552" data-line="13" id="l18a.552.13"></span>ἐπὶ τοὺς ὤμους πέσῃ. ἀνάγκη γὰρ ἔξω φαίνεσθαι ἐν τῷ
<span class="lb" data-page="18a.552" data-line="14" id="l18a.552.14"></span>κυφώματι ἕνα μέν τινα ὑψηλότατον τῶν σφονδύλων, τοὺς
<span class="lb" data-page="18a.552" data-line="15" id="l18a.552.15"></span>δὲ ἔνθεν καὶ ἔνθεν ἐπὶ ἧσσον. οὔκουν ὡς ἐπὶ πολὺ ἀποπεπηδηκὼς
<span class="lb" data-page="18a.552" data-line="16" id="l18a.552.16"></span>ἀπὸ τῶν ἄλλων ἐστὶν, ἀλλὰ μικρὸν, ἢν ἕκαστος
<span class="lb" data-page="18a.552" data-line="17" id="l18a.552.17"></span>συνδιδοῖ ἀθρόως πολύ. διὰ οὖν τοῦτο καὶ ὁ νωτιαῖος
<span class="lb" data-page="18a.552" data-line="18" id="l18a.552.18"></span>μυελὸς εὐφόρως φέρει τὰς τοιαύτας διαστροφὰς,
<span class="pb" data-page="18a.553" id="p18a.553"></span>
<span class="lb" data-page="18a.553" data-line="1" id="l18a.553.1"></span>ὅτι κυκλώδης αὐτῷ ἡ διαστροφὴ γίνεται, ἀλλ’ οὐ
<span class="lb" data-page="18a.553" data-line="2" id="l18a.553.2"></span>γωνιώδης.
</blockquote>
<span class="lb rule" data-page="18a.553" data-line="3" id="l18a.553.3"></span>
            <p>
<span class="lb" data-page="18a.553" data-line="4" id="l18a.553.4"></span>Τὴν μὲν εἰς τοὐπίσω διαστροφὴν τῆς ῥάχεως κύφωσιν
<span class="lb" data-page="18a.553" data-line="5" id="l18a.553.5"></span>ὀνομάζει, τὴν δὲ εἰς τὸ πρόσω λόρδωσιν, τὴν δὲ εἰς τὰ
<span class="lb" data-page="18a.553" data-line="6" id="l18a.553.6"></span>πλάγια σκολίωσιν. ἀλλὰ τούτῳ γε τῷ ὀνόματι τῆς σκολιώσεως
<span class="lb" data-page="18a.553" data-line="7" id="l18a.553.7"></span>καθ’ ἕτερον χρῆται τρόπον καθ’ ἅπασαν διαστροφὴν
<span class="lb" data-page="18a.553" data-line="8" id="l18a.553.8"></span>ῥάχεως, ἐνδεικνυμένου δὴ αὐτοῦ ὡς σημαίνοντός τι γενικώτερον
<span class="lb" data-page="18a.553" data-line="9" id="l18a.553.9"></span>τῶν ἄλλων. οὕτω γὰρ καὶ νῦν εἶπε, σκολιαίνεσθαι
<span class="lb" data-page="18a.553" data-line="10" id="l18a.553.10"></span>ῥάχιν ἐν ἴσῳ τῷ διαστρέφεσθαι καθ’ ὁντιναοῦν τρόπον. καὶ
<span class="lb" data-page="18a.553" data-line="11" id="l18a.553.11"></span>ἔμπροσθεν δέ που ἔλεγεν. αὐτὴ δὲ ἡ ῥάχις κατὰ μῆκος
<span class="lb" data-page="18a.553" data-line="12" id="l18a.553.12"></span>ἰθυσκόλιός ἐστιν, αὐτῆς δηλώσας διαστροφὴν εἴς τε τοὐπίσω
<span class="lb" data-page="18a.553" data-line="13" id="l18a.553.13"></span>καὶ πρόσω.
</p>
<span class="lb rule" data-page="18a.553" data-line="14" id="l18a.553.14"></span>
          </article>

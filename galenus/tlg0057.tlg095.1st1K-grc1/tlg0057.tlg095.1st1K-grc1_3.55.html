<article xmlns="http://www.w3.org/1999/xhtml" id="urn:cts:greekLit:tlg0057.tlg095.1st1K-grc1:3.55">
<span class="pb page1" data-page="18a.566" id="p18a.566"></span>
<span class="milestone ed1page page1" data-n="5.623" data-unit="ed1page" id="ed1page.5.623"></span>
<span class="milestone ed2page page1" data-n="12.392" data-unit="ed2page" id="ed2page.12.392"></span>
<span class="lb head" data-page="18a.566" data-line="11" id="l18a.566.11"></span>
            <blockquote class="quote lemma">
<span class="lb" data-page="18a.566" data-line="12" id="l18a.566.12"></span><span class="milestone ed2page" data-n="12.393" data-unit="ed2page" id="ed2page.12.393"></span>Ἐπεὶ καὶ πλευρέων κάτηξις τοιοῦτόν τι πέπονθεν·
<span class="lb" data-page="18a.566" data-line="13" id="l18a.566.13"></span>οἷσι μὲν γὰρ ἂν καταγῇ πλευρὴ μία ἢ πλέονες, ὡς τοῖσι
<span class="lb" data-page="18a.566" data-line="14" id="l18a.566.14"></span>πλείστοισι κατάγνυται μὴ διασχόντα τὰ ὀστέα ἐς τὸ εἴσω
<span class="lb" data-page="18a.566" data-line="15" id="l18a.566.15"></span>μέρος, μηδὲ ψιλωθέντα, ὀλίγοι μὲν ἤδη ἐπυρέτηναν· ἀτὰρ
<span class="lb" data-page="18a.566" data-line="16" id="l18a.566.16"></span>οὐδὲ αἷμα πολλοὶ ἤδη ἔπτυσαν, οὐδὲ ἔμπυοι πολλοὶ γίνονται,
<span class="lb" data-page="18a.566" data-line="17" id="l18a.566.17"></span>οὐδὲ ἔμμοτοι, οὐδὲ ἐπισφακελίσιες τῶν ὀστέων,
<span class="lb" data-page="18a.566" data-line="18" id="l18a.566.18"></span>δίαιτά τε φαύλη ἀρκέει.
</blockquote>
<span class="lb rule" data-page="18a.566" data-line="19" id="l18a.566.19"></span>
            <span class="pb" data-page="18a.567" id="p18a.567"></span>
            <p>
<span class="lb" data-page="18a.567" data-line="1" id="l18a.567.1"></span>Ὅτι τὸ σύμμετρον τοῦ λόγου σαφήνειαν συντελεῖ, μαθεῖν
<span class="lb" data-page="18a.567" data-line="2" id="l18a.567.2"></span>ἐστιν οὐχ ἥκιστα καὶ ἐκ τῆς προκειμένης ῥήσεως μακρᾶς
<span class="lb" data-page="18a.567" data-line="3" id="l18a.567.3"></span>οὔσης. ἐγὼ τὸ πρῶτον μέρος ἄρτι προεχειρισάμην·
<span class="lb" data-page="18a.567" data-line="4" id="l18a.567.4"></span>ἐκ τινὸς γὰρ ἐπὶ πλεῖον ὁ Ἱπποκράτης ἀσάφειάν τινα ἐργάσατο,
<span class="lb" data-page="18a.567" data-line="5" id="l18a.567.5"></span>διὰ βραχέων δ’ ἂν οὕτως ἑρμηνεύοιτο. τὰ κατάγματα
<span class="lb" data-page="18a.567" data-line="6" id="l18a.567.6"></span>τῶν πλευρῶν, ὅταν ἁπλᾶ καὶ μόνα γένηται, τὴν μὲν
<span class="lb" data-page="18a.567" data-line="7" id="l18a.567.7"></span>φαντασίαν χαλεπωτέραν τῶν περιθλάσεων ἔχει, τῇ δυνάμει
<span class="lb" data-page="18a.567" data-line="8" id="l18a.567.8"></span>δὲ ἐπιεικεστέραν, θεραπεύεται γὰρ ἄνευ κινδύνου τάχιστα.
<span class="lb" data-page="18a.567" data-line="9" id="l18a.567.9"></span>χωρὶς δὲ κατάγματος ὅταν περὶ τὰς πλευρὰς σάρκες θλασθῶσιν,
<span class="lb" data-page="18a.567" data-line="10" id="l18a.567.10"></span>εἰς μέγιστον ἐνίοτε κίνδυνον ἥκουσιν οἱ οὕτω παθόντες.
<span class="lb" data-page="18a.567" data-line="11" id="l18a.567.11"></span>τὸ μὲν κεφάλαιον τοῦ λόγου τοῦτο· τὰ δὲ κατὰ
<span class="lb" data-page="18a.567" data-line="12" id="l18a.567.12"></span>μέρος ἐφεξῆς ἴδωμεν, εἰ ἐν τῷ πρώτῳ μέρει τῆς ῥήσεως,
<span class="lb" data-page="18a.567" data-line="13" id="l18a.567.13"></span>ὅπερ ἐγὼ διὰ βραχέων εἶπον, ὅταν ἁπλᾶ καὶ μόνα γένηται
<span class="lb" data-page="18a.567" data-line="14" id="l18a.567.14"></span>τὰ κατάγματα τῶν πλευρῶν. ὁ δὲ Ἱπποκράτης εἴρηκεν,
<span class="lb" data-page="18a.567" data-line="15" id="l18a.567.15"></span>ὅπερ ἐξηγούμενος ἔγραψε, μὴ διασχόντα τὰ ὀστᾶ εἰς τὸ
<span class="lb" data-page="18a.567" data-line="16" id="l18a.567.16"></span>ἔσω μέρος εἰπὼν, τὴν εὐρυχωρίαν τοῦ θώρακος εἰς ἣν ἀδύνατόν
<span class="lb" data-page="18a.567" data-line="17" id="l18a.567.17"></span>ἐστι διασχεῖν ὀστῷ τῷ κατ’ αὐτὸν ἄνευ τοῦ γυμνωθῆναι
<span class="lb" data-page="18a.567" data-line="18" id="l18a.567.18"></span>μὲν αὐτὸ τὸ ὀστοῦν ἁπάσης τῆς περικειμένης σαρκὸς,
<span class="pb" data-page="18a.568" id="p18a.568"></span>
<span class="lb" data-page="18a.568" data-line="1" id="l18a.568.1"></span>διατμηθῆναι δὲ τὸν ὑπεζωκότα καλούμενον ὑμένα. διὰ τοῦτο
<span class="lb" data-page="18a.568" data-line="2" id="l18a.568.2"></span>μὲν οὖν ἐδήλωσε τὸ ἁπλοῦν τοῦ κατάγματος, διά τε τῶν
<span class="lb" data-page="18a.568" data-line="3" id="l18a.568.3"></span>ἐφεξῆς τὸ ἐπιεικὲς, ὀλίγους μὲν εἰπὼν ἐπιπυρέττειν, πτύσαι
<span class="lb" data-page="18a.568" data-line="4" id="l18a.568.4"></span>δὲ αἷμά τινα σπανίως, ὥσπερ γε καὶ ἔμπυον καὶ ἔμμοτον
<span class="lb" data-page="18a.568" data-line="5" id="l18a.568.5"></span>γενέσθαι, σφακελίσαι τε τὸ τῆς πλευρᾶς ὀστοῦν· διὸ καὶ
<span class="lb" data-page="18a.568" data-line="6" id="l18a.568.6"></span>τὴν δίαιταν αὐτοῖς ἐξαρκέσειν φαύλην. ἔμαθες δὲ ὅτι φαύλην
<span class="lb" data-page="18a.568" data-line="7" id="l18a.568.7"></span>ἀεὶ λέγει τὴν ἐναντίαν τῇ ἀκριβεῖ τὴν ἐπιτυχοῦσαν. ἐν
<span class="lb" data-page="18a.568" data-line="8" id="l18a.568.8"></span>μὲν οὖν τῷ προκειμένῳ μορίῳ τῆς ἄλλης αὐτοῦ ῥήσεως ὅλη
<span class="lb" data-page="18a.568" data-line="9" id="l18a.568.9"></span>διάνοια τοιαύτη τίς ἐστιν. ἴδωμεν δὲ ἐφεξῆς τὰ λοιπά.
</p>
<span class="lb rule" data-page="18a.568" data-line="10" id="l18a.568.10"></span>
          </article>

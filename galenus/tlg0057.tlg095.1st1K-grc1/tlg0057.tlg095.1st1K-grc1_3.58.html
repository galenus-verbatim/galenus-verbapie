<article xmlns="http://www.w3.org/1999/xhtml" id="urn:cts:greekLit:tlg0057.tlg095.1st1K-grc1:3.58">
<span class="pb page1" data-page="18a.570" id="p18a.570"></span>
<span class="milestone ed1page page1" data-n="5.624" data-unit="ed1page" id="ed1page.5.624"></span>
<span class="milestone ed2page page1" data-n="12.394" data-unit="ed2page" id="ed2page.12.394"></span>
<span class="lb head" data-page="18a.570" data-line="4" id="l18a.570.4"></span>
            <blockquote class="quote lemma">
<span class="lb" data-page="18a.570" data-line="5" id="l18a.570.5"></span>Ἀμφιθλασθείσης δὲ τῆς σαρκὸς ἀμφὶ τῇσι πλευρῇσιν ἢ ὑπὸ
<span class="lb" data-page="18a.570" data-line="6" id="l18a.570.6"></span>πληγῆς ἢ ὑπὸ πτώματος ἢ ὑπὸ ἀντερείσιος ἢ ἄλλου τινὸς
<span class="lb" data-page="18a.570" data-line="7" id="l18a.570.7"></span>τοιουτοτρόπου πολλοὶ ἤδη πολὺ αἷμα ἔπτυσαν.
</blockquote>
<span class="lb rule" data-page="18a.570" data-line="8" id="l18a.570.8"></span>
            <p>
<span class="lb" data-page="18a.570" data-line="9" id="l18a.570.9"></span>Μέμνηται καὶ τούτου τοῦ λόγου διὰ τοὺς οἰομένους ἐν
<span class="lb" data-page="18a.570" data-line="10" id="l18a.570.10"></span>ταῖς πλευρίτισιν ἐξ ἀνάγκης ἀνάγειν τινὰ τῶν λοβῶν τοῦ
<span class="lb" data-page="18a.570" data-line="11" id="l18a.570.11"></span>πνεύμονος πάσχειν καὶ συναπτόμενόν γε τοῦτόν φασι τῇ
<span class="lb" data-page="18a.570" data-line="12" id="l18a.570.12"></span>φλεγμαινούσῃ πλευρᾷ διδόναι τι τοῦ κατὰ τὴν φλεγμονὴν
<span class="lb" data-page="18a.570" data-line="13" id="l18a.570.13"></span>ἰχῶρος. ἐν τῷ πνεύμονι γὰρ οὐδὲν πνεύμονος πεπονθότος,
<span class="lb" data-page="18a.570" data-line="14" id="l18a.570.14"></span>ἀλλὰ τῆς διαθέσεως τῇ πλευρᾷ γενομένης πτύειν φησὶν
<span class="lb" data-page="18a.570" data-line="15" id="l18a.570.15"></span>ἐνίους αἷμα. πῶς μὲν οὖν γίγνεται τοῦτο ζητεῖν ἔξεστιν
<span class="lb" data-page="18a.570" data-line="16" id="l18a.570.16"></span>ἐπὶ σχολῆς, ἡμῖν τε βασανιζομένοις τὸ ζήτημα κατά γε τὸ
<span class="lb" data-page="18a.570" data-line="17" id="l18a.570.17"></span>περὶ αἵματος ἀναγωγῆς Ἐρασιστράτου βιβλίον. ἐξαρκεῖν
<span class="lb" data-page="18a.570" data-line="18" id="l18a.570.18"></span>δὲ δεῖ νῦν αὐτὸ τοῦτο μόνον ἐγνωκέναι, τὸ χωρὶς τοῦ παθεῖν
<span class="pb" data-page="18a.571" id="p18a.571"></span>
<span class="lb" data-page="18a.571" data-line="1" id="l18a.571.1"></span>τι τὸν πνεύμονα πτύειν ἐνίους αἷμα διὰ τὸ κατὰ τὰς
<span class="lb" data-page="18a.571" data-line="2" id="l18a.571.2"></span>πλευρὰς πάθος. ἐθεάσασθε δὲ κἀπὶ τῶν ἄλλων πολλάκις
<span class="lb" data-page="18a.571" data-line="3" id="l18a.571.3"></span>ἀτρώτου τοῦ προκειμένου τῷ κατάγματι δέρματος ὄντος ἐκχεόμενον
<span class="lb" data-page="18a.571" data-line="4" id="l18a.571.4"></span>αἱματώδη χυμὸν διὰ τοῦ τοιοῦτον πληρῶσαι τοὺς
<span class="lb" data-page="18a.571" data-line="5" id="l18a.571.5"></span>ἐπιδέσμους. καίτοι πολλῷ πυκνότερόν ἐστι τὸ παρὰ τοῖς
<span class="lb" data-page="18a.571" data-line="6" id="l18a.571.6"></span>κώλοις δέρμα τοῦ τὰς πλευρὰς ὑπεζωκότος ὑμένος, ὥστ’
<span class="lb" data-page="18a.571" data-line="7" id="l18a.571.7"></span>οὐδὲν θαυμαστόν ἐστι δι’ ἐκείνου ῥυῆναι πρὸς τὴν ἐκτὸς
<span class="lb" data-page="18a.571" data-line="8" id="l18a.571.8"></span>χώραν ἐκ τῆς πεπονθυίας πλευρᾶς. εἶτ’ εὐθέως εἰς τὰ
<span class="lb" data-page="18a.571" data-line="9" id="l18a.571.9"></span>βρόγχια τοῦ πνεύμονος ἀναληφθῆναι κατὰ τὰς ἐκπνοὰς,
<span class="lb" data-page="18a.571" data-line="10" id="l18a.571.10"></span>ὥσπερ ὁρῶμεν ἐπὶ τῶν συντρωθέντων τὸν ὑμένα τοῦτον.
<span class="lb" data-page="18a.571" data-line="11" id="l18a.571.11"></span>ὅ τι γὰρ ἂν ἐκχέῃς εἰς τὸν θώρακα διὰ τοῦ τραύματος
<span class="lb" data-page="18a.571" data-line="12" id="l18a.571.12"></span>ἀναβήσσεται τοῦτο παραχρῆμα διὰ τοῦ στόματος καὶ διὰ
<span class="lb" data-page="18a.571" data-line="13" id="l18a.571.13"></span>τοῦτο Ἐρασίστρατος οὐκ ἐννοήσας εἰς ἀτόπους ἐνέπεσε λόγους
<span class="lb" data-page="18a.571" data-line="14" id="l18a.571.14"></span>ἐν τῷ περὶ αἵματος ἀναγωγῆς, ὧν τὴν κακίαν ἐμάθετε
<span class="lb" data-page="18a.571" data-line="15" id="l18a.571.15"></span>διερχομένου μου πολλάκις ἀκούσαντες ἐπ’ αὐτοῦ τοῦ
<span class="lb" data-page="18a.571" data-line="16" id="l18a.571.16"></span>συγγράμματος.
</p>
<span class="lb rule" data-page="18a.571" data-line="17" id="l18a.571.17"></span>
          </article>

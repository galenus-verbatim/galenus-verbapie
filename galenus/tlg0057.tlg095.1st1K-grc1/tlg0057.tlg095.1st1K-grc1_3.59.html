<article xmlns="http://www.w3.org/1999/xhtml" id="urn:cts:greekLit:tlg0057.tlg095.1st1K-grc1:3.59">
<span class="pb page1" data-page="18a.572" id="p18a.572"></span>
<span class="milestone ed1page page1" data-n="5.624" data-unit="ed1page" id="ed1page.5.624"></span>
<span class="milestone ed2page page1" data-n="12.394" data-unit="ed2page" id="ed2page.12.394"></span>
<span class="lb head" data-page="18a.572" data-line="1" id="l18a.572.1"></span>
            <blockquote class="quote lemma">
<span class="lb" data-page="18a.572" data-line="2" id="l18a.572.2"></span><span class="milestone ed2page" data-n="12.395" data-unit="ed2page" id="ed2page.12.395"></span>Οἱ γὰρ ὀχετοὶ οἱ κατὰ τὸ λαπαρὸν τῆς πλευρῆς ἑκάστης
<span class="lb" data-page="18a.572" data-line="3" id="l18a.572.3"></span>παρατεταμένοι καὶ οἱ τόνοι ἀπὸ τῶν ἐπικαιροτάτων τῶν
<span class="lb" data-page="18a.572" data-line="4" id="l18a.572.4"></span>ἐν τῷ σώματι τὰς ἀφορμὰς ἔχουσι. πολλοὶ γοῦν ἤδη βηχώδιες
<span class="lb" data-page="18a.572" data-line="5" id="l18a.572.5"></span>καὶ φυματίαι καὶ ἔμπυοι ἐγένοντο καὶ ἔμμοτοι καὶ
<span class="lb" data-page="18a.572" data-line="6" id="l18a.572.6"></span>ἡ πλευρὴ ἐπεσφακέλισεν αὐτοῖσιν, ἀτὰρ καὶ οἷσι μηδὲν
<span class="lb" data-page="18a.572" data-line="7" id="l18a.572.7"></span>τοιοῦτον προσεγένετο ἀμφιθλασθείσης τῆς σαρκὸς ἀμφὶ
<span class="lb" data-page="18a.572" data-line="8" id="l18a.572.8"></span>τῇσι πλευρῇσιν. ὅμως δὲ βραδύτερον ὀδυνώμενοι παύονται
<span class="lb" data-page="18a.572" data-line="9" id="l18a.572.9"></span>οὗτοι ἢ οἷσιν ἂν πλευρὴ καταγῇ καὶ ὑποστροφὰς μᾶλλον
<span class="lb" data-page="18a.572" data-line="10" id="l18a.572.10"></span>ἴσχει ὀδυνημάτων τὸ χωρίον ἐν τοῖσι τοιούτοισι τρώμασι.
<span class="lb" data-page="18a.572" data-line="11" id="l18a.572.11"></span>μάλα μὲν οὖν μετεξέτεροι καταμελέουσι τῶν τοιούτων
<span class="lb" data-page="18a.572" data-line="12" id="l18a.572.12"></span>σινέων μᾶλλον ἢν πλευρὴ κατεάγῃ αὐτοῖσιν.
</blockquote>
<span class="lb rule" data-page="18a.572" data-line="13" id="l18a.572.13"></span>
            <p>
<span class="lb" data-page="18a.572" data-line="14" id="l18a.572.14"></span>Ὀχετοὺς μὲν εἷπε τὰς ἀρτηρίας δηλονότι καὶ τὰς φλέβας,
<span class="lb" data-page="18a.572" data-line="15" id="l18a.572.15"></span>λαπαρὰν δὲ τῆς πλευρᾶς ἑκάστης τὸ μεταξὺ τῶν ὀστῶν
<span class="lb" data-page="18a.572" data-line="16" id="l18a.572.16"></span>καθ’ ἃ καὶ οἱ μεσοπλεύριοι μῦς εἰσι, τόνους δὲ δηλονότι
<span class="lb" data-page="18a.572" data-line="17" id="l18a.572.17"></span>τὰ νεῦρα. πεφυκέναι δέ φησιν ἀπὸ τῶν ἐπικαιροτάτων
<span class="lb" data-page="18a.572" data-line="18" id="l18a.572.18"></span>πάντα ταῦτα· διότι μὲν τῶν φλεβῶν τούτων ἡ ἀρχὴ πλησίον
<span class="pb" data-page="18a.573" id="p18a.573"></span>
<span class="lb" data-page="18a.573" data-line="1" id="l18a.573.1"></span>ἐστὶ τῆς καρδίας, ὥσπερ καὶ τῶν ἀρτηριῶν. τῶν δὲ
<span class="lb" data-page="18a.573" data-line="2" id="l18a.573.2"></span>νεύρων ἀπὸ τῶν κατὰ τὸν θώρακα νωτιαίων κοινωνίας τινὸς
<span class="lb" data-page="18a.573" data-line="3" id="l18a.573.3"></span>οὕσης αὐτοῖς καὶ πρὸς ἄλλην συζυγίαν νεύρων ἐξ ἐγκεφάλου
<span class="lb" data-page="18a.573" data-line="4" id="l18a.573.4"></span>καθηκόντων. τὰ δ’ ἐφεξῆς ὑπ’ αὐτοῦ γεγραμμένα
<span class="lb" data-page="18a.573" data-line="5" id="l18a.573.5"></span>δῆλα τοῖς μεμνημένοις ἁπάντων τῶν ἐν τοῖς ἔμπροσθεν εἰρημένων
<span class="lb" data-page="18a.573" data-line="6" id="l18a.573.6"></span>ὑπομνήμασιν.
</p>
<span class="lb rule" data-page="18a.573" data-line="7" id="l18a.573.7"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg095.1st1K-grc1:3.88">
<span class="pb page1" data-page="18a.606" id="p18a.606"></span>
<span class="milestone ed1page page1" data-n="5.630" data-unit="ed1page" id="ed1page.5.630"></span>
<span class="milestone ed2page page1" data-n="12.407" data-unit="ed2page" id="ed2page.12.407"></span>
<span class="lb head" data-page="18a.606" data-line="6" id="l18a.606.6"></span>
            <blockquote class="quote lemma">
<span class="lb" data-page="18a.606" data-line="7" id="l18a.606.7"></span>Ἥ γε μὴν ξυναύξησις τῶν ὀστέων τοιήδε γίνεται· οἷσι μὲν
<span class="lb" data-page="18a.606" data-line="8" id="l18a.606.8"></span>οὖν κατὰ τὸ σφυρὸν ὀστέον τὸ τῆς κνήμης ἐκστῇ, τούτοισι
<span class="lb" data-page="18a.606" data-line="9" id="l18a.606.9"></span>μὲν τὰ τοῦ ποδὸς ὀστέα ἥκιστα ξυναύξεται. ταῦτα
<span class="lb" data-page="18a.606" data-line="10" id="l18a.606.10"></span>γὰρ ἐγγυτάτω τοῦ τρώματός εἰσι, τὰ δὲ τῆς κνήμης
<span class="lb" data-page="18a.606" data-line="11" id="l18a.606.11"></span>ὀστέα αὔξεται μὲν, οὐ πολὺ δὲ ἐνδεεστέρως. αἱ μέντοι
<span class="lb" data-page="18a.606" data-line="12" id="l18a.606.12"></span>σάρκες μινύθουσιν, οἷσι δ’ ἂν κατὰ μὲν τὸ σφυρὸν μένῃ
<span class="lb" data-page="18a.606" data-line="13" id="l18a.606.13"></span>τὸ ἄρθρον κατὰ φύσιν, κατὰ δὲ τὸ γόνυ ἐξεστήκῃ, τούτοισι
<span class="lb" data-page="18a.606" data-line="14" id="l18a.606.14"></span>τὸ τῆς κνήμης ὀστέον οὐκ ἐθέλει ξυναύξεσθαι ὁμοίως,
<span class="lb" data-page="18a.606" data-line="15" id="l18a.606.15"></span>ἀλλὰ βραχύτατον γίνεται. τοῦτο γὰρ ἐγγυτάτω τοῦ τρώματός
<span class="lb" data-page="18a.606" data-line="16" id="l18a.606.16"></span>ἐστιν· τοῦ μέντοι ποδὸς τὰ ὀστέα μινύθει μὲν,
<span class="lb" data-page="18a.606" data-line="17" id="l18a.606.17"></span>ἀτὰρ οὐχ ὁμοίως ὥσπερ ὀλίγον τι πρόσθεν εἴρηται, ὅτι
<span class="lb" data-page="18a.606" data-line="18" id="l18a.606.18"></span>τὸ ἄρθρον τὸ παρὰ τὸν πόδα σῶόν ἐστιν. εἰ δὲ οἱ
<span class="lb" data-page="18a.606" data-line="19" id="l18a.606.19"></span>χρέεσθαι ἠδύναντο, ὥσπερ καὶ τῷ κυλλῷ, ἔτι ἂν ἧσσον
<span class="pb" data-page="18a.607" id="p18a.607"></span>
<span class="lb" data-page="18a.607" data-line="1" id="l18a.607.1"></span>ἐμινύθη τὰ τοῦ ποδὸς ὀστέα τούτοισιν. οἷσι δ’ ἂν κατὰ
<span class="lb" data-page="18a.607" data-line="2" id="l18a.607.2"></span>τὸ ἰσχίον ἐξάρθρησις γένηται, τούτοισι τοῦ μηροῦ τὸ
<span class="lb" data-page="18a.607" data-line="3" id="l18a.607.3"></span>ὀστέον οὐκ ἐθέλει ξυναύξεσθαι ὁμοίως τοῦτο γὰρ ἐγγυτάτω
<span class="lb" data-page="18a.607" data-line="4" id="l18a.607.4"></span>τοῦ τρώματός ἐστιν, ἀλλὰ βραχύτερον τοῦ ὑγιέος
<span class="lb" data-page="18a.607" data-line="5" id="l18a.607.5"></span>γίνεται. τὰ μέντοι τῆς κνήμης ὀστέα οὐχ ὁμοίως τούτοισιν
<span class="lb" data-page="18a.607" data-line="6" id="l18a.607.6"></span>ἀναυξέα γίνεται, οὐδὲ τὰ τοῦ ποδός. διὰ τοῦτο δὴ
<span class="lb" data-page="18a.607" data-line="7" id="l18a.607.7"></span>ὅτι τὸ τοῦ μηροῦ ἄρθρον τὸ κατὰ τὴν κνήμην ἐν τῇ
<span class="lb" data-page="18a.607" data-line="8" id="l18a.607.8"></span>ἑωυτοῦ φύσει μένει καὶ τὸ παρὰ τὸν πόδα. σάρκες μέντοι
<span class="lb" data-page="18a.607" data-line="9" id="l18a.607.9"></span>χρέεσθαι τῷ σκέλει ἐδύναντο, <span class="milestone ed1page" data-n="5.631" data-unit="ed1page" id="ed1page.5.631"></span>ἔτι ἂν μᾶλλον
<span class="lb" data-page="18a.607" data-line="10" id="l18a.607.10"></span>τὰ ὀστέα ξυνηυξάνετο, ὡς καὶ πρόσθεν εἴρηται, πλὴν τοῦ
<span class="lb" data-page="18a.607" data-line="11" id="l18a.607.11"></span>μηροῦ, καὶ ἧσσον ἄσαρκα ἔῃ. ἀσαρκότερα δὲ πολλῷ ἢ
<span class="lb" data-page="18a.607" data-line="12" id="l18a.607.12"></span>ὑγιέα ἦν. σημήϊον δὲ ὅτι τοιαῦτά ἐστιν. ὁκόσοισι
<span class="lb" data-page="18a.607" data-line="13" id="l18a.607.13"></span><span class="milestone ed2page" data-n="12.408" data-unit="ed2page" id="ed2page.12.408"></span>γὰρ τοῦ βραχίονος ἐκπεσόντος γαλιάγκωνες ἐγένοντο ἐκ
<span class="lb" data-page="18a.607" data-line="14" id="l18a.607.14"></span>γενεῆς ἢ καὶ ἐν αὐξήσει πρὶν τελειωθῆναι, οὗτοι τὸ μὲν
<span class="lb" data-page="18a.607" data-line="15" id="l18a.607.15"></span>ὀστέον τοῦ βραχίονος βραχὺ ἴσχουσι, τὸν δὲ πῆχυν καὶ
<span class="lb" data-page="18a.607" data-line="16" id="l18a.607.16"></span>ἄκρην τὴν χεῖρα ὀλίγῳ ἐνδεεστέρην τοῦ ὑγιέος διὰ ταύτας
<span class="lb" data-page="18a.607" data-line="17" id="l18a.607.17"></span>τὰς προφάσιας τὰς εἰρημένας, ὅτι ὁ μὲν βραχίων
<span class="lb" data-page="18a.607" data-line="18" id="l18a.607.18"></span>ἐγγυτάτω τοῦ ἄρθρου τοῦ τρώματός ἐστιν, ὥστε διὰ
<span class="pb" data-page="18a.608" id="p18a.608"></span>
<span class="lb" data-page="18a.608" data-line="1" id="l18a.608.1"></span>τοῦτο βραχύτερος γέγονεν. ὁ δ’ αὖ πῆχυς διὰ τοῦτο οὐχ
<span class="lb" data-page="18a.608" data-line="2" id="l18a.608.2"></span>ὁμοίως ἐνακούει τῆς ξυμφορῆς, ὅτι τὸ τοῦ βραχίονος ἄρθρον
<span class="lb" data-page="18a.608" data-line="3" id="l18a.608.3"></span>τὸ πρὸ τοῦ πήχεος ἐν τῇ ἀρχαίῃ φύσει μένει, ἥ τε
<span class="lb" data-page="18a.608" data-line="4" id="l18a.608.4"></span>αὖ χεὶρ ἔτι τηλοτέρω ἄπεστιν ἢ ὁ πῆχυς ἀπὸ τῆς ξυμφορῆς.
<span class="lb" data-page="18a.608" data-line="5" id="l18a.608.5"></span>διὰ ταύτας οὖν τὰς εἰρημένας προφάσιας τῶν
<span class="lb" data-page="18a.608" data-line="6" id="l18a.608.6"></span>ὀστέων τά τε μὴ συναυξόμενα οὐ συναύξεται, τό τε
<span class="lb" data-page="18a.608" data-line="7" id="l18a.608.7"></span>ξυναυξόμενον ξυναύξεται. ἐς δὲ τὸ εὔσαρκον τῇ χειρὶ
<span class="lb" data-page="18a.608" data-line="8" id="l18a.608.8"></span>καὶ τῷ βραχίονι ἡ ταλαιπωρίη τῆς χειρὸς μέγα προσωφελήσει.
<span class="lb" data-page="18a.608" data-line="9" id="l18a.608.9"></span>ὅσα γὰρ χειρῶν ἔργα ἐστὶ, τὰ πλεῖστα προθυμέονται
<span class="lb" data-page="18a.608" data-line="10" id="l18a.608.10"></span>οἱ γαλιάγκωνες ἐργάζεσθαι τῇ χειρὶ ταύτῃ, ὅσα
<span class="lb" data-page="18a.608" data-line="11" id="l18a.608.11"></span>καὶ τῇ ἑτέρῃ δύνανται, οὐδὲν ἐνδεεστέρως τῆς ἀσινέος.
<span class="lb" data-page="18a.608" data-line="12" id="l18a.608.12"></span>οὐ γὰρ δεῖ ὀχέεσθαι τὸ σῶμα ἐπὶ τῶν χειρῶν, ὡς ἐπὶ
<span class="lb" data-page="18a.608" data-line="13" id="l18a.608.13"></span>τῶν σκελέων, ἀλλὰ κοῦφα αὐτοῖσι τὰ ἔργα ἐστί. διὰ δὲ
<span class="lb" data-page="18a.608" data-line="14" id="l18a.608.14"></span>τὴν χρῆσιν οὐ μινύθουσιν αἱ σάρκες αἱ κατὰ τὴν χεῖρα
<span class="lb" data-page="18a.608" data-line="15" id="l18a.608.15"></span>καὶ κατὰ τὸν πῆχυν τοῖσι γαλιάγκωσιν, ἀλλὰ καὶ ὁ βραχίων
<span class="lb" data-page="18a.608" data-line="16" id="l18a.608.16"></span>τι προσωφελέεται ἐς εὐσαρκίην διὰ ταῦτα. ὅταν δὲ
<span class="lb" data-page="18a.608" data-line="17" id="l18a.608.17"></span>ἰσχίον ἐκπαλὲς γένηται ἐς τὸ εἴσω μέρος ἐκ γενεῆς ἢ καὶ
<span class="lb" data-page="18a.608" data-line="18" id="l18a.608.18"></span>ἔτι νηπίῳ ἐόντι μινύθουσι αἱ σάρκες, διὰ τοῦτο μᾶλλον
<span class="lb" data-page="18a.608" data-line="19" id="l18a.608.19"></span>ἢ τῆς χειρὸς ὅτι οὐ δύνανται χρέεσθαι τῷ σκέλει.
</blockquote>
<span class="lb rule" data-page="18a.608" data-line="20" id="l18a.608.20"></span>
            <span class="pb" data-page="18a.609" id="p18a.609"></span>
            <p>
<span class="lb" data-page="18a.609" data-line="1" id="l18a.609.1"></span>Σαφὴς οὗτός ἐστιν ἅπαξ ὁ ἐφεξῆς λόγος αὐτῷ κεφάλαια
<span class="lb" data-page="18a.609" data-line="2" id="l18a.609.2"></span>μὲν ἔχων τῆς διδασκαλίας δὴ ταῦτα. τῶν ἐξεστηκότων
<span class="lb" data-page="18a.609" data-line="3" id="l18a.609.3"></span>τῆς οἰκείας ἕδρας ἄρθρων τὰ μὲν ἐγγύτερον μᾶλλον
<span class="lb" data-page="18a.609" data-line="4" id="l18a.609.4"></span>ἀναυξῆ καὶ ἄτροφα γίγνεσθαι, τὰ δ’ ἄποθεν ἧττον. ἐπὶ
<span class="lb" data-page="18a.609" data-line="5" id="l18a.609.5"></span>δὲ τῶν ἐξαρθρήσεων τοῦ μηροῦ πολὺ μᾶλλον ἤπερ ἐπὶ τῶν
<span class="lb" data-page="18a.609" data-line="6" id="l18a.609.6"></span>ἔξω καὶ ἄναυξες καὶ ἄτροφον ἀποτελεῖται τὸ κῶλον, διότι
<span class="lb" data-page="18a.609" data-line="7" id="l18a.609.7"></span>καὶ χεῖρον οὖν οὗτοι κινοῦνται καὶ μᾶλλον κωλύουσι. λέγει
<span class="lb" data-page="18a.609" data-line="8" id="l18a.609.8"></span>δὲ καὶ ἐπὶ τῶν γαλιαγκώνων, οὕτω δ’ αὐτὸν ὀνομάζειν τοὺς
<span class="lb" data-page="18a.609" data-line="9" id="l18a.609.9"></span>βραχὺν ἔχοντας τὸν βραχίονα ἔφην, διὰ τὴν εἰς μασχάλην
<span class="lb" data-page="18a.609" data-line="10" id="l18a.609.10"></span>ἐκπτώσιν, ὅταν ἔτι αὐξανομένων τῶν σωμάτων τοῦτο παθοῦσι.
<span class="lb" data-page="18a.609" data-line="11" id="l18a.609.11"></span>τούτους οὖν φησι τοὺς γαλιάγκωνας ἧττον βλάπτεσθαι τὴν
<span class="lb" data-page="18a.609" data-line="12" id="l18a.609.12"></span>ὅλην χεῖρα, βλαπτόμενον τὸ σκέλος ἅπαν, ὅταν ἐκπαλαίσωσι
<span class="lb" data-page="18a.609" data-line="13" id="l18a.609.13"></span>τὸ κατ’ ἰσχίον ἄρθρον, ὅτι πολλὰ τῶν κατὰ τὸν βίον ἔργων
<span class="lb" data-page="18a.609" data-line="14" id="l18a.609.14"></span>ἱκανῶς διαπονοῦσιν οὐ δυναμένων ὁμοίως τούτοις χρῆσθαι
<span class="lb" data-page="18a.609" data-line="15" id="l18a.609.15"></span>τῷ σκέλει, οἷς ἐξεπάλαισαν ἔσω τὸ κατ’ ἰσχίον ἄρθρον.
</p>
<span class="lb rule" data-page="18a.609" data-line="16" id="l18a.609.16"></span>
          </article>

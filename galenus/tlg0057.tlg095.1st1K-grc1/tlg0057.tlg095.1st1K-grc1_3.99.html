<article xmlns="http://www.w3.org/1999/xhtml" id="urn:cts:greekLit:tlg0057.tlg095.1st1K-grc1:3.99">
<span class="pb page1" data-page="18a.630" id="p18a.630"></span>
<span class="milestone ed1page page1" data-n="5.635" data-unit="ed1page" id="ed1page.5.635"></span>
<span class="milestone ed2page page1" data-n="12.416" data-unit="ed2page" id="ed2page.12.416"></span>
<span class="lb head" data-page="18a.630" data-line="12" id="l18a.630.12"></span>
            <blockquote class="quote lemma">
<span class="lb" data-page="18a.630" data-line="13" id="l18a.630.13"></span>Προσξυνιέναι μὲν οὖν καὶ τόδε χρή· εὔχρηστον γὰρ καὶ
<span class="lb" data-page="18a.630" data-line="14" id="l18a.630.14"></span>πολλοῦ ἄξιόν ἐστι καὶ τοὺς πλείστους λήθει ὅτι οὔτε
<span class="lb" data-page="18a.630" data-line="15" id="l18a.630.15"></span>ὑγιαίνοντες δύνανται κατὰ τὴν ἰγνύην ἐκταννύειν τὸ ἄρθρον,
<span class="lb" data-page="18a.630" data-line="16" id="l18a.630.16"></span>εἰ μὴ ξυνεκταννύουσι καὶ τὸ κατὰ τὸν βουβῶνα ἄρθρον,
<span class="lb" data-page="18a.630" data-line="17" id="l18a.630.17"></span>πλὴν ἢν μὴ πάνυ ἄνω ἀείρωσι τὸν πόδα, οὕτω δ’
<span class="lb" data-page="18a.630" data-line="18" id="l18a.630.18"></span>ἂν δύναιντο. οὗτοι τοίνυν οὐδὲ ξυγκάμπτειν δύνανται τὸ
<span class="lb" data-page="18a.630" data-line="19" id="l18a.630.19"></span>κατὰ τὴν ἰγνύην ἄρθρον ὁμοίως, ἀλλὰ πολὺ χαλεπώτερον,
<span class="pb" data-page="18a.631" id="p18a.631"></span>
<span class="lb" data-page="18a.631" data-line="1" id="l18a.631.1"></span>ἢν μὴ συγκάμψωσι καὶ τὸ κατὰ τὸν βουβῶνα
<span class="lb" data-page="18a.631" data-line="2" id="l18a.631.2"></span>ἄρθρον.
</blockquote>
<span class="lb rule" data-page="18a.631" data-line="3" id="l18a.631.3"></span>
            <p>
<span class="lb" data-page="18a.631" data-line="4" id="l18a.631.4"></span>Ἣν ἔφη εἶναι κοινότητά τινα τῶν ἀποστερουμένων τινὰς
<span class="lb" data-page="18a.631" data-line="5" id="l18a.631.5"></span>κινήσεις μορίων, οὐ δι’ ἴδιον πάθος, ἀλλά τινα τῶν
<span class="lb" data-page="18a.631" data-line="6" id="l18a.631.6"></span>κοινωνούντων σωμάτων γιγνομένην ἐντεῦθεν ἤρξατο διδάσκειν,
<span class="lb" data-page="18a.631" data-line="7" id="l18a.631.7"></span>ἐπὶ τῶν κατὰ φύσιν μυῶν οὐδὲν ἐκφύεσθαι τοῦ μηροῦ,
<span class="lb" data-page="18a.631" data-line="8" id="l18a.631.8"></span>καίτοι πολλῶν ὄντων. ἔνιοι μὲν ἐκ τοῦ τῆς λαγόνος
<span class="lb" data-page="18a.631" data-line="9" id="l18a.631.9"></span>ὀστοῦ κατέρχονται, τινὲς δὲ ἐξ ἰσχίου πεφύκασιν, εἷς δὲ μόνος
<span class="lb" data-page="18a.631" data-line="10" id="l18a.631.10"></span>τοῦ ἐκ τῆς ἥβης ὀστοῦ. διὰ τοῦτ’ ἀναγκαῖόν ἐστι συγκινεῖσθαι
<span class="lb" data-page="18a.631" data-line="11" id="l18a.631.11"></span>τὰς διαρθρώσεις ἀλλήλαις, ὥσπερ ἀρτίως ἐπὶ τῆς
<span class="lb" data-page="18a.631" data-line="12" id="l18a.631.12"></span>κατὰ τὸν πόδα καὶ τὴν ἰγνύαν ἐδείχθη, συμφαινομένης ἅμα
<span class="lb" data-page="18a.631" data-line="13" id="l18a.631.13"></span>καὶ τῆς κατὰ τὸν βουβῶνα κοινωνίας αὐτῶν. ὥσπερ γὰρ
<span class="lb" data-page="18a.631" data-line="14" id="l18a.631.14"></span>ἐδείχθησαν οἱ κινοῦντες τὸ ὄπισθεν αὐτῶν ἥκοντες, ὡς ἔφην,
<span class="lb" data-page="18a.631" data-line="15" id="l18a.631.15"></span>ἐκπεφυκέναι τῶν κάτω περάτων τοῦ μηροῦ κατὰ τὰς ῥίζας
<span class="lb" data-page="18a.631" data-line="16" id="l18a.631.16"></span>τῶν κονδύλων, οὕτω καὶ νῦν ἄνω τοῦ ποδὸς εἰς τὴν κνήμην
<span class="lb" data-page="18a.631" data-line="17" id="l18a.631.17"></span>καθήκοντας ἐκ τῶν εἰρημένων ἀρχῶν ἀναγκαῖόν ἐστι
<span class="lb" data-page="18a.631" data-line="18" id="l18a.631.18"></span>τείνεσθαι, τοὺς μὲν ὄπισθεν ἐκτεινομένης τῆς ἰγνύας, τοὺς
<span class="pb" data-page="18a.632" id="p18a.632"></span>
<span class="lb" data-page="18a.632" data-line="1" id="l18a.632.1"></span>δὲ πρόσω καμπτομένης. ὅταν οὖν ἐπὶ πλέον πεφύκασι, τείνονται
<span class="lb" data-page="18a.632" data-line="2" id="l18a.632.2"></span>ἀντιτεταγμένοι αὐτοῖς ἀντισπῶσί τε καὶ οὐχ ἕπονται.
<span class="lb" data-page="18a.632" data-line="3" id="l18a.632.3"></span>λέγω δὲ ἀντιτεταγμένους τοὺς ἐκτείνοντας τοῖς κάμπτουσι,
<span class="lb" data-page="18a.632" data-line="4" id="l18a.632.4"></span>τουτέστι τοὺς προσθίους τοῖς ὄπισθεν ἐπὶ δυσὶ
<span class="lb" data-page="18a.632" data-line="5" id="l18a.632.5"></span>μυοῖν ὡς ἐπὶ παραδείγματος ἕνεκα σαφηνείας τὸν λόγον
<span class="lb" data-page="18a.632" data-line="6" id="l18a.632.6"></span>ποιησάμενος ἀρκεσθήσομαι. τοῖς γὰρ ἑωρακόσιν ἐν ταῖς
<span class="lb" data-page="18a.632" data-line="7" id="l18a.632.7"></span>ἀνατομαῖς ἅπαντας τοὺς κατὰ σκέλη μύας ἐκ τῶν εἰρημένων
<span class="lb" data-page="18a.632" data-line="8" id="l18a.632.8"></span>ἐστὶ καὶ περὶ τῶν ἄλλων ταῦτα λογίζεσθαι. τοῖς δ’ οὐδ’
<span class="lb" data-page="18a.632" data-line="9" id="l18a.632.9"></span>ὅλως ἑωρακόσιν οὐδ’ ὁ περὶ τὰ δύο λόγος ἔσται σαφής.
<span class="lb" data-page="18a.632" data-line="10" id="l18a.632.10"></span>οὗτοι οὖν ἐκ τοῦ τῆς λαγόνος ὀστοῦ πεφυκότες ὑπερβαίνουσι
<span class="lb" data-page="18a.632" data-line="11" id="l18a.632.11"></span>καταφερόμενοι πρώτην μὲν τὴν κατὰ τὸν βουβῶνα τοῦ μηροῦ
<span class="lb" data-page="18a.632" data-line="12" id="l18a.632.12"></span>διάρθρωσιν, εἶτα διελθόντες ὅλον τὸν μηρὸν, ἐφεξῆς
<span class="lb" data-page="18a.632" data-line="13" id="l18a.632.13"></span>δευτέραν τὴν κατὰ γόνυ. φέρεται δὲ ὁ μὲν ἕτερος αὐτῶν
<span class="lb" data-page="18a.632" data-line="14" id="l18a.632.14"></span>ὁ στενὸς παρὰ τὸν ἕνα κόνδυλον τοῦ μηροῦ ταπεινότερον
<span class="lb" data-page="18a.632" data-line="15" id="l18a.632.15"></span>αὐτοῦ, κἄπειτα ἀνανεύσας πάλιν ἐπὶ τὸ καλούμενον ἀντικνήμιον
<span class="lb" data-page="18a.632" data-line="16" id="l18a.632.16"></span>εἰς τὴν ἐντὸς χώραν αὐτοῦ καταφύεται. ὁ δ’ ἕτερος
<span class="lb" data-page="18a.632" data-line="17" id="l18a.632.17"></span>ὁ μέγας ἰσχυρότατον ἐπιφύεται τένοντα πλατὺν ἀναμιγνύμενον
<span class="lb" data-page="18a.632" data-line="18" id="l18a.632.18"></span>ἑτέρῳ τένοντι τὴν γένεσιν ἐκ τοῦ μεγίστου μυὸς
<span class="pb" data-page="18a.633" id="p18a.633"></span>
<span class="lb" data-page="18a.633" data-line="1" id="l18a.633.1"></span>ἔχοντι τῶν <span class="milestone ed2page" data-n="12.417" data-unit="ed2page" id="ed2page.12.417"></span>προσθίων, ὃς ἀπὸ τοῦ γλουτοῦ καταφέρεται.
<span class="lb" data-page="18a.633" data-line="2" id="l18a.633.2"></span>πρῶτον μὲν ἐπιφύεται τῇ μύλῃ, μετὰ ταῦτα ἐμφύεται
<span class="lb" data-page="18a.633" data-line="3" id="l18a.633.3"></span>τῇ κνήμῃ. ἐὰν μὲν οὖν κάμπτηται κατὰ βουβῶνα
<span class="lb" data-page="18a.633" data-line="4" id="l18a.633.4"></span>τὸ σκέλος, ἦττον γίνεται τὸ μῆκος ἐνταῦθα τῶν μυῶν, ἐὰν
<span class="lb" data-page="18a.633" data-line="5" id="l18a.633.5"></span>δὲ ἐκτείνηται, μεῖζον. ἐπὶ δὲ τοῦ γόνατός τε καὶ τῆς ἰγνύας
<span class="lb" data-page="18a.633" data-line="6" id="l18a.633.6"></span>ἐκτεινομένης μὲν τῆς διαρθρώσεως ὁ μὲν τὴν μύλην ἐπιβαίνων
<span class="lb" data-page="18a.633" data-line="7" id="l18a.633.7"></span>βραχύτερος, ὁ δὲ ἐκ τῶν ἔνδον μερῶν φερόμενος
<span class="lb" data-page="18a.633" data-line="8" id="l18a.633.8"></span>μακρότερος γίγνεται, ὥσθ’ ὁ μὲν πρόσθιος ἄκραν ἔκτασιν
<span class="lb" data-page="18a.633" data-line="9" id="l18a.633.9"></span>ἀναγκασθήσεται λαμβάνειν, ἐὰν κατὰ βουβῶνα τὸ σκέλος
<span class="lb" data-page="18a.633" data-line="10" id="l18a.633.10"></span>ἐκτείναντες ἐπιχειρῶμεν κάμπτειν τὴν ἰγνύαν. ὁ δ’ ὀπίσθιος,
<span class="lb" data-page="18a.633" data-line="11" id="l18a.633.11"></span>ἐὰν ἐκτείνηται τὴν ἰγνύαν, κάμπτομεν τὸν βουβῶνα.
<span class="lb" data-page="18a.633" data-line="12" id="l18a.633.12"></span>καταφερόμενος γὰρ ἐξ ὑψηλοῦ χωρίου διὰ τῶν πρόσω τοῦ
<span class="lb" data-page="18a.633" data-line="13" id="l18a.633.13"></span>μηροῦ κάμπτεται ἐντεῦθεν ἐπιστρεφόμενος λοξὸς, ἀνανεύεται
<span class="lb" data-page="18a.633" data-line="14" id="l18a.633.14"></span>πρὸς τὸ καλούμενον ἀντικνήμιον. εἰκότως οὖν αὐτὸς μακρότερα
<span class="lb" data-page="18a.633" data-line="15" id="l18a.633.15"></span>ἐργάζεται τὰ πρῶτα μέρη καὶ τοῦ μηροῦ καὶ τῆς
<span class="lb" data-page="18a.633" data-line="16" id="l18a.633.16"></span>κνήμης ὑψούμενα μακρότερος γινόμενος. ἐδείχθη γὰρ ἐν
<span class="lb" data-page="18a.633" data-line="17" id="l18a.633.17"></span>τοῖς περὶ μυῶν κινήσεως ἡ ἐσχάτη συστολή τε καὶ ἔκτασις
<span class="lb" data-page="18a.633" data-line="18" id="l18a.633.18"></span>ὀδυνῶσα, ὧν τὴν μὲν συστολὴν ἐνεργοῦντες αὐτοὶ, τὴν δ’
<span class="lb" data-page="18a.633" data-line="19" id="l18a.633.19"></span>ἔκτασιν ὑπὸ τῶν ἀντιτεταγμένων ἑλκόμενοι πάσχουσιν. ἐὰν
<span class="pb" data-page="18a.634" id="p18a.634"></span>
<span class="lb" data-page="18a.634" data-line="1" id="l18a.634.1"></span>οὖν ποτε τοῖς εἰς τὴν αὐτῶν σύνοδον ἐνεργοῦσι μυσὶν οἱ
<span class="lb" data-page="18a.634" data-line="2" id="l18a.634.2"></span>ἀντιτεταγμένοι μὴ ὀδυνῶνται, συνεκτείνεται κατὰ φύσιν
<span class="lb" data-page="18a.634" data-line="3" id="l18a.634.3"></span>μὲν ἐν ταῖς εἰρημέναις ἄρτι κοινωνίαις τῶν διαρθρώσεων,
<span class="lb" data-page="18a.634" data-line="4" id="l18a.634.4"></span>παρὰ φύσιν δ’ ἐν ταῖς ἐφεξῆς εἰρησομέναις. τηνικαῦτα συμβαίνει
<span class="lb" data-page="18a.634" data-line="5" id="l18a.634.5"></span>πολλοὺς τῶν ἰατρῶν ἀπατᾶσθαι καὶ νομίζειν πεπονθέναι
<span class="lb" data-page="18a.634" data-line="6" id="l18a.634.6"></span>τοὺς μύας ἐκείνους, ὧν ὁρῶσι τὴν ἐνέργειαν ἐμποδιζομένην.
<span class="lb" data-page="18a.634" data-line="7" id="l18a.634.7"></span>ἔτι δὲ ἐναργέστερον τοῦτο γνωσθήσεται διὰ τῶν
<span class="lb" data-page="18a.634" data-line="8" id="l18a.634.8"></span>ἐφεξῆς εἰρησομένων.
</p>
<span class="lb rule" data-page="18a.634" data-line="9" id="l18a.634.9"></span>
          </article>

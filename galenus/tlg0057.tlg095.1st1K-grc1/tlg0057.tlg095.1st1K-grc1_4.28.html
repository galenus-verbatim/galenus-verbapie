<article xmlns="http://www.w3.org/1999/xhtml" id="urn:cts:greekLit:tlg0057.tlg095.1st1K-grc1:4.28">
<span class="pb page1" data-page="18a.707" id="p18a.707"></span>
<span class="milestone ed1page page1" data-n="5.648" data-unit="ed1page" id="ed1page.5.648"></span>
<span class="milestone ed2page page1" data-n="12.444" data-unit="ed2page" id="ed2page.12.444"></span>
<span class="lb head" data-page="18a.707" data-line="4" id="l18a.707.4"></span>
            <blockquote class="quote lemma">
<span class="lb" data-page="18a.707" data-line="5" id="l18a.707.5"></span>Ὅσοισι δ’ ἂν κνήμης ὀστέον ἕλκος ποιησάμενον παρὰ τὸ
<span class="lb" data-page="18a.707" data-line="6" id="l18a.707.6"></span>γόνυ ἔξω ἐξίσχῃ, ἤν τε ἐς τὸ ἔξω μέρος, ἤν τε ἐς τὸ
<span class="lb" data-page="18a.707" data-line="7" id="l18a.707.7"></span>εἴσω, τούτοισιν ἢν μέν τις ἐμβάλῃ, ἔτι ἑτοιμότερος ὁ
<span class="lb" data-page="18a.707" data-line="8" id="l18a.707.8"></span>θάνατός ἐστιν ἤπερ τοῖσιν ἑτέροισι, καίπερ κἀκείνοισιν
<span class="lb" data-page="18a.707" data-line="9" id="l18a.707.9"></span>ἕτοιμος ἐών. ἢν δὲ μὴ ἐμβαλὼν ἰητρεύῃς, ἐλπίδες μὲν
<span class="lb" data-page="18a.707" data-line="10" id="l18a.707.10"></span>σωτηρίης οὕτω μόνως εἰσί. κινδυνωδέστερα δὲ ταῦτα
<span class="lb" data-page="18a.707" data-line="11" id="l18a.707.11"></span>τῶν ὀστέων γίνεται, ὅσῳ ἂν ἀνωτέρω καὶ ὅσῳ ἂν ἰσχυρότερα
<span class="lb" data-page="18a.707" data-line="12" id="l18a.707.12"></span>ἔῃ καὶ ἀπὸ ἰσχυροτέρων ὠλισθήκῃ. ἢν δὲ τὸ
<span class="lb" data-page="18a.707" data-line="13" id="l18a.707.13"></span>ὀστέον τὸ τοῦ μηροῦ τὸ πρὸς τοῦ γόνατος ἕλκος ποιησάμενον
<span class="lb" data-page="18a.707" data-line="14" id="l18a.707.14"></span>ἐξολισθῇ, ἐμβληθὲν μὲν καὶ ἐμμεῖναν ἔτι βιαιότερον
<span class="lb" data-page="18a.707" data-line="15" id="l18a.707.15"></span>θᾶσσον τὸν θάνατον ποιήσει τῶν πρόσθεν εἰρημένων·
<span class="lb" data-page="18a.707" data-line="16" id="l18a.707.16"></span>μὴ ἐμβληθὲν δὲ πολὺ ἀκινδυνωδέστερον ἢ τὰ πρόσθεν,
<span class="lb" data-page="18a.707" data-line="17" id="l18a.707.17"></span>ὅμως δὲ μούνη ἐλπὶς αὕτη σωτηρίης.
</blockquote>
<span class="lb rule" data-page="18a.707" data-line="18" id="l18a.707.18"></span>
            <span class="pb" data-page="18a.708" id="p18a.708"></span>
            <p>
<span class="lb" data-page="18a.708" data-line="1" id="l18a.708.1"></span>Μαρτύριον οὐ σμικρόν ἐστι καὶ τοῦτο καὶ τὸ κατὰ
<span class="lb" data-page="18a.708" data-line="2" id="l18a.708.2"></span>τὴν ἑξῆς ῥῆσιν ὑπ’ αὐτοῦ γεγραμμένον, ὧν ὀλίγον ἔμπροσθεν
<span class="lb" data-page="18a.708" data-line="3" id="l18a.708.3"></span>εἶπον, ἐπὶ τῶν ἐξισχόντων ὀστῶν ἐπί τε τῆς κατὰ τὰ
<span class="lb" data-page="18a.708" data-line="4" id="l18a.708.4"></span>σφυρὰ καὶ τῆς κατὰ τὸν καρπὸν διαρθρώσεως. οὔτε γὰρ ὁ
<span class="lb" data-page="18a.708" data-line="5" id="l18a.708.5"></span>ἀστράγαλος καὶ ἡ κνήμη κατὰ τὴν πρὸς τὸν πόδα διάρθρωσιν
<span class="lb" data-page="18a.708" data-line="6" id="l18a.708.6"></span>ἐξίσχει τοῦ δέρματος, οὔθ’ ὁ καρπὸς ἐν τῇ πρὸς τὸν
<span class="lb" data-page="18a.708" data-line="7" id="l18a.708.7"></span>πῆχυν, ἀλλ’ ἡ κνήμη μὲν ἐπὶ τοῦ σκέλους, ὁ πῆχυς δὲ ἐπὶ
<span class="lb" data-page="18a.708" data-line="8" id="l18a.708.8"></span>τῆς χειρός. εἰκότως οὖν ἐξαρθρεῖν ταῦτα καὶ ὀλισθαίνειν
<span class="lb" data-page="18a.708" data-line="9" id="l18a.708.9"></span>εἶπεν, ὡς ἂν ἔξω τῶν διαρθρώσεων γιγνόμενα. νῦν γοῦν
<span class="lb" data-page="18a.708" data-line="10" id="l18a.708.10"></span>τὴν κνήμην ἐν τῇ πρὸς τῶν σφυρῶν διαρθρώσει φησὶν ἐξίσχειν
<span class="lb" data-page="18a.708" data-line="11" id="l18a.708.11"></span>ἐνίοτε, ποτὲ μὲν ἔξω τῆς διαρθρώσεως, ποτὲ δ’ εἴσω,
<span class="lb" data-page="18a.708" data-line="12" id="l18a.708.12"></span>καίτοι κατὰ τὴν ἑξῆς ῥῆσιν οὐ τὴν κνήμην, ἀλλὰ τὸν μηρὸν
<span class="lb" data-page="18a.708" data-line="13" id="l18a.708.13"></span>ἐξίσχειν λέγων εἰκότως, ἐν μὲν τῇ κατὰ γόνυ διαρθρώσει
<span class="lb" data-page="18a.708" data-line="14" id="l18a.708.14"></span>ποτὲ μὲν ἡ κνήμη φαίνεται, ποτὲ δὲ ὁ μηρὸς ἐξίσχειν.
<span class="lb" data-page="18a.708" data-line="15" id="l18a.708.15"></span>ἐν δὲ τῇ κατὰ τὸν πόδα διὰ παντὸς ἡ κνήμη, ὥσπερ γε
<span class="lb" data-page="18a.708" data-line="16" id="l18a.708.16"></span>κἀν τῇ κατὰ τὸν καρπὸν ὁ πῆχυς. τὰ δ’ ἄλλα τῆς ῥήσεως
<span class="lb" data-page="18a.708" data-line="17" id="l18a.708.17"></span>δῆλα τοῖς μεμνημένοις τῶν ἔμπροσθεν εἰρημένων.
</p>
<span class="lb rule" data-page="18a.708" data-line="18" id="l18a.708.18"></span>
          </article>

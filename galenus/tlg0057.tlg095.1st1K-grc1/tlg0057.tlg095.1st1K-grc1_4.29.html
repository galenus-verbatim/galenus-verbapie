<article xmlns="http://www.w3.org/1999/xhtml" id="urn:cts:greekLit:tlg0057.tlg095.1st1K-grc1:4.29">
<span class="pb page1" data-page="18a.709" id="p18a.709"></span>
<span class="milestone ed1page page1" data-n="5.648" data-unit="ed1page" id="ed1page.5.648"></span>
<span class="milestone ed2page page1" data-n="12.444" data-unit="ed2page" id="ed2page.12.444"></span>
<span class="lb head" data-page="18a.709" data-line="1" id="l18a.709.1"></span>
            <blockquote class="quote lemma">
<span class="lb" data-page="18a.709" data-line="2" id="l18a.709.2"></span>Ὁ ωὐτὸς δὲ λόγος καὶ περὶ τῶν κατὰ τὸν ἀγκῶνα ἄρθρων
<span class="lb" data-page="18a.709" data-line="3" id="l18a.709.3"></span>καὶ περὶ τῶν τοῦ πήχεος καὶ βραχίονος. ἃ γὰρ ἂν τούτων
<span class="lb" data-page="18a.709" data-line="4" id="l18a.709.4"></span>ἐξαρθρήσαντα ἐξίσχῃ, ἕλκος ποιησάμενα πάντα, ἢν
<span class="lb" data-page="18a.709" data-line="5" id="l18a.709.5"></span>ἐμβληθῇ, θάνατον φέρει, μὴ ἐμβληθέντα δὲ ἐλπίδα σωτηρίης.
<span class="lb" data-page="18a.709" data-line="6" id="l18a.709.6"></span>χώλωσις δὲ τοῖσι περιγενομένοισι. θανατωδέστερα
<span class="lb" data-page="18a.709" data-line="7" id="l18a.709.7"></span>δὲ τοῖσιν ἐμβαλλομένοισίν ἐστι τὰ ἀνωτέρω <span class="milestone ed2page" data-n="12.445" data-unit="ed2page" id="ed2page.12.445"></span>τῶν
<span class="lb" data-page="18a.709" data-line="8" id="l18a.709.8"></span>ἄρθρων· ἀτὰρ καὶ τοῖσιν ἐμβαλλομένοισι κινδυνωδέστερα
<span class="lb" data-page="18a.709" data-line="9" id="l18a.709.9"></span>αὐτὰ ταῦτα. εἰ δέ τινι τὰ ἀνωτέρω ἄρθρα <span class="milestone ed1page" data-n="5.649" data-unit="ed1page" id="ed1page.5.649"></span>ἐξαρθρήσαντα
<span class="lb" data-page="18a.709" data-line="10" id="l18a.709.10"></span>ἕλκος ποιήσαντα ἐξίσχοι, ταῦτα δέ τι καὶ
<span class="lb" data-page="18a.709" data-line="11" id="l18a.709.11"></span>ἐμβαλλόμενα ταχυθανατώτατα ἔῃ καὶ μὴ ἐμβαλλόμενα
<span class="lb" data-page="18a.709" data-line="12" id="l18a.709.12"></span>κινδυνωδέστερα. ἰητρείη δὲ ἤδη εἴρηται, οἵη τις ἐμοὶ
<span class="lb" data-page="18a.709" data-line="13" id="l18a.709.13"></span>δοκέει ἐπιτηδειοτάτη εἶναι· ὅσοισι δὲ ἄρθρα δακτύλων ἢ
<span class="lb" data-page="18a.709" data-line="14" id="l18a.709.14"></span>ποδὸς ἢ χειρὸς ἐξαρθρήσαντα ἕλκος ποιήσαντα ἐξέσχε,
<span class="lb" data-page="18a.709" data-line="15" id="l18a.709.15"></span>μὴ κατεηγότος τοῦ ὀστέου, ἀλλὰ κατ’ αὐτὴν τὴν ξύμφυσιν
<span class="lb" data-page="18a.709" data-line="16" id="l18a.709.16"></span>ἀποσπασθέντος, τούτοισιν εἰ ἐμβληθέντα ἐμμένει, ἔνι
<span class="lb" data-page="18a.709" data-line="17" id="l18a.709.17"></span>μέντοι κίνδυνος σπασμοῦ, ἢν μὴ χρηστῶς ἰητρεύωνται,
<span class="lb" data-page="18a.709" data-line="18" id="l18a.709.18"></span>ὅμως δέ τι ἄξιον ἐμβάλλειν, προειπόντα ὅτι φυλακῆς
<span class="pb" data-page="18a.710" id="p18a.710"></span>
<span class="lb" data-page="18a.710" data-line="1" id="l18a.710.1"></span>πολλῆς καὶ μελέτης δέεται· ἐμβάλλειν μέντοι ῥήϊστον καὶ
<span class="lb" data-page="18a.710" data-line="2" id="l18a.710.2"></span>δυνατώτατον καὶ τεχνικώτατόν ἐστι τῷ μοχλίσκῳ, ὥσπερ
<span class="lb" data-page="18a.710" data-line="3" id="l18a.710.3"></span>καὶ πρόσθεν εἴρηται ἐν τοῖσι κατεαγνυμένοισι καὶ ἐξίσχουσιν
<span class="lb" data-page="18a.710" data-line="4" id="l18a.710.4"></span>ὀστέοισιν, ἔπειτα ἀτρεμέειν ὡς μάλιστα χρὴ καὶ κατακεῖσθαι
<span class="lb" data-page="18a.710" data-line="5" id="l18a.710.5"></span>καὶ ὀλιγοσιτέειν. ἄμεινον δὲ καὶ φαρμακεῦσαι
<span class="lb" data-page="18a.710" data-line="6" id="l18a.710.6"></span>ἄνω κούφῳ τινὶ φαρμάκῳ.
</blockquote>
<span class="lb rule" data-page="18a.710" data-line="7" id="l18a.710.7"></span>
            <p>
<span class="lb" data-page="18a.710" data-line="8" id="l18a.710.8"></span>Εἰκότως εἶπεν ἄρθρων ἐνταῦθα κατὰ πλῆθος, ὥσπερ
<span class="lb" data-page="18a.710" data-line="9" id="l18a.710.9"></span>ἐπὶ τῶν κατὰ τὸ γόνυ. περὶ μέντοι τοῦ περὶ τὸν καρπόν τε
<span class="lb" data-page="18a.710" data-line="10" id="l18a.710.10"></span>καὶ τὸ σφυρὸν διερχόμενος, οὐκ εἶπεν ἄρθρα πληθυντικῶς.
<span class="lb" data-page="18a.710" data-line="11" id="l18a.710.11"></span>ὅτι δὲ ἄρθρα πλείω κατὰ τοῦτο τὸ χωρίον εἰσὶν, ὑπὲρ οὗ
<span class="lb" data-page="18a.710" data-line="12" id="l18a.710.12"></span>νῦν ὁ λόγος αὐτῷ πρόκειται, διὰ τοῦ τρίτου τῶν εἰς τὸ
<span class="lb" data-page="18a.710" data-line="13" id="l18a.710.13"></span>περὶ ἀγμῶν ὑπομνημάτων ἐδήλωσε. τὸν αὐτὸν λόγον εἶναί
<span class="lb" data-page="18a.710" data-line="14" id="l18a.710.14"></span>φησι τὸν νῦν ἐνεστῶτα τῷ προειρημένῳ περὶ τῆς κατὰ γόνυ
<span class="lb" data-page="18a.710" data-line="15" id="l18a.710.15"></span>διαρθρώσεως· ὥσπερ γὰρ ἐκεῖ ποτὲ μὲν ἡ κνήμη, ποτὲ δὲ
<span class="lb" data-page="18a.710" data-line="16" id="l18a.710.16"></span>ὁ μηρὸς ἐξίσχειν ἐλέχθη, κατὰ τὸν αὐτὸν τρόπον καὶ νῦν
<span class="lb" data-page="18a.710" data-line="17" id="l18a.710.17"></span>ἐνίοτε μὲν ὁ πῆχυς, ἐνίοτε δὲ ὁ βραχίων εἰς τὴν τοιαύτην
<span class="pb" data-page="18a.711" id="p18a.711"></span>
<span class="lb" data-page="18a.711" data-line="1" id="l18a.711.1"></span>ἔρχεται διάθεσιν. ἃ δ’ ἐφεξῆς λέγει τούτοις, ἅπαντά ἐστιν
<span class="lb" data-page="18a.711" data-line="2" id="l18a.711.2"></span>εὔδηλα.
</p>
<span class="lb rule" data-page="18a.711" data-line="3" id="l18a.711.3"></span>
          </article>

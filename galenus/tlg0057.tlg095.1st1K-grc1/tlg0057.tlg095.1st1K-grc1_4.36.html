<article xmlns="http://www.w3.org/1999/xhtml" id="urn:cts:greekLit:tlg0057.tlg095.1st1K-grc1:4.36">
<span class="pb page1" data-page="18a.720" id="p18a.720"></span>
<span class="milestone ed1page page1" data-n="5.651" data-unit="ed1page" id="ed1page.5.651"></span>
<span class="milestone ed2page page1" data-n="12.448" data-unit="ed2page" id="ed2page.12.448"></span>
<span class="lb head" data-page="18a.720" data-line="4" id="l18a.720.4"></span>
            <blockquote class="quote lemma">
<span class="lb" data-page="18a.720" data-line="5" id="l18a.720.5"></span>Καὶ ἐν σχήμασι δικαίοισιν εὐθετίζειν τὸ σῶμα. δίκαια δὲ
<span class="lb" data-page="18a.720" data-line="6" id="l18a.720.6"></span>καὶ ταῦτα μηδὲ μετεωροποιέειν, μηδὲ ἐς τὸ κάτω ῥέπειν,
<span class="lb" data-page="18a.720" data-line="7" id="l18a.720.7"></span>ἀλλὰ μᾶλλον ἐς τὸ ἄνω ποτὶ καὶ ἔστ’ ἂν τελείως περιῤῥαγῇ·
<span class="lb" data-page="18a.720" data-line="8" id="l18a.720.8"></span>αἱμοῤῥαγιέων γὰρ ἐν τούτῳ τῷ χρόνῳ κίνδυνος·
<span class="lb" data-page="18a.720" data-line="9" id="l18a.720.9"></span>διὰ τοῦτο γοῦν οὐ χρὴ κατάῤῥοπα ποιέειν τὰ τραύματα,
<span class="lb" data-page="18a.720" data-line="10" id="l18a.720.10"></span>ἀλλὰ τἀναντία.
</blockquote>
<span class="lb rule" data-page="18a.720" data-line="11" id="l18a.720.11"></span>
            <p>
<span class="lb" data-page="18a.720" data-line="12" id="l18a.720.12"></span><span class="milestone ed2page" data-n="12.449" data-unit="ed2page" id="ed2page.12.449"></span>Πολλάκις ἤδη μοι λέλεκται τὸ δίκαιον ἐπὶ τοῦ
<span class="lb" data-page="18a.720" data-line="13" id="l18a.720.13"></span>κατὰ δύναμιν ἴσου λέγειν ὁ Ἱπποκράτης. ἔστι δὲ τοῦτο
<span class="lb" data-page="18a.720" data-line="14" id="l18a.720.14"></span>ταὐτὸ τῷ κατὰ τὴν ἀξίαν ἑκάστου. τοιοῦτο δέ τι καὶ τὴν
<span class="lb" data-page="18a.720" data-line="15" id="l18a.720.15"></span>δικαιοσύνην ἴσμεν οὖσαν. ὅσον μὲν οὖν ἐπὶ τοῖς μυσὶ δίκαιον
<span class="lb" data-page="18a.720" data-line="16" id="l18a.720.16"></span>σχῆμά ἐστιν, ἐν ᾧ μηδετέρως τείνονται, μήθ’ οἱ κάμπτοντες
<span class="lb" data-page="18a.720" data-line="17" id="l18a.720.17"></span>μήθ’ οἱ ἐκτείνοντες τὸ κῶλον· ὅσον δ’ ἐπὶ τὸ κάταντες
<span class="lb" data-page="18a.720" data-line="18" id="l18a.720.18"></span>ἢ ἄναντες ἀποθέσθαι τὸ μόριον, ἴσον μὲν ἄν τῳ
<span class="pb" data-page="18a.721" id="p18a.721"></span>
<span class="lb" data-page="18a.721" data-line="1" id="l18a.721.1"></span>δόξειε τὸ μέσον ἀναῤῥόπου τε καὶ καταῤῥόπου, τουτέστι τὸ
<span class="lb" data-page="18a.721" data-line="2" id="l18a.721.2"></span>κατ’ εὐθεῖαν γραμμὴν ἐκτεταμένον ἀκριβῶς εἶναι δίκαιον.
<span class="lb" data-page="18a.721" data-line="3" id="l18a.721.3"></span>καὶ ὅταν γε μηδεὶς ᾖ κίνδυνος αἱμοῤῥαγίας, ἐὰν εὐφορώτερον
<span class="lb" data-page="18a.721" data-line="4" id="l18a.721.4"></span>ᾖ τοῦτο τῷ κάμνοντι, προαιρετέον αὐτό· καὶ λέλεκταί γε
<span class="lb" data-page="18a.721" data-line="5" id="l18a.721.5"></span>περὶ τούτου μικρὸν ἔμπροσθεν, ἡνίκα περὶ τῶν ἐκβυρσωμένων
<span class="lb" data-page="18a.721" data-line="6" id="l18a.721.6"></span>ὁ λόγος ἦν. νυνὶ δ’ ἐπὶ τῶν ἀποκοπτομένων ὀστῶν,
<span class="lb" data-page="18a.721" data-line="7" id="l18a.721.7"></span>ὥσπερ ἐπὶ τῇ χειρουργίᾳ κίνδυνος, ὡς ἂν ἀλγήσαντα σφοδρῶς
<span class="lb" data-page="18a.721" data-line="8" id="l18a.721.8"></span>τὸν κάμνοντα λειποθυμῆσαι. οὕτως μετὰ τὴν χειρουργίαν
<span class="lb" data-page="18a.721" data-line="9" id="l18a.721.9"></span>ἕτερος εἷς κίνδυνός ἐστιν ὁ τῆς αἱμοῤῥαγίας, ὅταν ἀποπέσῃ
<span class="lb" data-page="18a.721" data-line="10" id="l18a.721.10"></span>τὰ σεσηπότα μόρια τοῦ σώματος εἰωθὼς γίνεσθαι.
<span class="lb" data-page="18a.721" data-line="11" id="l18a.721.11"></span>πρόδηλον δ’ ὅτι τὸ κατάῤῥοπον σχῆμα πρὸς αἱμοῤῥαγίας
<span class="lb" data-page="18a.721" data-line="12" id="l18a.721.12"></span>ἐστὶν ἑτοιμότατον καὶ ὅσον ἐπὶ τὸ φυγεῖν ἀκριβῶς τε ἄμα
<span class="lb" data-page="18a.721" data-line="13" id="l18a.721.13"></span>καὶ ἀσφαλῶς τὸν ἐκ τῆς αἱμοῤῥαγίας κίνδυνον, ἐχρῆν ἀνάῤῥοπον
<span class="lb" data-page="18a.721" data-line="14" id="l18a.721.14"></span>ἀποσχηματίζειν τὸ ἀποκεκομμένον κῶλον, ἀλλ’ ἐπὶ
<span class="lb" data-page="18a.721" data-line="15" id="l18a.721.15"></span>τοῦτ’ ἐπώδυνον τὸ σχῆμα, διὰ τοῦτ’ ἀνάῤῥοπον αὐτὸ μετρίως
<span class="lb" data-page="18a.721" data-line="16" id="l18a.721.16"></span>σχηματίζομεν. εὔδηλον δ’ ὅτι καὶ κατ’ αὐτὴν τὴν ῥῆσιν
<span class="lb" data-page="18a.721" data-line="17" id="l18a.721.17"></span>αὐξῆσαι βουλόμενος τὸν λόγον ἐχρήσατο τῇ ποτὶ φωνῇ, ὡς
<span class="pb" data-page="18a.722" id="p18a.722"></span>
<span class="lb" data-page="18a.722" data-line="1" id="l18a.722.1"></span>εἰ καὶ οὕτως εἶπε, μηδὲν μετέωρον ποιεῖν μηδὲ ἐς τὸ κάτω
<span class="lb" data-page="18a.722" data-line="2" id="l18a.722.2"></span>ῥέπον, ἀλλὰ μᾶλλον ἄνω καὶ μάλισθ’ ὅταν τελέως περιῤῥαγῇ
<span class="lb" data-page="18a.722" data-line="3" id="l18a.722.3"></span>τὰ σεσηπότα. τῶν γὰρ αἱμοῤῥαγιῶν ἐν τούτῳ τῷ χρόνῳ
<span class="lb" data-page="18a.722" data-line="4" id="l18a.722.4"></span>κίνδυνος.
</p>
<span class="lb rule" data-page="18a.722" data-line="5" id="l18a.722.5"></span>
          </article>

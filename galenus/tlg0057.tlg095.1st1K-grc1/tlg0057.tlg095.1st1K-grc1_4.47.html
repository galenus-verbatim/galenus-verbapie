<article xmlns="http://www.w3.org/1999/xhtml" id="urn:cts:greekLit:tlg0057.tlg095.1st1K-grc1:4.47">
<span class="pb page1" data-page="18a.746" id="p18a.746"></span>
<span class="milestone ed1page page1" data-n="5.655" data-unit="ed1page" id="ed1page.5.655"></span>
<span class="milestone ed2page page1" data-n="12.457" data-unit="ed2page" id="ed2page.12.457"></span>
<span class="lb head" data-page="18a.746" data-line="8" id="l18a.746.8"></span>
            <blockquote class="quote lemma">
<span class="lb" data-page="18a.746" data-line="9" id="l18a.746.9"></span>Εἴρηται δὲ καὶ πρόσθεν ὅτι ἐπάξιον ὅστις ἐν πόλει πολυανθρώπῳ
<span class="lb" data-page="18a.746" data-line="10" id="l18a.746.10"></span>ἰητρεύει ξύλον κεκτῆσθαι τετράγωνον, ὡς ἑξάπηχυ
<span class="lb" data-page="18a.746" data-line="11" id="l18a.746.11"></span>ἢ ὀλίγῳ μεῖζον, εὖρος δὲ ὡς δίπηχυ, πάχος δὲ ἀρκέει
<span class="lb" data-page="18a.746" data-line="12" id="l18a.746.12"></span>σπιθαμιαῖον.
</blockquote>
<span class="lb rule" data-page="18a.746" data-line="13" id="l18a.746.13"></span>
            <p>
<span class="lb" data-page="18a.746" data-line="14" id="l18a.746.14"></span>Ἐν τῷ περὶ ἀγμῶν εἰρήκει περὶ τοῦδε τοῦ μηχανήματος,
<span class="lb" data-page="18a.746" data-line="15" id="l18a.746.15"></span>ὥστε κἀντεῦθεν ἐφέλκονται μαρτύριον ὧν λέγουσιν
<span class="lb" data-page="18a.746" data-line="16" id="l18a.746.16"></span>ἔνιοι περὶ τοῦ γεγράφθαι μὲν ὑφ’ Ἱπποκράτους ἓν βιβλίον
<span class="lb" data-page="18a.746" data-line="17" id="l18a.746.17"></span>ἐξ ἀρχῆς ἐπιγεγραμμένον κατ’ ἰητρεῖον, ὕστερον δὲ εἰς δύο
<span class="lb" data-page="18a.746" data-line="18" id="l18a.746.18"></span>τμηθῆναι διὰ τὸ μέγεθος ἐπιγραφῆναί τε ἕτερον μὲν πρότερον
<span class="pb" data-page="18a.747" id="p18a.747"></span>
<span class="lb" data-page="18a.747" data-line="1" id="l18a.747.1"></span>αὐτοῦ μέρος περὶ ἀγμῶν, τὸ δὲ δεύτερον περὶ ἄρθρων.
<span class="lb" data-page="18a.747" data-line="2" id="l18a.747.2"></span>ὁποῖον δέ τι <span class="milestone ed2page" data-n="12.458" data-unit="ed2page" id="ed2page.12.458"></span>βούλεται τὸ μηχάνημα τοῦτ’
<span class="lb" data-page="18a.747" data-line="3" id="l18a.747.3"></span>εἶναι δῆλόν ἐστι τοῖς τεθεαμένοις τὸ καλούμενον Ἱπποκράτειον
<span class="lb" data-page="18a.747" data-line="4" id="l18a.747.4"></span>βάθρον· οὕτω γὰρ ἐκ πολλοῦ σύνηθες ὀνομάζειν αὐτὸ
<span class="lb" data-page="18a.747" data-line="5" id="l18a.747.5"></span>τοῖς ἰατροῖς ἐστιν. ἔχουσι δὲ καὶ μιμήματα ταὐτοῦ μικρὰ
<span class="lb" data-page="18a.747" data-line="6" id="l18a.747.6"></span>οἱ πολλοὶ καὶ χρῶνται τῷ πλείῳ πάνυ πολὺ καὶ μόνον ἐστὶν
<span class="lb" data-page="18a.747" data-line="7" id="l18a.747.7"></span>αὔταρκες εἰς ἐμβολὰς ἄρθρων. εἰ δ’ ἄρα τις θέλει καὶ ἄλλοις
<span class="lb" data-page="18a.747" data-line="8" id="l18a.747.8"></span>χρῆσθαι, πρὸς μὲν τὰς ὁδοιπορίας τὸ πολύσπαστον καλούμενον
<span class="lb" data-page="18a.747" data-line="9" id="l18a.747.9"></span>ἐπιτήδειον, Ἀρχιμήδους δ’ αὐτό φασιν εὕρημα
<span class="lb" data-page="18a.747" data-line="10" id="l18a.747.10"></span>εἶναι, πρὸς δὲ τὰς ἐν πόλει χρείας στάσιμον μὲν ἄξιον λόγου
<span class="lb" data-page="18a.747" data-line="11" id="l18a.747.11"></span>τὸ τοῦ τέκτονος καλούμενόν ἐστιν ἢ τὸ τοῦ Ἀνδρέου,
<span class="lb" data-page="18a.747" data-line="12" id="l18a.747.12"></span>ἐφέδρανον δὲ τουτὶ τὸ Ἱπποκράτους βάθρον, ὅ τινες τῶν
<span class="lb" data-page="18a.747" data-line="13" id="l18a.747.13"></span>νεωτέρων ἰατρῶν, ἐπειδὴ ἐσκευάκασι ποικιλώτερον, ὥσπερ
<span class="lb" data-page="18a.747" data-line="14" id="l18a.747.14"></span>καὶ τὴν μηχανικὴν ἄμβην. ἐφεξῆς οὖν αὐτῷ γράφοντι τὴν
<span class="lb" data-page="18a.747" data-line="15" id="l18a.747.15"></span>κατασκευὴν τοῦ ὀργάνου προσέχετε τὸν νοῦν ἐφαρμόζοντες
<span class="lb" data-page="18a.747" data-line="16" id="l18a.747.16"></span>ἃ λέγει τοῖς τεθεαμένοις, ἐφ’ ὃ τεθέασθε βάθρον. μόνη
<span class="lb" data-page="18a.747" data-line="17" id="l18a.747.17"></span>γὰρ δεῖξις σαφηνίζει τὰ τοιαῦτα, καθάπερ εἴρηται καὶ πρόσθεν.
<span class="pb" data-page="18a.748" id="p18a.748"></span>
<span class="lb" data-page="18a.748" data-line="1" id="l18a.748.1"></span>ἐπὶ μὲν οὖν τῶν ἀναγιγνωσκόντων παρ’ ἐμοὶ τὸ βιβλίον
<span class="lb" data-page="18a.748" data-line="2" id="l18a.748.2"></span>ἑτοίμως ποιοῦμαι παρακειμένου τοῦ ὀργάνου πολλάκις
<span class="lb" data-page="18a.748" data-line="3" id="l18a.748.3"></span>μὲν αὐτοῦ τοῦ μεγάλου, πολλάκις δὲ καὶ τῶν μιμημάτων
<span class="lb" data-page="18a.748" data-line="4" id="l18a.748.4"></span>αὐτοῦ τινος ἃ διὰ ταύτην μόνην τὴν χρείαν κατασκευάζομεν,
<span class="lb" data-page="18a.748" data-line="5" id="l18a.748.5"></span>ἵνα ἔχωμεν δεικνύναι τοῖς ἀναγιγνώσκουσιν. οὐ γὰρ
<span class="lb" data-page="18a.748" data-line="6" id="l18a.748.6"></span>δὴ δι’ αὐτῶν ἐστιν ἐμβαλεῖν ἄρθρον, ἀλλὰ νῦν γε τοῦτο μὲν
<span class="lb" data-page="18a.748" data-line="7" id="l18a.748.7"></span>ἀδύνατόν ἐστι πρᾶξαι. τὸ δ’ ἐξηγήσασθαί τι τῶν κατὰ
<span class="lb" data-page="18a.748" data-line="8" id="l18a.748.8"></span>τὴν λέξιν ἀσαφῶν δυνατὸν, ὅπερ ἔν τε τοῖς ἔμπροσθεν
<span class="lb" data-page="18a.748" data-line="9" id="l18a.748.9"></span>ἐποίησα, καὶ νῦν ἐν τοῖς ἐφεξῆς πράξω.
</p>
<span class="lb rule" data-page="18a.748" data-line="10" id="l18a.748.10"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg099.1st1K-grc1:1.16">
<span class="pb page1" data-page="18b.61" id="p18b.61"></span>
<span class="milestone ed1page page1" data-n="5.126" data-unit="ed1page" id="ed1page.5.126"></span>
<span class="milestone ed2page page1" data-n="8.602" data-unit="ed2page" id="ed2page.8.602"></span>
<span class="lb head" data-page="18b.61" data-line="1" id="l18b.61.1"></span>
            <blockquote class="quote lemma">
<span class="lb" data-page="18b.61" data-line="2" id="l18b.61.2"></span>Εἰ δὲ καὶ γυμνοὺς τοὺς πόδας εὑρίσκοιτο ἔχων, μὴ θερμοὺς
<span class="lb" data-page="18b.61" data-line="3" id="l18b.61.3"></span>κάρτα ἐόντας καὶ τὰς χεῖρας καὶ τὸν τράχηλον καὶ
<span class="lb" data-page="18b.61" data-line="4" id="l18b.61.4"></span>τὰ σκέλεα ἀνωμάλως διεῤῥιμμένα καὶ γυμνὰ κακόν. ἀλυσμὸν
<span class="lb" data-page="18b.61" data-line="5" id="l18b.61.5"></span>γὰρ σημαίνει, τοῦτ’ ἔστιν ἄκραν ἐν τῷ στομάχῳ
<span class="lb" data-page="18b.61" data-line="6" id="l18b.61.6"></span>δυσφορίαν.
</blockquote>
<span class="lb rule" data-page="18b.61" data-line="7" id="l18b.61.7"></span>
            <p>
<span class="lb" data-page="18b.61" data-line="8" id="l18b.61.8"></span>Ὀρθότατα διωρίσατο τὸν λόγον εἰπὼν, μὴ θερμοὺς
<span class="lb" data-page="18b.61" data-line="9" id="l18b.61.9"></span>κάρτα ἐόντας. ἐν γὰρ τοῖς θερμοτάτοις πυρετοῖς ἅμα τοῖς
<span class="lb" data-page="18b.61" data-line="10" id="l18b.61.10"></span>ἄλλοις μέρεσι καὶ τῶν ποδῶν διακαιομένων ἀναγκάζονται
<span class="lb" data-page="18b.61" data-line="11" id="l18b.61.11"></span>γυμνοῦν αὐτοὺς οἱ κάμνοντες. εἰ δὲ μὴ τοιοῦτος ὁ πυρετὸς
<span class="lb" data-page="18b.61" data-line="12" id="l18b.61.12"></span><span class="milestone ed1page" data-n="5.127" data-unit="ed1page" id="ed1page.5.127"></span>εἴη, τὸ γυμνοῦν τοὺς πόδας ἢ μαλακίας ἐστὶ
<span class="lb" data-page="18b.61" data-line="13" id="l18b.61.13"></span>τοῦ νοσοῦντος ἢ ἄλυος σημεῖον. εἰ δὲ καὶ τὰς χεῖρας ἅμα
<span class="lb" data-page="18b.61" data-line="14" id="l18b.61.14"></span>τῷ τραχήλῳ καὶ τοῖς σκέλεσι φαίνοιτο μὴ κατὰ τρόπον
<span class="lb" data-page="18b.61" data-line="15" id="l18b.61.15"></span>ἐσχηματισμένας ἔχων, ὡς ἔμπροσθεν εἶπεν, ἀλλὰ διεῤῥιμμένα
<span class="lb" data-page="18b.61" data-line="16" id="l18b.61.16"></span>πως ἀνωμάλως εἴη ταῦτα τὰ μόρια, κακὸν τὸ σημεῖον·
<span class="lb" data-page="18b.61" data-line="17" id="l18b.61.17"></span>ἀλυσμὸν γὰρ ἔφη σημαίνεσθαι. τοῦτο δ’ αὐτὸ τοὔνομα δηλοῖ
<span class="lb" data-page="18b.61" data-line="18" id="l18b.61.18"></span>τὸ δυσφορεῖν ἅπαντι σχήματι καὶ μεταβάλλειν ἄλλοτε εἰς
<span class="pb" data-page="18b.62" id="p18b.62"></span>
<span class="lb" data-page="18b.62" data-line="1" id="l18b.62.1"></span>ἄλλο καὶ εἴ γέ σου παρόντος, ὡς εἴρηται, κατακείμενος ὁ
<span class="lb" data-page="18b.62" data-line="2" id="l18b.62.2"></span>κάμνων αὐτίκα μεταβάλλοι τὸ πρότερον σχῆμα πρὸς ἕτερον,
<span class="lb" data-page="18b.62" data-line="3" id="l18b.62.3"></span>ἅμα τῷ καὶ τὰ κῶλα διεῤῥιμμένα ἀνωμάλως ἔχειν ἢ καὶ
<span class="lb" data-page="18b.62" data-line="4" id="l18b.62.4"></span>τὴν τοῦ τραχήλου θέσιν, ἴσθι τοῦτον ἢ διὰ τὴν τοῦ στομάχου
<span class="lb" data-page="18b.62" data-line="5" id="l18b.62.5"></span>κάκωσιν ἢ δι’ ἀῤῥωστίαν δυνάμεως ἀλύοντα, προσεπιλογιζόμενος
<span class="lb" data-page="18b.62" data-line="6" id="l18b.62.6"></span>κἀνταῦθα τὴν προαίρεσιν αὐτοῦ, μή τις τῶν
<span class="lb" data-page="18b.62" data-line="7" id="l18b.62.7"></span>μαλακωτέρων εἴη καὶ πρὸς ἅπαν ἑτοίμως ἐνδιδόντων τε καὶ
<span class="lb" data-page="18b.62" data-line="8" id="l18b.62.8"></span>νικωμένων, εἰ καὶ μικρότατον ὑπάρχοι.
</p>
<span class="lb rule" data-page="18b.62" data-line="9" id="l18b.62.9"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg099.1st1K-grc1:1.2">
<span class="pb page1" data-page="18b.3" id="p18b.3"></span>
<span class="milestone ed1page page1" data-n="5.118" data-unit="ed1page" id="ed1page.5.118"></span>
<span class="milestone ed2page page1" data-n="8.584" data-unit="ed2page" id="ed2page.8.584"></span>
<span class="lb head" data-page="18b.3" data-line="1" id="l18b.3.1"></span>
            <blockquote class="quote lemma">
<span class="lb" data-page="18b.3" data-line="2" id="l18b.3.2"></span>Προγινώσκων γὰρ καὶ προλέγων παρὰ τοῖσι νοσέουσι τά
<span class="lb" data-page="18b.3" data-line="3" id="l18b.3.3"></span>τε παρεόντα καὶ τὰ προγεγονότα καὶ τὰ μέλλοντα ἔσεσθαι,
<span class="lb" data-page="18b.3" data-line="4" id="l18b.3.4"></span>ὁκόσα τε παραλείπουσιν οἱ ἀσθενέοντες ἐκδιηγεύμενος,
<span class="lb" data-page="18b.3" data-line="5" id="l18b.3.5"></span>πιστεύοιτ’ ἂν μᾶλλον γινώσκειν τὰ τῶν νοσεόντων
<span class="lb" data-page="18b.3" data-line="6" id="l18b.3.6"></span>πρήγματα· ὥστε τολμᾷν ἐπιτρέπειν τοὺς ἀνθρώπους σφέας
<span class="lb" data-page="18b.3" data-line="7" id="l18b.3.7"></span>ὡυτοὺς τῷ ἰητρῷ.
</blockquote>
<span class="lb rule" data-page="18b.3" data-line="8" id="l18b.3.8"></span>
            <p>
<span class="lb" data-page="18b.3" data-line="9" id="l18b.3.9"></span>Τὸ πρῶτον τῶν κεφαλαίων ἐν τούτῳ τῷ λόγῳ κατασκευάζει,
<span class="lb" data-page="18b.3" data-line="10" id="l18b.3.10"></span>τολμᾷν φάσκων τοὺς ἀνθρώπους ἐπιτρέπειν ἑαυτοὺς
<span class="lb" data-page="18b.3" data-line="11" id="l18b.3.11"></span>τῷ ἰατρῷ, διὰ τὴν τῆς προῤῥήσεως ἐπιτυχίαν. ἕπεται
<span class="lb" data-page="18b.3" data-line="12" id="l18b.3.12"></span>γὰρ ταύτῃ τὸ πιστεύεσθαι γινώσκειν τὸν ἰατρὸν ἀκριβῶς
<span class="lb" data-page="18b.3" data-line="13" id="l18b.3.13"></span>ἅπαντα τῶν νοσούντων τὰ πράγματα, τουτέστιν ὁποία τίς
<span class="lb" data-page="18b.3" data-line="14" id="l18b.3.14"></span>ποτε τούτοις ἡ κατασκευὴ τοῦ νοσήματος ὑπάρχει, ὥστ’
<span class="lb" data-page="18b.3" data-line="15" id="l18b.3.15"></span>εἶναι τὸ συνεχὲς τῆς ἀποδείξεως ὧδέ πως περαινόμενον. ὁ
<span class="lb" data-page="18b.3" data-line="16" id="l18b.3.16"></span>ἰατρὸς ἐξ ὧν προλέγει πιστεύεται γινώσκειν τὴν φύσιν τοῦ
<span class="lb" data-page="18b.3" data-line="17" id="l18b.3.17"></span>νοσήματος. ὁ πιστευόμενος γινώσκειν τὴν φύσιν τοῦ νοσήματος
<span class="lb" data-page="18b.3" data-line="18" id="l18b.3.18"></span>εὐπειθεστέρους ἔχει τοὺς κάμνοντας. ὁ τοὺς κάμνοντας
<span class="lb" data-page="18b.3" data-line="19" id="l18b.3.19"></span>εὐπειθεστέρους ἔχων μᾶλλον ἰᾶται τὰς νόσους. ὁκόσα
<span class="lb" data-page="18b.3" data-line="20" id="l18b.3.20"></span>τε παραλείπουσιν οἱ ἀσθενέοντες ἐκδιηγεύμενος. παραλείπουσιν
<span class="pb" data-page="18b.4" id="p18b.4"></span>
<span class="lb" data-page="18b.4" data-line="1" id="l18b.4.1"></span>οἱ ἀσθενοῦντες οὐχ ἅ μηδ’ ὅλως ἐπίστανται, καθάπερ
<span class="lb" data-page="18b.4" data-line="2" id="l18b.4.2"></span>ἔνιοι τῶν ἐξηγητῶν γράφουσι, τοὺς ἐν τῷ βάθει τοῦ
<span class="lb" data-page="18b.4" data-line="3" id="l18b.4.3"></span>σώματος τόπους πεπονθότας ἢ τὰς αἰτίας τε καὶ διαθέσεις
<span class="lb" data-page="18b.4" data-line="4" id="l18b.4.4"></span>αὐτῶν· ἀλλὰ τῶν μὲν αἰτίων τὰ προκαταρκτικὰ λεγόμενα
<span class="lb" data-page="18b.4" data-line="5" id="l18b.4.5"></span>μόνα, τῶν δὲ περὶ τὸ σῶμα συμπτωμάτων τὰ φαινόμενα,
<span class="lb" data-page="18b.4" data-line="6" id="l18b.4.6"></span>οἷον ἐρυθρὰ τὰ μῆλα τοῖς περιπνευμονικοῖς, ἔνια γὰρ τῶν
<span class="lb" data-page="18b.4" data-line="7" id="l18b.4.7"></span>τοιούτων παραλείπουσι· τούτων μὲν οὖν ὅσα κατὰ τὴν διήγησιν
<span class="lb" data-page="18b.4" data-line="8" id="l18b.4.8"></span>οἱ κάμνοντες οὐκ εἶπον, ἐὰν ἀκούσωσι παρὰ τῶν ἰατρῶν,
<span class="lb" data-page="18b.4" data-line="9" id="l18b.4.9"></span>εὐλόγως αὐτοὺς θαυμάζουσι. τίνι δὲ μεθόδῳ χρώμενοι
<span class="lb" data-page="18b.4" data-line="10" id="l18b.4.10"></span>τοῦτο πράξωμεν ἐπιδείξω τοῦ λόγου προϊόντος.
</p>
<span class="lb rule" data-page="18b.4" data-line="11" id="l18b.4.11"></span>
          </article>

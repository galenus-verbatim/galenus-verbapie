<article xmlns="http://www.w3.org/1999/xhtml" id="urn:cts:greekLit:tlg0057.tlg099.1st1K-grc1:1.21">
<span class="pb page1" data-page="18b.66" id="p18b.66"></span>
<span class="milestone ed1page page1" data-n="5.127" data-unit="ed1page" id="ed1page.5.127"></span>
<span class="milestone ed2page page1" data-n="8.604" data-unit="ed2page" id="ed2page.8.604"></span>
<span class="lb head" data-page="18b.66" data-line="4" id="l18b.66.4"></span>
            <blockquote class="quote lemma">
<span class="lb" data-page="18b.66" data-line="5" id="l18b.66.5"></span>Ὀδόντας δὲ πρίειν ἐν πυρετοῖσιν ὁκόσοισι μὴ ξύνηθές ἐστιν
<span class="lb" data-page="18b.66" data-line="6" id="l18b.66.6"></span>ἀπὸ παιδίου, μανικὸν καὶ θανατῶδες, ἀλλὰ προλέγειν ἀπ’
<span class="lb" data-page="18b.66" data-line="7" id="l18b.66.7"></span>ἀμφοῖν κίνδυνον ἐσόμενον. ἢν δὲ καὶ παραφρονέων τοῦτο
<span class="lb" data-page="18b.66" data-line="8" id="l18b.66.8"></span>ποιεῖ, ὀλέθριον γίνεται κάρτα ἤδη.
</blockquote>
<span class="lb rule" data-page="18b.66" data-line="9" id="l18b.66.9"></span>
            <p>
<span class="lb" data-page="18b.66" data-line="10" id="l18b.66.10"></span>Σπασμωδῶς κινουμένων τῶν κροταφιτῶν τε καὶ μασητήρων
<span class="lb" data-page="18b.66" data-line="11" id="l18b.66.11"></span>μυῶν αἱ πρίσεις τῶν ὀδόντων γίνονται, τισὶ μὲν
<span class="lb" data-page="18b.66" data-line="12" id="l18b.66.12"></span>αὐτῶν μόνων πεπονθότων τῶν μυῶν ἤτοι ἐξ ἀρχῆς ἀπὸ
<span class="lb" data-page="18b.66" data-line="13" id="l18b.66.13"></span>γενέσεως ἢ κατά τινα ἑτέραν αἰτίαν ὕστερον, ἐνίοις δὲ τῆς
<span class="lb" data-page="18b.66" data-line="14" id="l18b.66.14"></span>ἀρχῆς τῶν νεύρων εἰς διάθεσιν ἀχθείσης τοιαύτην, ὑφ’ ἧς
<span class="lb" data-page="18b.66" data-line="15" id="l18b.66.15"></span>μάλιστα δύνανται γίνεσθαι τῶν ἀπ’ αὐτῆς πεφυκότων σπασμοί.
<span class="lb" data-page="18b.66" data-line="16" id="l18b.66.16"></span>ἐννοῆσαι γάρ σε χρὴ τὴν ἐξ ἀρχῆς ἑκάστου κατασκευὴν
<span class="lb" data-page="18b.66" data-line="17" id="l18b.66.17"></span>τῶν μορίων ἰδίαν ἑκάστῳ γινομένην, ὑπὲρ ἧς εἴρηται
<span class="lb" data-page="18b.66" data-line="18" id="l18b.66.18"></span>μὲν ἐν ἄλλοις ἐπὶ πλέον· ἀρκέσει δὲ καὶ νῦν ἅπαξ εἰπεῖν
<span class="pb" data-page="18b.67" id="p18b.67"></span>
<span class="lb" data-page="18b.67" data-line="1" id="l18b.67.1"></span>ἐν τῷδε κελεύσαντα μεμνῆσθαι τοῦ λοιποῦ πρὸς τὸ
<span class="lb" data-page="18b.67" data-line="2" id="l18b.67.2"></span>μὴ θαυμάζειν ὅπως τῆς κοινῆς ἁπάντων νεύρων ἀρχῆς
<span class="lb" data-page="18b.67" data-line="3" id="l18b.67.3"></span>παθούσης ἄλλοτε ἄλλος μῦς ἤτοι τρομώδης γίνεται ἢ
<span class="lb" data-page="18b.67" data-line="4" id="l18b.67.4"></span>σπασμώδης. ὥσπερ γὰρ ἐναργῶς ὁρῶμεν ἐνίοις μὲν σώμασιν
<span class="lb" data-page="18b.67" data-line="5" id="l18b.67.5"></span>ἀρίστην κατασκευὴν ὑπάρχουσαν σκελῶν, ἐνίοις δὲ χειρίστην
<span class="lb" data-page="18b.67" data-line="6" id="l18b.67.6"></span>εὐθὺς κατ’ ἀρχὰς, ὡς τοὺς μὲν ὠκύτατα θεῖν, τοὺς
<span class="lb" data-page="18b.67" data-line="7" id="l18b.67.7"></span>δὲ μόγις ἵστασθαι, καὶ κατ’ ἄλλα μόρια τοῦ σώματος ὡσαύτως·
<span class="lb" data-page="18b.67" data-line="8" id="l18b.67.8"></span>οὕτω δὲ καὶ τὸ βλάπτεσθαι ῥᾳδίως ἐπὶ μικραῖς προφάσεσιν
<span class="lb" data-page="18b.67" data-line="9" id="l18b.67.9"></span>ἐνίους μὲν τὰ σκέλη, τινὰς δὲ ἄκρους πόδας ἢ ὀφθαλμοὺς
<span class="lb" data-page="18b.67" data-line="10" id="l18b.67.10"></span>ἢ κεφαλὴν ἤ τι τῶν ἄλλων εὐθὺς ἐξ ἀρχῆς ἕπεται
<span class="lb" data-page="18b.67" data-line="11" id="l18b.67.11"></span>ταῖς κατασκευαῖς τῶν σωμάτων μοχθηραῖς. οὐδὲν οὖν θαυμαστὸν
<span class="lb" data-page="18b.67" data-line="12" id="l18b.67.12"></span>εἰ καὶ τῶν μυῶν ἐνίοις μὲν ἀσθενεῖς οἱ τοὺς ὀφθαλμοὺς
<span class="lb" data-page="18b.67" data-line="13" id="l18b.67.13"></span>κινοῦντες, ἐνίοις δὲ οἱ τὰς γένυάς εἰσι, δι’ οὓς οὗτοι
<span class="lb" data-page="18b.67" data-line="14" id="l18b.67.14"></span>μὲν ἢ ἀεὶ πρίουσι τοὺς ὀδόντας ἢ ἐπὶ μικραῖς προφάσεσιν.
<span class="lb" data-page="18b.67" data-line="15" id="l18b.67.15"></span>ἐκεῖνοι δὲ διὰ παντὸς κινοῦσι τοὺς ὀφθαλμούς. τὸ μὲν γὰρ
<span class="lb" data-page="18b.67" data-line="16" id="l18b.67.16"></span>φύσει πρίειν τοὺς ὀδόντας ὅμοιόν ἐστι τῷ κατὰ τοὺς ὀφθαλμοὺς
<span class="lb" data-page="18b.67" data-line="17" id="l18b.67.17"></span>πάθει συγγινομένῳ τισὶν, ὃ προσαγορεύουσιν ἵππον,
<span class="pb" data-page="18b.68" id="p18b.68"></span>
<span class="lb" data-page="18b.68" data-line="1" id="l18b.68.1"></span>οὐ δυναμένων αὐτῶν ἑδραίων μεῖναι χρόνον οὐδένα, σαλευομένων
<span class="lb" data-page="18b.68" data-line="2" id="l18b.68.2"></span>δὲ ἀεὶ τρομωδῶς. τὸ δὲ ἐν ταῖς πυρετώδεσι νόσοις
<span class="lb" data-page="18b.68" data-line="3" id="l18b.68.3"></span>ἐπὶ τῷ τῆς ἀρχῆς πάθει γίνεσθαι τὸν σπασμὸν αὐτοῖς
<span class="lb" data-page="18b.68" data-line="4" id="l18b.68.4"></span>ὅμοιόν ἐστι πάλιν ἐκείνῃ τῇ κατασκευῇ τῶν κατὰ
<span class="lb" data-page="18b.68" data-line="5" id="l18b.68.5"></span>τῶν ὀφθαλμῶν μυῶν, ἐφ’ ὧν εἶπεν, <span class="milestone ed1page" data-n="5.128" data-unit="ed1page" id="ed1page.5.128"></span>ἢ ἐναιωρούμενοι
<span class="lb" data-page="18b.68" data-line="6" id="l18b.68.6"></span>φαίνονται. <span class="milestone ed2page" data-n="8.605" data-unit="ed2page" id="ed2page.8.605"></span>κατὰ τινὰ μὲν γὰρ σώματα θᾶττον ἀπολαμβάνουσι
<span class="lb" data-page="18b.68" data-line="7" id="l18b.68.7"></span>τῶν τῆς ἀρχῆς παθημάτων οἱ κατὰ τοὺς ὀφθαλμοὺς
<span class="lb" data-page="18b.68" data-line="8" id="l18b.68.8"></span>μύες, κατὰ τινὰ δὲ οἱ κροταφῖται καὶ οἱ μασητῆρες.
<span class="lb" data-page="18b.68" data-line="9" id="l18b.68.9"></span>εἰκότως οὖν ἔφη τὸ σύμπτωμα τοῦτο καὶ μανικὸν εἶναι
<span class="lb" data-page="18b.68" data-line="10" id="l18b.68.10"></span>καὶ θανατῶδες· μανικὸν μὲν ὡς εἰ καὶ παρακοπτικὸν ἰσχυρῶς
<span class="lb" data-page="18b.68" data-line="11" id="l18b.68.11"></span>εἰρήκει, θανατῶδες δὲ διὰ τὴν τῆς ἀρχῆς βλάβην.
<span class="lb" data-page="18b.68" data-line="12" id="l18b.68.12"></span>ἀλλ’ ἐκεῖνό γε ζητήσεως ἄξιον, ὅπως εἰπὼν αὐτὸς εἶναι
<span class="lb" data-page="18b.68" data-line="13" id="l18b.68.13"></span>μανικὸν αὐτὸ, μετὰ ταῦτά φησιν· ἢν δὲ καὶ παραφρονέων
<span class="lb" data-page="18b.68" data-line="14" id="l18b.68.14"></span>τοῦτο ποιέῃ, ὀλέθριον κάρτα ἤδη γίνεται. πρόδηλον γὰρ
<span class="lb" data-page="18b.68" data-line="15" id="l18b.68.15"></span>ὡς εἴπερ ἀγγέλλει παραφροσύνην τὸ πρίειν τοὺς ὀδόντας,
<span class="lb" data-page="18b.68" data-line="16" id="l18b.68.16"></span>οὐκέτι παύσαιτ’ ἂν, ἀλλὰ καὶ σφοδρότερον γένοιτο τῆς παραφροσύνης
<span class="lb" data-page="18b.68" data-line="17" id="l18b.68.17"></span>ἀφικνουμένης σὺν τῷ καὶ ἄλλους τινὰς μύας
<span class="lb" data-page="18b.68" data-line="18" id="l18b.68.18"></span>εἰς τὴν αὐτὴν ἀχθῆναι τηνικαῦτα διάθεσιν. ἔοικεν οὖν ἡ
<span class="pb" data-page="18b.69" id="p18b.69"></span>
<span class="lb" data-page="18b.69" data-line="1" id="l18b.69.1"></span>διάνοια τοῦ λόγου τοιαύτη τις εἶναι· τὸ πρίειν τοὺς ὀδόντας
<span class="lb" data-page="18b.69" data-line="2" id="l18b.69.2"></span>οἷς οὐκ ἦν ἔθος ἐξ ἀρχῆς, παραφροσύνης ἐσομένης
<span class="lb" data-page="18b.69" data-line="3" id="l18b.69.3"></span>σύμπτωμά ἐστιν. εἰ μέντοι ποτὲ ἐπ’ ἄῤῥωστον ἀφικόμενος
<span class="lb" data-page="18b.69" data-line="4" id="l18b.69.4"></span>εὕροις αὐτὸν ἀμφότερα πάσχοντα, παραφρονοῦντά τε καὶ
<span class="lb" data-page="18b.69" data-line="5" id="l18b.69.5"></span>πρίοντα τοὺς ὀδόντας, ἐγγὺς ἤδη τοῦτον ἥκειν ὀλέθρου
<span class="lb" data-page="18b.69" data-line="6" id="l18b.69.6"></span>τεκμαίρου, ὥστε κατὰ μὲν τὸν πρότερον λόγον, ὅτε οὔπω
<span class="lb" data-page="18b.69" data-line="7" id="l18b.69.7"></span>παραπαίων ἔπρισεν ὁ κάμνων τοὺς ὀδόντας, ἁπλῶς αὐτὸ
<span class="lb" data-page="18b.69" data-line="8" id="l18b.69.8"></span>τοῦτο προδηλοῦσθαι μόνον, ὡς παρακοπτικόν τέ ἐστι καὶ
<span class="lb" data-page="18b.69" data-line="9" id="l18b.69.9"></span>ὀλέθριον αὐτῷ τὸ σημεῖον. ἡνίκα δ’ ἤδη παραφρονεῖ, σὺν
<span class="lb" data-page="18b.69" data-line="10" id="l18b.69.10"></span>τῷ πρίειν τοὺς ὀδόντας ὑπόγυον ἐνδείκνυται θάνατον. ἐδήλωσε
<span class="lb" data-page="18b.69" data-line="11" id="l18b.69.11"></span>δὲ τοῦτο σαφῶς αὐτὸς ἐν τῷ προσθεῖναι τὸ ἤδη. ὅτι
<span class="lb" data-page="18b.69" data-line="12" id="l18b.69.12"></span>μὲν γάρ ἐστι θανατῶδες τὸ σύμπτωμα καὶ κατὰ τὸν ἔμπροσθεν
<span class="lb" data-page="18b.69" data-line="13" id="l18b.69.13"></span>εἰρήκει λόγον. ἐν δὲ τῷ δευτέρῳ τό τε κάρτα καὶ
<span class="lb" data-page="18b.69" data-line="14" id="l18b.69.14"></span>τὸ ἤδη προσέθηκεν εἰπὼν, ὀλέθριον ἤδη κάρτα γίνεται,
<span class="lb" data-page="18b.69" data-line="15" id="l18b.69.15"></span>τουτέστι λίαν ὀλέθριον, ὅπερ ἐστὶν οὐκ εἰς μακρὰν, ἀλλὰ
<span class="lb" data-page="18b.69" data-line="16" id="l18b.69.16"></span>διὰ ταχέων τεθνήξεσθαι τὸν κάμνοντα.
</p>
<span class="lb rule" data-page="18b.69" data-line="17" id="l18b.69.17"></span>
          </article>

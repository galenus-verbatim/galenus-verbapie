<article xmlns="http://www.w3.org/1999/xhtml" id="urn:cts:greekLit:tlg0057.tlg099.1st1K-grc1:1.7">
<span class="pb page1" data-page="18b.26" id="p18b.26"></span>
<span class="milestone ed1page page1" data-n="5.121" data-unit="ed1page" id="ed1page.5.121"></span>
<span class="milestone ed2page page1" data-n="8.591" data-unit="ed2page" id="ed2page.8.591"></span>
<span class="lb head" data-page="18b.26" data-line="15" id="l18b.26.15"></span>
            <blockquote class="quote lemma">
<span class="lb" data-page="18b.26" data-line="16" id="l18b.26.16"></span>Ὀφθαλμοὶ κοῖλοι, κρόταφοι συμπεπτωκότες, ὦτα ψυχρὰ καὶ
<span class="lb" data-page="18b.26" data-line="17" id="l18b.26.17"></span>συνεσταλμένα καὶ οἱ λοβοὶ τῶν ὤτων ἀπεστραμμένοι καὶ
<span class="lb" data-page="18b.26" data-line="18" id="l18b.26.18"></span>τὸ δέρμα τὸ περὶ τὸ μέτωπον σκληρόν τε καὶ περιτεταμένον
<span class="pb" data-page="18b.27" id="p18b.27"></span>
<span class="lb" data-page="18b.27" data-line="1" id="l18b.27.1"></span>καὶ καρφαλέον ἐὸν καὶ τὸ χρῶμα τοῦ ξύμπαντος
<span class="lb" data-page="18b.27" data-line="2" id="l18b.27.2"></span>προσώπου χλωρόν τε ἢ καὶ μέλαν ἐὸν καὶ πέλιον ἢ
<span class="lb" data-page="18b.27" data-line="3" id="l18b.27.3"></span>μολυβδῶδες.
</blockquote>
<span class="lb rule" data-page="18b.27" data-line="4" id="l18b.27.4"></span>
            <p>
<span class="lb" data-page="18b.27" data-line="5" id="l18b.27.5"></span>Καὶ ταῦτα πάντα τὰ σημεῖα περὶ τὸ πρόσωπον γίνεται,
<span class="lb" data-page="18b.27" data-line="6" id="l18b.27.6"></span>κατά τε τὰς χρονίας νόσους καὶ τοὺς καμάτους καὶ
<span class="lb" data-page="18b.27" data-line="7" id="l18b.27.7"></span>τὰς λειποψυχίας καὶ πολὺ μᾶλλον ἔτι κατὰ τοὺς θανάτους.
<span class="lb" data-page="18b.27" data-line="8" id="l18b.27.8"></span>εὐεπιλόγιστον οὖν ἐστι τὰ ἀνόμοια τοῖς κατὰ φύσιν κακοῦ
<span class="lb" data-page="18b.27" data-line="9" id="l18b.27.9"></span>τινος εἶναι δηλωτικὰ, κειμένου γε τοῦ κατ’ ἀρχὰς εὐθέως
<span class="lb" data-page="18b.27" data-line="10" id="l18b.27.10"></span>ὁμολογουμένου, ὡς τὰ μὲν ἐναντιώτατα τοῖς κατὰ φύσιν
<span class="lb" data-page="18b.27" data-line="11" id="l18b.27.11"></span>ὀλέθρια, τὰ δὲ ὅμοια σωτήριά ἐστι σημεῖα. ταῦτα μὲν οὖν
<span class="lb" data-page="18b.27" data-line="12" id="l18b.27.12"></span>ἐπιλογιστικῶς ἡμῖν ὑπὲρ αὐτῶν εἰρήσθω. σκεψώμεθα δ’
<span class="lb" data-page="18b.27" data-line="13" id="l18b.27.13"></span>ἀκριβῶς ὑπὲρ ὅλης αὐτῶν τῆς φύσεως. γίνονται τοίνυν
<span class="lb" data-page="18b.27" data-line="14" id="l18b.27.14"></span>αἱ τοιαῦται διαθέσεις ἤτοι διά τινα αἰτίαν συντήκουσάν τε
<span class="lb" data-page="18b.27" data-line="15" id="l18b.27.15"></span>καὶ διαφθείρουσαν τὰ σαρκώδη μόρια τῶν ζώων ἢ δι’ ἀῤῥωστίαν
<span class="lb" data-page="18b.27" data-line="16" id="l18b.27.16"></span>τῆς ἐμφύτου θερμασίας μηκέτ’ ἀποτείνεσθαι δυναμένης
<span class="lb" data-page="18b.27" data-line="17" id="l18b.27.17"></span>αὐτῆς ἐπὶ τὰ πέρατα τοῦ σώματος, ἀλλ’ ἐν τοῖς
<span class="lb" data-page="18b.27" data-line="18" id="l18b.27.18"></span>σπλάγχνοις μόνοις ὀλίγης διασωζομένης. ἀκολουθεῖ δὲ τούτῳ
<span class="pb" data-page="18b.28" id="p18b.28"></span>
<span class="lb" data-page="18b.28" data-line="1" id="l18b.28.1"></span>δηλονότι καὶ τὸ μήθ’ αἵματος ἔτι μήτε πνεύματος ἐπιῤῥεῖν
<span class="lb" data-page="18b.28" data-line="2" id="l18b.28.2"></span>τοῖς ἄκροις τοῦ σώματος, ὅσον ἔμπροσθεν ἐπέῤῥει κατὰ
<span class="lb" data-page="18b.28" data-line="3" id="l18b.28.3"></span>φύσιν ἐχόντων. διὰ τοῦτ’ οὖν ἐν τῷ προσώπῳ φαίνεται
<span class="lb" data-page="18b.28" data-line="4" id="l18b.28.4"></span>μεγίστη σαφῶς ἡ τοῦ κατὰ φύσιν ἐξαλλαγή. παρακειμένων
<span class="lb" data-page="18b.28" data-line="5" id="l18b.28.5"></span>γὰρ ἀλλήλοις τῶν τε ὀστεΐνων μορίων καὶ τῶν ὑγροτέρων τε
<span class="lb" data-page="18b.28" data-line="6" id="l18b.28.6"></span>καὶ σαρκωδῶν, εἶτα τῶν μὲν ὀστεΐνων διὰ τὸ γεῶδες τῆς
<span class="lb" data-page="18b.28" data-line="7" id="l18b.28.7"></span>οὐσίας ὁμοίων διαμενόντων, τῶν δὲ ὑγροτέρων καὶ σαρκωδῶν
<span class="lb" data-page="18b.28" data-line="8" id="l18b.28.8"></span>συντήκεσθαί τε ῥᾳδίως δυναμένων καὶ συμπίπτειν εἰς
<span class="lb" data-page="18b.28" data-line="9" id="l18b.28.9"></span>ἑαυτὰ, διά τε τὴν ἔνδειαν τοῦ πνεύματος καὶ τοῦ αἵματος
<span class="lb" data-page="18b.28" data-line="10" id="l18b.28.10"></span>εὐφορωτάτη ἡ διάθεσις γίνεται. τῆς μὲν γὰρ ῥινὸς κατὰ
<span class="lb" data-page="18b.28" data-line="11" id="l18b.28.11"></span>τὰ καλούμενα πτερύγια μόνα σαρκοειδής ἐστιν ἡ οὐσία, τὸ
<span class="lb" data-page="18b.28" data-line="12" id="l18b.28.12"></span>δ’ ἄλλο πᾶν ὀστῶδες. εἰκότως οὖν ὅταν ἤτοι τετηκὸς ᾖ
<span class="lb" data-page="18b.28" data-line="13" id="l18b.28.13"></span>τὸ σαρκῶδες ἢ κενωθὲν συνιζήσῃ, τὸ πέρας αὐτῆς φαίνεται
<span class="lb" data-page="18b.28" data-line="14" id="l18b.28.14"></span>λεπτόν· οὕτω δὲ κἂν ψυχθῇ σφοδρῶς, ὃ δὴ τοῖς ἀποθνήσκουσιν
<span class="lb" data-page="18b.28" data-line="15" id="l18b.28.15"></span>ἤδη συμβαίνει. πιλουμένης γὰρ ἐν τῇ ψύξει τῆς
<span class="lb" data-page="18b.28" data-line="16" id="l18b.28.16"></span>οὐσίας τῶν σαρκωδῶν μορίων ἰσχνὴ κατ’ ἄκρας ἑαυτῆς εἰκότως
<span class="lb" data-page="18b.28" data-line="17" id="l18b.28.17"></span>γίνεται. καὶ μὴν οὐκ ἄλλην τινὰ ὀξεῖαν ὀνομάζομεν
<span class="lb" data-page="18b.28" data-line="18" id="l18b.28.18"></span>ῥῖνα πλὴν τῆς κατὰ τὸ πέρας ἰσχνῆς. οὕτως μὲν οὖν ἡ
<span class="pb" data-page="18b.29" id="p18b.29"></span>
<span class="lb" data-page="18b.29" data-line="1" id="l18b.29.1"></span>ῥὶς ὀξεῖα φαίνεται, κοῖλοι δὲ ὀφθαλμοὶ διὰ τὰς αὐτὰς αἰτίας.
<span class="lb" data-page="18b.29" data-line="2" id="l18b.29.2"></span>ἀλλ’ ὅσῳ τῆς ἄκρας ῥινός εἰσιν ὑγρότεροί τε καὶ
<span class="lb" data-page="18b.29" data-line="3" id="l18b.29.3"></span>μαλακώτεροι, τοσούτῳ θᾶττον κοιλαίνονται. <span class="milestone ed2page" data-n="8.592" data-unit="ed2page" id="ed2page.8.592"></span>ἀλλὰ
<span class="lb" data-page="18b.29" data-line="4" id="l18b.29.4"></span>καὶ πνεύματος ψυχικοῦ παμπόλλου μετέχουσι καὶ θερμασίας
<span class="lb" data-page="18b.29" data-line="5" id="l18b.29.5"></span>οὐκ ὀλίγης, ὧν ἀπολειπόντων αὐτοὺς εἰκότως συστέλλονται.
<span class="lb" data-page="18b.29" data-line="6" id="l18b.29.6"></span>τοῦτο δέ ἐστιν ὀφθαλμῶν κοιλότης. οὕτω δὲ καὶ οἱ κρόταφοι
<span class="lb" data-page="18b.29" data-line="7" id="l18b.29.7"></span>συμπίπτουσιν, ὅτι μόνοι τῆς ὅλης κεφαλῆς ἔχουσι
<span class="lb" data-page="18b.29" data-line="8" id="l18b.29.8"></span>μῦς, οὓς ὀνομάζουσι κροταφίτας.<span class="milestone ed1page" data-n="5.122" data-unit="ed1page" id="ed1page.5.122"></span> ἡ δ’ ὅλη πᾶσα
<span class="lb" data-page="18b.29" data-line="9" id="l18b.29.9"></span>κεφαλὴ παντάπασιν ἄσαρκός ἐστιν, ὦτα δὲ ψυχρὰ καὶ
<span class="lb" data-page="18b.29" data-line="10" id="l18b.29.10"></span>συνεσταλμένα, διότι χονδρώδη καὶ ἄσαρκα καὶ ὀλίγαιμά ἐστι.
<span class="lb" data-page="18b.29" data-line="11" id="l18b.29.11"></span>τάχιστα οὖν καταψύχεται παρεσκευασμένα πρὸς τὸ πάθος
<span class="lb" data-page="18b.29" data-line="12" id="l18b.29.12"></span>ὑπὸ τῆς οἰκείας φύσεως. διὰ τίνα δὲ αἰτίαν ἀποστρέφεσθαι
<span class="lb" data-page="18b.29" data-line="13" id="l18b.29.13"></span>συμβαίνει τοὺς λοβοὺς αὐτῶν; ἢ ὅτι μαλακωτέραν ἔχουσι
<span class="lb" data-page="18b.29" data-line="14" id="l18b.29.14"></span>τὴν οὐσίαν, οὐχ ὥσπερ τὸ ἄλλο σύμπαν, ὅπερ ἀκριβῶς λεπτὸς
<span class="lb" data-page="18b.29" data-line="15" id="l18b.29.15"></span>χόνδρος ἐστὶ, λεπτῷ δέρματι σκεπόμενος, ὥσθ’ ὑπὸ
<span class="lb" data-page="18b.29" data-line="16" id="l18b.29.16"></span>τῶν εἰρημένων ἔμπροσθεν αἰτίων οἱ λοβοὶ λεπτύνονταί τε
<span class="lb" data-page="18b.29" data-line="17" id="l18b.29.17"></span>καὶ συστρέφονται καὶ ξηραίνονται καὶ πήγνυνται. ταῦτα
<span class="pb" data-page="18b.30" id="p18b.30"></span>
<span class="lb" data-page="18b.30" data-line="1" id="l18b.30.1"></span>δὲ πάσχοντες ὀπίσω τείνονται μᾶλλον ἐπὶ τὰς ἀρχὰς τῶν
<span class="lb" data-page="18b.30" data-line="2" id="l18b.30.2"></span>τὴν αἴσθησιν αὐτοῖς παρεχόντων νεύρων. τὸ μὲν γὰρ σπᾶσθαι
<span class="lb" data-page="18b.30" data-line="3" id="l18b.30.3"></span>τοῖς ἱμαντώδεσιν ἅπασι ξηραινομένοις κοινόν. ἴδιον
<span class="lb" data-page="18b.30" data-line="4" id="l18b.30.4"></span>δ’ ἑκάστῳ τῶν ἐν τῷ σώματι μορίων ἐπ’ ἐκεῖνο τὸ μέρος
<span class="lb" data-page="18b.30" data-line="5" id="l18b.30.5"></span>διαστρέφεσθαί τε καὶ περισπᾶσθαι μᾶλλον, ἔνθα τῶν ἐμφυομένων
<span class="lb" data-page="18b.30" data-line="6" id="l18b.30.6"></span>αὐτῷ νεύρων ἐστὶν ἡ ἀρχή. θεάσασθαι γοῦν ἐστιν
<span class="lb" data-page="18b.30" data-line="7" id="l18b.30.7"></span>ἐναργῶς τοῦτο καὶ κατὰ τοὺς δακτύλους. ἐὰν μὲν ὁ ἔνδον
<span class="lb" data-page="18b.30" data-line="8" id="l18b.30.8"></span>τένων ὑπό τινος αἰτίου ταθῇ, καμπτομένους τοὺς δακτύλους
<span class="lb" data-page="18b.30" data-line="9" id="l18b.30.9"></span>σαφῶς ἐστιν ἰδεῖν, ἐὰν δὲ ὁ ἔξωθεν, ἐκτεινομένους. διὰ δὲ
<span class="lb" data-page="18b.30" data-line="10" id="l18b.30.10"></span>τήνδε τὴν αὐτὴν ξηρότητά τε καὶ πῆξιν ὅλον τὸ δέρμα τὸ
<span class="lb" data-page="18b.30" data-line="11" id="l18b.30.11"></span>περὶ τὸ πρόσωπον πᾶν σκληρόν τε φαίνεται καὶ περιτεταμένον,
<span class="lb" data-page="18b.30" data-line="12" id="l18b.30.12"></span>ἐναργέστερον δὲ ὁρᾶται τὸ πάθος αὐτοῦ κατὰ τὸ
<span class="lb" data-page="18b.30" data-line="13" id="l18b.30.13"></span>μέτωπον, ὅτι σαρκοειδὴς οὐσία λεπτὴ κατὰ τοῦτο τὸ μέρος
<span class="lb" data-page="18b.30" data-line="14" id="l18b.30.14"></span>ὑποβέβληται τῷ δέρματι. πάσχει δὲ ὑπὸ τῶν εἰρημένων
<span class="lb" data-page="18b.30" data-line="15" id="l18b.30.15"></span>αἰτίων ἡ σαρκώδης μᾶλλον φύσις τῆς δερματώδους. ἡ δὲ
<span class="lb" data-page="18b.30" data-line="16" id="l18b.30.16"></span>τῆς χροιᾶς μεταβολὴ μοχθηροτάτη μέν ἐστιν, ἡ ἐπὶ τὸ μέλαν,
<span class="lb" data-page="18b.30" data-line="17" id="l18b.30.17"></span>ὡς ἂν ἀποψυχομένου τοῦ αἵματος, ὥσπερ ὅταν ἐκτὸς
<span class="lb" data-page="18b.30" data-line="18" id="l18b.30.18"></span>ἐκχυθὲν θρομβωθῇ, μετριωτέρα δὲ ἡ ἐπὶ τὸ χλωρόν, εἰώθασι ﻿
<span class="pb" data-page="18b.31" id="p18b.31"></span>
<span class="lb" data-page="18b.31" data-line="1" id="l18b.31.1"></span>δὲ οὕτως ὀνομάζειν οἱ παλαιοὶ ποτὲ μὲν τὸ ὠχρὸν,
<span class="lb" data-page="18b.31" data-line="2" id="l18b.31.2"></span>ἐνίοτε δὲ ὡς οἱ πολλοὶ κράμβας τε καὶ θριδακίνας καλοῦσι
<span class="lb" data-page="18b.31" data-line="3" id="l18b.31.3"></span>χλωρὰς, ὅπερ χρῶμα μελάντερόν ἐστιν ἐρυθροῦ καὶ οἷον
<span class="lb" data-page="18b.31" data-line="4" id="l18b.31.4"></span>ἀρχή τις τοῦ μελαίνεσθαί τε καὶ πελιδνοῦσθαι ψύξεως ἐργαζομένης
<span class="lb" data-page="18b.31" data-line="5" id="l18b.31.5"></span>αὐτὸ, καθάπερ καὶ τὸ μέλαν, ὥστ’ εἰκότως καὶ
<span class="lb" data-page="18b.31" data-line="6" id="l18b.31.6"></span>τὸ πρόσωπον, ἐν ᾧ πάντ’ ἐστὶ τὰ προειρημένα, προσαγορεύεται
<span class="lb" data-page="18b.31" data-line="7" id="l18b.31.7"></span>νεκρῶδες. καὶ τοῦτο ἐν μὲν τοῖς κεχρονισμένοις νοσήμασι
<span class="lb" data-page="18b.31" data-line="8" id="l18b.31.8"></span>πολλάκις ὁρᾶται γιγνόμενον, ὀλιγάκις δ’ ἐν ἀρχῇ. διὸ
<span class="lb" data-page="18b.31" data-line="9" id="l18b.31.9"></span>καὶ κινδυνωδέστατόν ἐστιν, ὡς ἂν μηδὲ τὴν ἀπὸ τοῦ χρόνου
<span class="lb" data-page="18b.31" data-line="10" id="l18b.31.10"></span>πρόφασιν ἔχον. ἐπὶ μακρῷ μὲν γὰρ χρόνῳ συντακῆναί τε
<span class="lb" data-page="18b.31" data-line="11" id="l18b.31.11"></span>τὸ σῶμα καὶ ψύχεσθαι τῶν ἀκρωτηρίων τινὰ θαυμαστὸν
<span class="lb" data-page="18b.31" data-line="12" id="l18b.31.12"></span>οὐδέν. ἐν ἀρχῇ δὲ καὶ μάλιστ’ ἐν ὀξεῖ νοσήματι πάντως
<span class="lb" data-page="18b.31" data-line="13" id="l18b.31.13"></span>ὀλέθριον, εἰ μὴ διά τινα αἰτίαν ἑτέραν ᾖ τοῦτο γεγονὸς,
<span class="lb" data-page="18b.31" data-line="14" id="l18b.31.14"></span>ὁποῖαι δ’ εἰσὶν αἱ τοῦτο ποιεῖν δυνάμεναι κατὰ τὴν ἑξῆς
<span class="lb" data-page="18b.31" data-line="15" id="l18b.31.15"></span>ῥῆσιν αὐτὸς ἐδίδαξε. νυνὶ δὲ ὃ χρὴ προσθεῖναί με παραλελεῖφθαι
<span class="lb" data-page="18b.31" data-line="16" id="l18b.31.16"></span>δοκοῦν ὑπ’ αὐτοῦ πρότερον ἄκουσον. ὥσπερ γὰρ
<span class="lb" data-page="18b.31" data-line="17" id="l18b.31.17"></span>ἐν τοῖς χρονίοις νοσήμασι τοιοῦτον γίνεσθαι πρόσωπον οὐκ
<span class="pb" data-page="18b.32" id="p18b.32"></span>
<span class="lb" data-page="18b.32" data-line="1" id="l18b.32.1"></span>ἂν εἴη μεγάλως ὀλέθριον, οὕτως οὐδ’ ἐν ψυχρῷ χωρίῳ καὶ
<span class="lb" data-page="18b.32" data-line="2" id="l18b.32.2"></span>χειμῶνι καὶ καταστάσει ψυχρᾷ καὶ γεροντικῇ, καθάπερ ἐμάθομεν
<span class="lb" data-page="18b.32" data-line="3" id="l18b.32.3"></span>ἐν ἀφορισμοῖς, ὡς ἐν τῇσι νούσοισιν ἧσσον κινδυνεύουσιν
<span class="lb" data-page="18b.32" data-line="4" id="l18b.32.4"></span>οἷσιν ἂν οἰκείη τῆς φύσιος καὶ τῆς ἡλικίης καὶ
<span class="lb" data-page="18b.32" data-line="5" id="l18b.32.5"></span>τῆς ἕξιος καὶ τῆς ὥρης ἡ νοῦσος ᾖ μᾶλλον ἢ οἷσιν ἂν μὴ
<span class="lb" data-page="18b.32" data-line="6" id="l18b.32.6"></span>οἰκείη κατά τι τουτέων ᾖ.
</p>
<span class="lb rule" data-page="18b.32" data-line="7" id="l18b.32.7"></span>
          </article>

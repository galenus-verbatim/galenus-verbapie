<article xmlns="http://www.w3.org/1999/xhtml" id="urn:cts:greekLit:tlg0057.tlg099.1st1K-grc1:2.37">
<span class="pb page1" data-page="18b.163" id="p18b.163"></span>
<span class="milestone ed1page page1" data-n="5.142" data-unit="ed1page" id="ed1page.5.142"></span>
<span class="milestone ed2page page1" data-n="8.637" data-unit="ed2page" id="ed2page.8.637"></span>
<span class="lb head" data-page="18b.163" data-line="6" id="l18b.163.6"></span>
            <blockquote class="quote lemma">
<span class="lb" data-page="18b.163" data-line="7" id="l18b.163.7"></span>Μὴ ἐξαπατάτω δὲ σε ἤν τι ἡ κύστις νούσημα ἔχουσα τῶν
<span class="lb" data-page="18b.163" data-line="8" id="l18b.163.8"></span>οὔρων τοιαῦτα ἀποδιδῷ. οὐ γὰρ τοῦ ὅλου σώματος σημεῖόν
<span class="lb" data-page="18b.163" data-line="9" id="l18b.163.9"></span>ἐστιν, ἀλλ’ αὐτῆς καθ’ ἑωυτήν.
</blockquote>
<span class="lb rule" data-page="18b.163" data-line="10" id="l18b.163.10"></span>
            <p>
<span class="lb" data-page="18b.163" data-line="11" id="l18b.163.11"></span><span class="milestone ed2page" data-n="8.638" data-unit="ed2page" id="ed2page.8.638"></span>Κάλλιστα καὶ τοῦτο προσέγραψεν ἀναμιμνήσκων
<span class="lb" data-page="18b.163" data-line="12" id="l18b.163.12"></span>ἡμᾶς, ὃ τάχ’ ἂν ἐνίοτε παρελίπομεν ἐπὶ τῶν νοσούντων
<span class="lb" data-page="18b.163" data-line="13" id="l18b.163.13"></span>διορίσασθαι· καὶ χρὴ δηλονότι καὶ περὶ τῶν διαχωρουμένων
<span class="lb" data-page="18b.163" data-line="14" id="l18b.163.14"></span>κατὰ γαστέρα μεμνῆσθαι τοῦ νῦν εἰρημένου διορισμοῦ.
<span class="lb" data-page="18b.163" data-line="15" id="l18b.163.15"></span>κοινὸν μὲν γὰρ ἀμφοτέραις ταῖς ἐκκρίσεσιν τό τε
<span class="lb" data-page="18b.163" data-line="16" id="l18b.163.16"></span>τοῦ παντὸς σώματος ὑποδέχεσθαι τὰ περιττώματα ταῦτα
<span class="lb" data-page="18b.163" data-line="17" id="l18b.163.17"></span>καὶ τὸ τῶν μορίων ἐκείνων δι’ ὧν ἐκκρίνεται. συμβέβηκε
<span class="lb" data-page="18b.163" data-line="18" id="l18b.163.18"></span>δὲ κατὰ φύσιν ἐχόντων ἡμῶν τὰ μὲν τοῦ παντὸς σώματος
<span class="lb" data-page="18b.163" data-line="19" id="l18b.163.19"></span>ἐκκαθαίρεσθαι περιττώματα δι’ οὔρων, τὰ δὲ τῶν κατὰ γαστέρα
<span class="pb" data-page="18b.164" id="p18b.164"></span>
<span class="lb" data-page="18b.164" data-line="1" id="l18b.164.1"></span>συνεξέρχεσθαι τῇ κόπρῳ. παρὰ φύσιν δὲ ἐχόντων
<span class="lb" data-page="18b.164" data-line="2" id="l18b.164.2"></span>τοῖς μὲν οὔροις συνεκκρίνεσθαί τινα τῶν ἐν νεφροῖς καὶ
<span class="lb" data-page="18b.164" data-line="3" id="l18b.164.3"></span>κύστει νοσημάτων γνωρίσματα, τῇ δὲ κόπρῳ τοῦ παντὸς
<span class="lb" data-page="18b.164" data-line="4" id="l18b.164.4"></span>σώματος. οὐκ ὀλιγάκις γοῦν ἐπὶ τῶν οὐρησάντων πυώδη,
<span class="lb" data-page="18b.164" data-line="5" id="l18b.164.5"></span>ζήτησις ἐγένετο πόθεν ἥκει τὸ πῦον. οὕτω δὲ καὶ πεταλώδη
<span class="lb" data-page="18b.164" data-line="6" id="l18b.164.6"></span>ποτὲ οὐρηθέντα τὴν αὐτὴν ζήτησιν ἔχει. καὶ δριμέα
<span class="lb" data-page="18b.164" data-line="7" id="l18b.164.7"></span>δὲ καὶ δυσώδη καὶ χολώδη τὰ οὖρα πολλάκις μὲν ἐγένετο
<span class="lb" data-page="18b.164" data-line="8" id="l18b.164.8"></span>διὰ κύστιν τε καὶ νεφρούς· οὐκ ὀλιγάκις δὲ καὶ διὰ τὸ πᾶν
<span class="lb" data-page="18b.164" data-line="9" id="l18b.164.9"></span>σῶμα, τουτέστι τὴν ἐν ὅλῳ τῷ ζώῳ πεπτικὴν δύναμιν τῶν
<span class="lb" data-page="18b.164" data-line="10" id="l18b.164.10"></span>χυμῶν, ἥτις, ὡς ἐδείξαμεν, οἷον ἑστίαν καιομένην καὶ πηγὴν
<span class="lb" data-page="18b.164" data-line="11" id="l18b.164.11"></span>ἔχει τὸ ἧπαρ. ἐνίοτε δὲ καὶ ταύτης αὐτῆς μηδὲν πεπονθυΐας
<span class="lb" data-page="18b.164" data-line="12" id="l18b.164.12"></span>ἐκκαθαίρεται διὰ νεφρῶν καὶ κύστεως ὅλον τὸ ζῶον,
<span class="lb" data-page="18b.164" data-line="13" id="l18b.164.13"></span>ἢ μορίων τινῶν τῶν ἐν αὐτῷ τινα περιττώματα ταῖς φλεψὶν
<span class="lb" data-page="18b.164" data-line="14" id="l18b.164.14"></span>ἐμπίπτοντα ἐκκαθαιρομένου τοῦ αἵματος ὑπὸ τῶν νεφρῶν
<span class="lb" data-page="18b.164" data-line="15" id="l18b.164.15"></span>συνεκκρίνεται, καθότι καὶ ἀποστήματα πολλαχόθι
<span class="lb" data-page="18b.164" data-line="16" id="l18b.164.16"></span>γινόμενα δι’ οὔρων ἐκκρίνεται.
</p>
<span class="lb rule" data-page="18b.164" data-line="17" id="l18b.164.17"></span>
          </article>

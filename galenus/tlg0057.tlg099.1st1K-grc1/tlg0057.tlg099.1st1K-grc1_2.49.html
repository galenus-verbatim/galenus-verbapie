<article xmlns="http://www.w3.org/1999/xhtml" id="urn:cts:greekLit:tlg0057.tlg099.1st1K-grc1:2.49">
<span class="pb page1" data-page="18b.180" id="p18b.180"></span>
<span class="milestone ed1page page1" data-n="5.144" data-unit="ed1page" id="ed1page.5.144"></span>
<span class="milestone ed2page page1" data-n="8.643" data-unit="ed2page" id="ed2page.8.643"></span>
<span class="lb head" data-page="18b.180" data-line="1" id="l18b.180.1"></span>
            <blockquote class="quote lemma">
<span class="lb" data-page="18b.180" data-line="2" id="l18b.180.2"></span>Κορύζας δὲ καὶ πταρμοὺς ἐπὶ πᾶσι τοῖσι περὶ τὸν πνεύμονα
<span class="lb" data-page="18b.180" data-line="3" id="l18b.180.3"></span>νουσήμασι καὶ προγεγονέναι καὶ ἐπιγενέσθαι κακὸν,
<span class="lb" data-page="18b.180" data-line="4" id="l18b.180.4"></span>ἀλλ’ ἐν τοῖσιν ἄλλοισι νουσήμασι τοῖσι θανατωδεστάτοισιν
<span class="lb" data-page="18b.180" data-line="5" id="l18b.180.5"></span>οἱ πταρμοὶ λυσιτελοῦσι.
</blockquote>
<span class="lb rule" data-page="18b.180" data-line="6" id="l18b.180.6"></span>
            <p>
<span class="lb" data-page="18b.180" data-line="7" id="l18b.180.7"></span><span class="milestone ed1page" data-n="5.145" data-unit="ed1page" id="ed1page.5.145"></span>Τὸ διὰ τῶν ῥινῶν ἐκκρινόμενον ὑγρὸν λεπτὸν
<span class="lb" data-page="18b.180" data-line="8" id="l18b.180.8"></span>καὶ ἄπεπτον ὀνομάζειν εἰώθασι κόρυζαν πάντες οἱ παλαιοὶ
<span class="lb" data-page="18b.180" data-line="9" id="l18b.180.9"></span>ἰατροὶ, καθάπερ τὸ δι’ ὑπερώας τοιοῦτο κατάῤῥουν. καὶ
<span class="lb" data-page="18b.180" data-line="10" id="l18b.180.10"></span>θαυμάζω γε πῶς ὁ Ἱπποκράτης οὐ τοὺς κατάῤῥους, ἀλλὰ
<span class="lb" data-page="18b.180" data-line="11" id="l18b.180.11"></span>τοὺς πταρμοὺς ταῖς κορύζαις προσέθηκεν. αἱ μὲν οὖν κόρυζαι
<span class="lb" data-page="18b.180" data-line="12" id="l18b.180.12"></span>καθ’ ἕνα λόγον εἰσὶ μοχθηραὶ τοῖς τοιούτοις ἐπιγινόμεναι
<span class="lb" data-page="18b.180" data-line="13" id="l18b.180.13"></span>νοσήμασιν, οἱ κατάῤῥοι δὲ κατὰ δύο. καὶ λέλεκται
<span class="lb" data-page="18b.180" data-line="14" id="l18b.180.14"></span>πολλάκις ἡμῖν ἔμπροσθεν ἔνια μὲν μοχθηρὰ κατὰ
<span class="lb" data-page="18b.180" data-line="15" id="l18b.180.15"></span><span class="milestone ed2page" data-n="8.644" data-unit="ed2page" id="ed2page.8.644"></span>συμβεβηκὸς ἐν τοῖς κακοῖς ἀριθμεῖσθαι σημείοις, ἄλλα δ’
<span class="lb" data-page="18b.180" data-line="16" id="l18b.180.16"></span>ἄντικρυς· αὐτὸ δὴ τοῦτο μόνον εἶναι σημεῖα μοχθηρὰ, μηδὲν
<span class="lb" data-page="18b.180" data-line="17" id="l18b.180.17"></span>μὲν αὐτὰ κακὸν ἐργαζόμενα, δηλοῦντα δέ τινα χαλεπὴν
<span class="lb" data-page="18b.180" data-line="18" id="l18b.180.18"></span>διάθεσιν, ἐφ’ ᾗ γέγονεν. ἄλλα δὲ πρὸς τούτοις εἶναι τρίτα
<span class="pb" data-page="18b.181" id="p18b.181"></span>
<span class="lb" data-page="18b.181" data-line="1" id="l18b.181.1"></span>τὰ κατ’ ἄμφω μοχθηρὰ καὶ ὡς σημεῖα καὶ ὡς αἴτια· σημεῖα
<span class="lb" data-page="18b.181" data-line="2" id="l18b.181.2"></span>μὲν, ὅταν ὑπὸ χαλεπῶν γένηται διαθέσεων, αἴτια δὲ,
<span class="lb" data-page="18b.181" data-line="3" id="l18b.181.3"></span>ὅταν αὐτὰ πάλιν ἑτέρας ἐργάζηται μοχθηρὰς διαθέσεις.
<span class="lb" data-page="18b.181" data-line="4" id="l18b.181.4"></span>ἐπιγίνονται μὲν οὖν κατάῤῥοι καὶ κόρυζαι τοῖς περὶ τὸν
<span class="lb" data-page="18b.181" data-line="5" id="l18b.181.5"></span>πνεύμονα νοσήμασι, θερμοὺς ἀτμοὺς δεχομένης τῆς κεφαλῆς.
<span class="lb" data-page="18b.181" data-line="6" id="l18b.181.6"></span>ἀδικεῖται δὲ οὐχ ὑπ’ ἀμφοτέρων ὁ πνεύμων, ἀλλ’ ὑπὸ τῶν
<span class="lb" data-page="18b.181" data-line="7" id="l18b.181.7"></span>κατάῤῥων μόνων. ἔξω γὰρ ἐκκρίνεται τὸ διὰ τῶν ῥινῶν
<span class="lb" data-page="18b.181" data-line="8" id="l18b.181.8"></span>φερόμενον ἐν ταῖς κορύζαις, διὸ δὴ καὶ χείρους εἰσὶν οἱ
<span class="lb" data-page="18b.181" data-line="9" id="l18b.181.9"></span>κατάῤῥοι τῶν κορυζῶν. οὐκ οἶδ’ οὖν ὅπως ἐν τῷ προκειμένῳ
<span class="lb" data-page="18b.181" data-line="10" id="l18b.181.10"></span>λόγῳ παρελείφθησαν ὑπὸ τοῦ Ἱπποκράτους, εἰ μή τι
<span class="lb" data-page="18b.181" data-line="11" id="l18b.181.11"></span>ἄρα συνεπινοεῖν ἡμᾶς ἀξιοῖ ταῖς κορύζαις αὐτούς. ἴσως δὲ
<span class="lb" data-page="18b.181" data-line="12" id="l18b.181.12"></span>ἐν ἀρχῇ πρὸς τοῦ βιβλιογράφου παρελείφθησαν. μυρία γὰρ
<span class="lb" data-page="18b.181" data-line="13" id="l18b.181.13"></span>ὁρῶ καὶ νῦν γινόμενα τοιαῦτα. κορύζας μὲν οὖν καὶ κατάῤῥους
<span class="lb" data-page="18b.181" data-line="14" id="l18b.181.14"></span>ἀεὶ χρὴ νομίζειν οὐκ ἀγαθὰ σημεῖα, προγινομένους
<span class="lb" data-page="18b.181" data-line="15" id="l18b.181.15"></span>μὲν ὡς ἂν πληροῦντας τὸν πνεύμονα κακοχυμίας, προήκοντος
<span class="lb" data-page="18b.181" data-line="16" id="l18b.181.16"></span>δὲ τοῦ νοσήματος ἐπιφαινομένους, ὡς ἂν τήν τε τοῦ
<span class="lb" data-page="18b.181" data-line="17" id="l18b.181.17"></span>πνεύμονος διάθεσιν ἐνδεικνυμένους μεγάλην, ὑπ’ αὐτῆς τε
<span class="lb" data-page="18b.181" data-line="18" id="l18b.181.18"></span>τὴν κεφαλὴν βεβλάφθαι σημαίνοντας. οἵ γε μὴν πταρμοὶ
<span class="pb" data-page="18b.182" id="p18b.182"></span>
<span class="lb" data-page="18b.182" data-line="1" id="l18b.182.1"></span>ταῖς κορύζαις ἕπονται τὰ πολλὰ, καὶ μὲν δὴ καὶ σείοντες
<span class="lb" data-page="18b.182" data-line="2" id="l18b.182.2"></span>σφοδρῶς ὅλον τὸν θώρακα λυμαίνονταί τι καὶ τὸν πνεύμονα.
<span class="lb" data-page="18b.182" data-line="3" id="l18b.182.3"></span>ἐν μέντοι τοῖς ἄλλοις νοσήμασιν οὐ συνεισβάλλοντες
<span class="lb" data-page="18b.182" data-line="4" id="l18b.182.4"></span>οὐδέποτε, καθάπερ οὐδ’ ἄλλο οὐδὲν σύμπτωμα, προήκουσι
<span class="lb" data-page="18b.182" data-line="5" id="l18b.182.5"></span>δὲ ἐπιφαινόμενοι, σωτηρίαν σημαίνουσι, κἂν θανατώδης ὅσον
<span class="lb" data-page="18b.182" data-line="6" id="l18b.182.6"></span>ἐπὶ τοῖς ἄλλοις σημείοις ἡ νόσος ὑπάρχῃ. πέψεώς τε γάρ
<span class="lb" data-page="18b.182" data-line="7" id="l18b.182.7"></span>εἰσι γνωρίσματα καὶ ῥώμης τῆς κατὰ τὸν ἐγκέφαλον ἀποκριτικῆς
<span class="lb" data-page="18b.182" data-line="8" id="l18b.182.8"></span>δυνάμεως, ὑφ’ ἧς εἰς τὴν ῥῖνα τῶν φυσωδῶν πνευμάτων
<span class="lb" data-page="18b.182" data-line="9" id="l18b.182.9"></span>ἐκκρινομένων ἅμα τισὶν ὑγρότησιν, ἐνίοτε μὲν αἰσθηταῖς
<span class="lb" data-page="18b.182" data-line="10" id="l18b.182.10"></span>τε καὶ σαφέσιν, ἐνίοτε δὲ ἀμυδραῖς τε καὶ δυσοράτοις
<span class="lb" data-page="18b.182" data-line="11" id="l18b.182.11"></span>οἱ πταρμοὶ γίνονται.
</p>
<span class="lb rule" data-page="18b.182" data-line="12" id="l18b.182.12"></span>
          </article>

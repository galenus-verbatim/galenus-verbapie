<article xmlns="http://www.w3.org/1999/xhtml" id="urn:cts:greekLit:tlg0057.tlg099.1st1K-grc1:2.57">
<span class="pb page1" data-page="18b.195" id="p18b.195"></span>
<span class="milestone ed1page page1" data-n="5.147" data-unit="ed1page" id="ed1page.5.147"></span>
<span class="milestone ed2page page1" data-n="8.648" data-unit="ed2page" id="ed2page.8.648"></span>
<span class="lb head" data-page="18b.195" data-line="13" id="l18b.195.13"></span>
            <blockquote class="quote lemma">
<span class="lb" data-page="18b.195" data-line="14" id="l18b.195.14"></span><span class="milestone ed2page" data-n="8.649" data-unit="ed2page" id="ed2page.8.649"></span>Αἱ δ’ ἄλλαι ἐκπυήσιες ῥήγνυνται αἱ πλεῖσται, αἱ
<span class="lb" data-page="18b.195" data-line="15" id="l18b.195.15"></span>μὲν εἰκοσταῖαι, αἱ δὲ τριηκοσταῖαι, αἱ δὲ τεσσαρακονθήμεροι,
<span class="lb" data-page="18b.195" data-line="16" id="l18b.195.16"></span>αἱ δὲ πρὸς τὰς ἑξήκοντα ἡμέρας ἀφικνέονται.
</blockquote>
<span class="lb rule" data-page="18b.195" data-line="17" id="l18b.195.17"></span>
            <span class="pb" data-page="18b.196" id="p18b.196"></span>
            <p>
<span class="lb" data-page="18b.196" data-line="1" id="l18b.196.1"></span>Ἀσαφές ἐστιν ὁποίας ἄλλας λέγει. δυνατὸν μὲν γάρ
<span class="lb" data-page="18b.196" data-line="2" id="l18b.196.2"></span>ἐστι καὶ περὶ τῶν ἐν ἑτέροις μέρεσι γινομένων ἐκπυήσεων
<span class="lb" data-page="18b.196" data-line="3" id="l18b.196.3"></span>τὸν λόγον αὐτὸν ποιεῖσθαι, καταλιπόντα θώρακα καὶ πνεύμονα,
<span class="lb" data-page="18b.196" data-line="4" id="l18b.196.4"></span>περὶ ὧν ἄχρι δεῦρο διείλεκται, δυνατὸν δὲ καὶ περὶ
<span class="lb" data-page="18b.196" data-line="5" id="l18b.196.5"></span>τῶν ἐν αὐτοῖς μὲν τοῖς ὀργάνοις, ἀλλ’ οὐχ ὁμοίων ἐκπυήσεων
<span class="lb" data-page="18b.196" data-line="6" id="l18b.196.6"></span>ταῖς προειρημέναις, ἐνδέχεται δὲ καὶ περὶ ἀμφοτέρων.
<span class="lb" data-page="18b.196" data-line="7" id="l18b.196.7"></span>ἐπεὶ δὲ οὐχ ὁμοίων ταῖς προειρημέναις εἶπον, ἐξηγήσασθαι
<span class="lb" data-page="18b.196" data-line="8" id="l18b.196.8"></span>χρὴ τοῦτο. φημὶ γὰρ οὐ περὶ πασῶν ἐκπυήσεων αὐτὸν,
<span class="lb" data-page="18b.196" data-line="9" id="l18b.196.9"></span>ἀλλὰ τῶν, ὡς αὐτὸς εἶπε, χολῶδες ἐχουσῶν τι μεμιγμένον,
<span class="lb" data-page="18b.196" data-line="10" id="l18b.196.10"></span>ἄχρι δεῦρο ποιεῖσθαι τὴν διδασκαλίαν, οὐδὲ τούτων ἁπασῶν,
<span class="lb" data-page="18b.196" data-line="11" id="l18b.196.11"></span>ἀλλ’ ὅσαι κατὰ τὴν ἑβδόμην ἡμέραν ἐῤῥάγησαν. ἔστι
<span class="lb" data-page="18b.196" data-line="12" id="l18b.196.12"></span>δὲ τοῦτο σπάνιον. αἱ πλεῖσται γὰρ εἰκοσταῖαι ῥήγνυνται,
<span class="lb" data-page="18b.196" data-line="13" id="l18b.196.13"></span>τινὲς δὲ καὶ μέχρι πλείονος ἀφικνοῦνται χρόνου, περὶ ὧν
<span class="lb" data-page="18b.196" data-line="14" id="l18b.196.14"></span>νῦν διέρχεται. διαφοραὶ δὲ πασῶν εἰσι δύο κοιναὶ, δι’ ἃς
<span class="lb" data-page="18b.196" data-line="15" id="l18b.196.15"></span>καὶ τῷ χρόνῳ παραλλάττουσιν ἀλλήλων, ἔκ τε τοῦ πάσχοντος
<span class="lb" data-page="18b.196" data-line="16" id="l18b.196.16"></span>μορίου καὶ τοῦ πλεονάζοντος χυμοῦ. τὰ μὲν γὰρ θερμότερα
<span class="lb" data-page="18b.196" data-line="17" id="l18b.196.17"></span>καὶ μαλακώτερα μόρια θᾶττον ἐκπυΐσκεται, τὰ ψυχρότερα
<span class="lb" data-page="18b.196" data-line="18" id="l18b.196.18"></span>δὲ καὶ σκληρότερα βραδύτερον. οὕτω δὲ καὶ τῶν
<span class="pb" data-page="18b.197" id="p18b.197"></span>
<span class="lb" data-page="18b.197" data-line="1" id="l18b.197.1"></span>χυμῶν οἱ μὲν θερμότεροι θᾶττον, οἱ δὲ ψυχρότεροι βραδύτερον.
<span class="lb" data-page="18b.197" data-line="2" id="l18b.197.2"></span>αὗται μὲν αἱ κατὰ τὴν τοῦ πράγματος οὐσίαν εἰσὶ
<span class="lb" data-page="18b.197" data-line="3" id="l18b.197.3"></span>διαφοραὶ, προσέρχονται δὲ ἔξωθεν αἱ παρὰ τὴν ἡλικίαν τε
<span class="lb" data-page="18b.197" data-line="4" id="l18b.197.4"></span>καὶ τὴν φύσιν, ὥραν τε καὶ χώραν καὶ κατάστασιν, ἔτι δὲ
<span class="lb" data-page="18b.197" data-line="5" id="l18b.197.5"></span>καὶ δύναμιν τοῦ κάμνοντος. ἐν ἁπάσαις δ’ αὐταῖς οἱ μὲν
<span class="lb" data-page="18b.197" data-line="6" id="l18b.197.6"></span>θερμότεροι χυμοὶ θᾶττον, οἱ δὲ ψυχρότεροι βραδύτερον
<span class="lb" data-page="18b.197" data-line="7" id="l18b.197.7"></span>ἐκπυΐσκονται. ταῦτα μὲν οὖν κοινῇ περὶ πασῶν ἐκπυήσεων
<span class="lb" data-page="18b.197" data-line="8" id="l18b.197.8"></span>ἐπίστασθαι καλόν. ἐμοὶ δὲ δοκεῖ νῦν ἔτι περὶ τῶν κατὰ
<span class="lb" data-page="18b.197" data-line="9" id="l18b.197.9"></span>τὸν θώρακα καὶ τὸν πνεύμονα διέρχεσθαι.
</p>
<span class="lb rule" data-page="18b.197" data-line="10" id="l18b.197.10"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg099.1st1K-grc1:2.58">
<span class="pb page1" data-page="18b.197" id="p18b.197"></span>
<span class="milestone ed1page page1" data-n="5.147" data-unit="ed1page" id="ed1page.5.147"></span>
<span class="milestone ed2page page1" data-n="8.649" data-unit="ed2page" id="ed2page.8.649"></span>
<span class="lb head" data-page="18b.197" data-line="11" id="l18b.197.11"></span>
            <blockquote class="quote lemma">
<span class="lb" data-page="18b.197" data-line="12" id="l18b.197.12"></span>Ἐπισκέπτεσθαι δὲ χρὴ τὴν ἀρχὴν τοῦ ἐμπυήματος ἔσεσθαι
<span class="lb" data-page="18b.197" data-line="13" id="l18b.197.13"></span>λογιζόμενος ἀπὸ τῆς ἡμέρης ἧς ὁ πρῶτον ἄνθρωπος ἐπύρεξεν,
<span class="lb" data-page="18b.197" data-line="14" id="l18b.197.14"></span>εἴ ποτε αὐτὸν πρῶτον ῥῖγος ἔλαβε καὶ εἰ φαίη ἀντὶ
<span class="lb" data-page="18b.197" data-line="15" id="l18b.197.15"></span>τῆς ὀδύνης βάρος αὐτῷ γεγενῆσθαι ἐν τῷ τόπῳ ἐν ᾧ ἤλγεε.
<span class="lb" data-page="18b.197" data-line="16" id="l18b.197.16"></span>ταῦτα γὰρ ἐν ἀρχῇσι γίνεται τῶν ἐμπυημάτων. ἐξ
<span class="lb" data-page="18b.197" data-line="17" id="l18b.197.17"></span>οὖν τουτέων τῶν χρόνων τὴν ῥῆξιν χρὴ προσδέχεσθαι τῶν
<span class="lb" data-page="18b.197" data-line="18" id="l18b.197.18"></span>ἐμπυημάτων ἔσεσθαι ἐς τοὺς χρόνους τοὺς προειρημένους.
</blockquote>
<span class="lb rule" data-page="18b.197" data-line="19" id="l18b.197.19"></span>
            <span class="pb" data-page="18b.198" id="p18b.198"></span>
            <p>
<span class="lb" data-page="18b.198" data-line="1" id="l18b.198.1"></span>Ἕν τι τῶν ὁμολογουμένων ἐστὶν ἅπασι σχεδὸν τοῖς ἰατροῖς,
<span class="lb" data-page="18b.198" data-line="2" id="l18b.198.2"></span>ἐπειδὴ καὶ φαίνεται σαφῶς, ὡς ὅταν αἱ κατὰ τὰ
<span class="lb" data-page="18b.198" data-line="3" id="l18b.198.3"></span>κύρια μέρη φλεγμοναὶ μὴ διαφορηθῶσιν ὑπὸ τῶν βοηθημάτων,
<span class="lb" data-page="18b.198" data-line="4" id="l18b.198.4"></span>ἀλλ’ ἐκπυΐσκωνται, ῥῖγος γενέσθαι τηνικαῦτα καὶ
<span class="lb" data-page="18b.198" data-line="5" id="l18b.198.5"></span>πυρετὸν ἐπ’ αὐτῷ. δέδεικται δὲ ἐν τοῖς περὶ ῥίγους λόγοις
<span class="lb" data-page="18b.198" data-line="6" id="l18b.198.6"></span>ὡς ἡ δριμύτης τοῦ γενομένου πύου δάκνουσα καὶ διαβιβρώσκουσα
<span class="lb" data-page="18b.198" data-line="7" id="l18b.198.7"></span>τὰ παρακείμενα σώματα ῥῖγος ἐργάζεται παραπλησίως
<span class="lb" data-page="18b.198" data-line="8" id="l18b.198.8"></span>τοῖς δριμέσι φαρμάκοις. ὧν ἐνίοτε προσενεχθέντων
<span class="lb" data-page="18b.198" data-line="9" id="l18b.198.9"></span>ἕλκεσι κακοήθεσιν ἤ τινι σηπεδονώδει διαθέσει ῥιγῶσαί τε
<span class="lb" data-page="18b.198" data-line="10" id="l18b.198.10"></span><span class="milestone ed2page" data-n="8.650" data-unit="ed2page" id="ed2page.8.650"></span>καὶ πυρέξαι συνέπεσεν. ἀκολουθεῖ δὲ τῷ τοιούτῳ
<span class="lb" data-page="18b.198" data-line="11" id="l18b.198.11"></span>ῥίγει πυρετός. ἀμέλει καὶ ὁ Ἱπποκράτης ἀμφοτέρων ἐμνημόνευσε
<span class="lb" data-page="18b.198" data-line="12" id="l18b.198.12"></span>καὶ προτέρου γε τοῦ πυρετοῦ, λέγων, ἀπὸ τῆς ἡμέρης
<span class="lb" data-page="18b.198" data-line="13" id="l18b.198.13"></span>ἧς τὸ πρῶτον ὁ ἄνθρωπος ἐπύρεξεν, οὐκ ἐκείνην ἑρμηνεύων
<span class="lb" data-page="18b.198" data-line="14" id="l18b.198.14"></span>τὴν ἡμέραν, ἥτις ὅλου τοῦ νοσήματος ἐγένετο πρώτη,
<span class="lb" data-page="18b.198" data-line="15" id="l18b.198.15"></span>ἀλλὰ καθ’ <span class="milestone ed1page" data-n="5.148" data-unit="ed1page" id="ed1page.5.148"></span>ἣν τὸ ῥῖγος ἅμα τῷ πυρετῷ συνέπεσεν,
<span class="lb" data-page="18b.198" data-line="16" id="l18b.198.16"></span>ἐναργῶς σφοδροτέρῳ δηλονότι τοῦ πρόσθεν ὄντος γινομένῳ.
<span class="lb" data-page="18b.198" data-line="17" id="l18b.198.17"></span>ἀλλὰ καὶ βάρους αἴσθησις γίνεται τηνικαῦτα τοῖς κάμνουσι
<span class="lb" data-page="18b.198" data-line="18" id="l18b.198.18"></span>τοῦ κατὰ πολλὰ καὶ σμικρὰ μόρια παρεσπαρμένου τοῖς φλεγμαίνουσι
<span class="pb" data-page="18b.199" id="p18b.199"></span>
<span class="lb" data-page="18b.199" data-line="1" id="l18b.199.1"></span>σώμασι χυμοῦ μετὰ τὴν εἰς πῦον μεταβολὴν
<span class="lb" data-page="18b.199" data-line="2" id="l18b.199.2"></span>ἀθροιζομένου, πρός τινα μίαν χώραν κενὴν συνεχῆ τῷ
<span class="lb" data-page="18b.199" data-line="3" id="l18b.199.3"></span>φλεγμαίνοντι παντί. ἐκ τούτων οὖν, φησὶ, τῶν χρόνων ἐν
<span class="lb" data-page="18b.199" data-line="4" id="l18b.199.4"></span>οἷς ταῦτα πρῶτον ἐγένετο, προσδέχεσθαι χρὴ τὰ μὲν εἰκοσταῖα,
<span class="lb" data-page="18b.199" data-line="5" id="l18b.199.5"></span>τὰ δὲ τριακοσταῖα, τὰ δὲ τεσσαρακοσταῖα, τὰ δὲ
<span class="lb" data-page="18b.199" data-line="6" id="l18b.199.6"></span>ἑξηκοσταῖα ῥήγνυσθαι τῶν ἐμπυημάτων. ἃ δ’ εἶπε γνωρίσματα
<span class="lb" data-page="18b.199" data-line="7" id="l18b.199.7"></span>τρία τὸν ἀριθμόν ἐστι, βάρος καὶ ῥῖγος καὶ πυρετὸς
<span class="lb" data-page="18b.199" data-line="8" id="l18b.199.8"></span>τοῦ πρόσθεν, ὡς ἔφην, σφοδρότερος πολλῷ.
</p>
<span class="lb rule" data-page="18b.199" data-line="9" id="l18b.199.9"></span>
          </article>

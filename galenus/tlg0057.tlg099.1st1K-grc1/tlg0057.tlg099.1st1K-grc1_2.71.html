<article xmlns="http://www.w3.org/1999/xhtml" id="urn:cts:greekLit:tlg0057.tlg099.1st1K-grc1:2.71">
<span class="pb page1" data-page="18b.224" id="p18b.224"></span>
<span class="milestone ed1page page1" data-n="5.152" data-unit="ed1page" id="ed1page.5.152"></span>
<span class="milestone ed2page page1" data-n="8.659" data-unit="ed2page" id="ed2page.8.659"></span>
<span class="lb head" data-page="18b.224" data-line="4" id="l18b.224.4"></span>
            <blockquote class="quote lemma">
<span class="lb" data-page="18b.224" data-line="5" id="l18b.224.5"></span>Κύστιες δὲ σκληραί τε καὶ ἐπώδυνοι δειναὶ μὲν παντελῶς
<span class="lb" data-page="18b.224" data-line="6" id="l18b.224.6"></span>καὶ ὀλέθριοι, ὀλεθριώταται δὲ ὁκόσαι ξὺν πυρετῷ συνεχεῖ
<span class="lb" data-page="18b.224" data-line="7" id="l18b.224.7"></span>γίνονται. καὶ γὰρ οἱ ἀπ’ αὐτέων τῶν κύστεων πόνοι
<span class="lb" data-page="18b.224" data-line="8" id="l18b.224.8"></span>ἱκανοὶ ἀποκτεῖναι. καὶ αἱ κοιλίαι οὐ διαχωρέουσιν ἐπὶ
<span class="lb" data-page="18b.224" data-line="9" id="l18b.224.9"></span>τῶν τοιούτων καὶ ἐν τουτέῳ χρόνῳ εἰ μὴ σκληρόν τι καὶ
<span class="lb" data-page="18b.224" data-line="10" id="l18b.224.10"></span>πρὸς ἀνάγκην.
</blockquote>
<span class="lb rule" data-page="18b.224" data-line="11" id="l18b.224.11"></span>
            <p>
<span class="lb" data-page="18b.224" data-line="12" id="l18b.224.12"></span>Εἴρηταί μοι πολλάκις ὡς τὸ τῆς φλεγμονῆς ὄνομα κατὰ
<span class="lb" data-page="18b.224" data-line="13" id="l18b.224.13"></span>τῆς φλογώσεως ὁ Ἱπποκράτης ἐπιφέρει, λόγῳ δηλῶν ἣν ὁ
<span class="lb" data-page="18b.224" data-line="14" id="l18b.224.14"></span>Ἐρασίστρατός τε καὶ οἱ μετ’ αὐτὸν ὀνομάζουσι μιᾷ προσηγορίᾳ
<span class="lb" data-page="18b.224" data-line="15" id="l18b.224.15"></span>φλεγμονὴν, ὥσπερ ἀμέλει καὶ νῦν εἶπε, κύστιες δὲ
<span class="lb" data-page="18b.224" data-line="16" id="l18b.224.16"></span>σκληραὶ καὶ ἐπώδυνοι. διὰ τί δὲ τὰς τοιαύτας ἔφη χαλεπὰς
<span class="lb" data-page="18b.224" data-line="17" id="l18b.224.17"></span>εἶναι διαθέσεις καὶ μάλισθ’ ὅταν ὁ πυρετὸς ὀξὺς ᾖ,
<span class="lb" data-page="18b.224" data-line="18" id="l18b.224.18"></span>σαφῶς αὐτὸς ἐδήλωσε τό τε μέγεθος αἰτιασάμενος τῶν πόνων
<span class="pb" data-page="18b.225" id="p18b.225"></span>
<span class="lb" data-page="18b.225" data-line="1" id="l18b.225.1"></span>καὶ τὴν τῶν διαχωρημάτων καὶ τῶν οὔρων ἐπίσχεσιν.
<span class="lb" data-page="18b.225" data-line="2" id="l18b.225.2"></span>ἐπέχεται δὲ διὰ τὴν στενοχωρίαν τοῦ ἀπευθυσμένου καὶ τὴν
<span class="lb" data-page="18b.225" data-line="3" id="l18b.225.3"></span>ὀδύνην τῆς κύστεως. ἀφίστανται γὰρ οἱ κάμνοντες τῆς ἐνεργείας,
<span class="lb" data-page="18b.225" data-line="4" id="l18b.225.4"></span>ὅταν εὐθέως ἀρχομένης αὐτῆς ὀδυνᾶσθαι συμβῇ, καὶ
<span class="lb" data-page="18b.225" data-line="5" id="l18b.225.5"></span>τοῦτο κοινὸν ἁπάντων τῶν πόνων ἐστί. τό γε μὴν ὀδυνᾶσθαι
<span class="lb" data-page="18b.225" data-line="6" id="l18b.225.6"></span>ποτὲ μὲν αὐτῶν τῶν ἐνεργούντων ὀργάνων φλεγμαινόντων,
<span class="lb" data-page="18b.225" data-line="7" id="l18b.225.7"></span>ἐνίοτε δὲ τῶν συνεχῶν αὐτοῖς γίνεται. οὕτω γοῦν
<span class="lb" data-page="18b.225" data-line="8" id="l18b.225.8"></span>ἀναπνέοντες ἀλγοῦσιν ἐπὶ φλεγμονῇ σπληνὸς ἢ γαστρὸς ἢ
<span class="lb" data-page="18b.225" data-line="9" id="l18b.225.9"></span>ἥπατός τε καὶ τῶν ἐν ὑποχονδρίῳ μυῶν, καὶ διὰ τοῦτο
<span class="lb" data-page="18b.225" data-line="10" id="l18b.225.10"></span>ἀναγκάζονται δυσπνοεῖν εἴδει δυσπνοίας ἐκείνῳ, καθ’ ὃ μικρὸν
<span class="lb" data-page="18b.225" data-line="11" id="l18b.225.11"></span>καὶ πυκνὸν γίνεται τὸ πνεῦμα. εἴρηται δὲ καὶ ταύτης
<span class="lb" data-page="18b.225" data-line="12" id="l18b.225.12"></span>τῆς δυσπνοίας, ἀλλὰ καὶ τῶν ἄλλων ἁπασῶν ἑκάστης ἡ αἰτία
<span class="lb" data-page="18b.225" data-line="13" id="l18b.225.13"></span>κατὰ τὸ περὶ τῆς δυσπνοίας πρῶτον.
</p>
<span class="lb rule" data-page="18b.225" data-line="14" id="l18b.225.14"></span>
          </article>

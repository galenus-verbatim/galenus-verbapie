<article xmlns="http://www.w3.org/1999/xhtml" id="urn:cts:greekLit:tlg0057.tlg099.1st1K-grc1:3.11">
<span class="pb page1" data-page="18b.258" id="p18b.258"></span>
<span class="milestone ed1page page1" data-n="5.157" data-unit="ed1page" id="ed1page.5.157"></span>
<span class="milestone ed2page page1" data-n="8.670" data-unit="ed2page" id="ed2page.8.670"></span>
<span class="lb head" data-page="18b.258" data-line="16" id="l18b.258.16"></span>
            <blockquote class="quote lemma">
<span class="lb" data-page="18b.258" data-line="17" id="l18b.258.17"></span><span class="milestone ed2page" data-n="8.671" data-unit="ed2page" id="ed2page.8.671"></span>Κεφαλῆς δὲ ὀδύναι ἰσχυραί τε καὶ ξυνεχέες ξὺν πυρετῷ
<span class="lb" data-page="18b.258" data-line="18" id="l18b.258.18"></span>ἢν μέν τι τῶν θανατωδέων σημείων προσγίγνοιτο, ὀλέθριον ﻿
<span class="pb" data-page="18b.259" id="p18b.259"></span>
<span class="lb" data-page="18b.259" data-line="1" id="l18b.259.1"></span>κάρτα· εἰ δὲ ἄτερ τῶν τοιούτων σημείων ἡ ὀδύνη ὑπερβάλλοι
<span class="lb" data-page="18b.259" data-line="2" id="l18b.259.2"></span>εἴκοσιν ἡμέρας, ὅ τε πυρετὸς ἔχοι, ὑποσκέπτεσθαι
<span class="lb" data-page="18b.259" data-line="3" id="l18b.259.3"></span>χρὴ αἵματος ῥῆξιν διὰ ῥινῶν ἢ ἄλλην τινὰ ἀπόστασιν ἐς
<span class="lb" data-page="18b.259" data-line="4" id="l18b.259.4"></span>τὰ κάτω χωρία. ἔστ’ ἂν δὲ καὶ ἡ ὀδύνη ᾖ νεαρὰ, προσδέχεσθαι
<span class="lb" data-page="18b.259" data-line="5" id="l18b.259.5"></span>χρὴ ὡσαύτως αἵματος ῥῆξιν διὰ ῥινῶν ἢ ἐκπύησιν,
<span class="lb" data-page="18b.259" data-line="6" id="l18b.259.6"></span>ἄλλως τε κἂν ὀδύνη περὶ τοὺς κροτάφους τε καὶ
<span class="lb" data-page="18b.259" data-line="7" id="l18b.259.7"></span>τὸ μέτωπον ᾖ.
</blockquote>
<span class="lb rule" data-page="18b.259" data-line="8" id="l18b.259.8"></span>
            <p>
<span class="lb" data-page="18b.259" data-line="9" id="l18b.259.9"></span>Ἀτακτότερον ἡρμήνευται χρησιμώτατον εἰς πρόγνωσιν
<span class="lb" data-page="18b.259" data-line="10" id="l18b.259.10"></span>ὂν πρᾶγμα. κατὰ τάξιν δ’ ἂν οὕτως ῥηθείη. κεφαλῆς δὲ
<span class="lb" data-page="18b.259" data-line="11" id="l18b.259.11"></span>ὀδύναι ἰσχυραί τε καὶ συνεχεῖς σὺν πυρετῷ εἰ μέν τι τῶν
<span class="lb" data-page="18b.259" data-line="12" id="l18b.259.12"></span>θανατωδῶν σημείων προσγένηται, τελέως ὀλέθριον· εἰ δ’ ἐξ
<span class="lb" data-page="18b.259" data-line="13" id="l18b.259.13"></span>ὧν ἔμαθες ἐλπίζοις τι περὶ τοῦ νοσοῦντος ὡς σωθησομένου,
<span class="lb" data-page="18b.259" data-line="14" id="l18b.259.14"></span>κατ’ ἀρχὰς μὲν ἄχρι τῆς ἑβδόμης ἡμέρας αἱμοῤῥαγίαν
<span class="lb" data-page="18b.259" data-line="15" id="l18b.259.15"></span>διὰ ῥινῶν προσδέχου, προελθόντος δὲ τοῦ χρόνου καὶ τοῦτο
<span class="lb" data-page="18b.259" data-line="16" id="l18b.259.16"></span>μὲν ἔτι. πῦον δ’ ἂν ἔλθῃ διὰ ῥινῶν ἢ δι’ ὤτων ἐπὶ σωτηρίᾳ
<span class="lb" data-page="18b.259" data-line="17" id="l18b.259.17"></span>τοῦ κάμνοντος. εἰ δὲ ἄχρι τῶν εἴκοσι ἡμερῶν ἐκταθείη
<span class="pb" data-page="18b.260" id="p18b.260"></span>
<span class="lb" data-page="18b.260" data-line="1" id="l18b.260.1"></span>τὸ σύμπτωμα τῆς κεφαλαλγίας, ἔτι καὶ τότε τὴν αἱμοῤῥαγίαν
<span class="lb" data-page="18b.260" data-line="2" id="l18b.260.2"></span>σπανιωτέραν ἔλπιζε, μᾶλλον δὲ ἐκπύησιν ἢ ἀπόστασιν
<span class="lb" data-page="18b.260" data-line="3" id="l18b.260.3"></span>εἰς τὰ κάτω χωρία προσδέχου. κατ’ ἐκεῖνον δὲ τὸν
<span class="lb" data-page="18b.260" data-line="4" id="l18b.260.4"></span>χρόνον, καθ’ ὃν ἂν τὴν αἱμοῤῥαγίαν ἐλπίσῃς, αὐξήσει σου
<span class="lb" data-page="18b.260" data-line="5" id="l18b.260.5"></span>τὴν ἐλπίδα κατὰ τοὺς κροτάφους τε καὶ τὸ μέτωπον ὀδύνη
<span class="lb" data-page="18b.260" data-line="6" id="l18b.260.6"></span>σφοδρὰ παραμένουσα.
</p>
<span class="lb rule" data-page="18b.260" data-line="7" id="l18b.260.7"></span>
          </article>

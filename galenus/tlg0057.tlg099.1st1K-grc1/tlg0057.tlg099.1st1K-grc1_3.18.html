<article xmlns="http://www.w3.org/1999/xhtml" id="urn:cts:greekLit:tlg0057.tlg099.1st1K-grc1:3.18">
<span class="pb page1" data-page="18b.266" id="p18b.266"></span>
<span class="milestone ed1page page1" data-n="5.158" data-unit="ed1page" id="ed1page.5.158"></span>
<span class="milestone ed2page page1" data-n="8.673" data-unit="ed2page" id="ed2page.8.673"></span>
<span class="lb head" data-page="18b.266" data-line="12" id="l18b.266.12"></span>
            <blockquote class="quote lemma">
<span class="lb" data-page="18b.266" data-line="13" id="l18b.266.13"></span><span class="milestone ed2page" data-n="8.674" data-unit="ed2page" id="ed2page.8.674"></span>Ὁκόσοισι δὲ ξυνεξαιρεθῇ ἡ φάρυγξ καὶ ὁ αὐχὴν,
<span class="lb" data-page="18b.266" data-line="14" id="l18b.266.14"></span>αὗται χρονιώτεραι καὶ μάλιστα ἐξ αὐτέων περιφεύγουσιν,
<span class="lb" data-page="18b.266" data-line="15" id="l18b.266.15"></span>ἢν ὅ τε αὐχὴν καὶ τὸ στῆθος ἐρύθημα ἔχῃ καὶ μὴ παλινδρομέῃ
<span class="lb" data-page="18b.266" data-line="16" id="l18b.266.16"></span>τὸ ἐρυσίπελας εἴσω.
</blockquote>
<span class="lb rule" data-page="18b.266" data-line="17" id="l18b.266.17"></span>
            <span class="pb" data-page="18b.267" id="p18b.267"></span>
            <p>
<span class="lb" data-page="18b.267" data-line="1" id="l18b.267.1"></span>Τρίτην ταύτην διαφορὰν ἑρμηνεύει κυνάγχης, ἣν ἔνιοι
<span class="lb" data-page="18b.267" data-line="2" id="l18b.267.2"></span>διὰ τοῦ σ γράμματος ὀνομάζουσι συνάγχην, οὐ διὰ τοῦ κ
<span class="lb" data-page="18b.267" data-line="3" id="l18b.267.3"></span>κυνάγχην. ἐφ’ ᾗ γὰρ ἰσχυρῶς μὲν πνίγονται, φαίνεται δ’
<span class="lb" data-page="18b.267" data-line="4" id="l18b.267.4"></span>οὐδὲν οὔτε φλεγμονῶδες οὔτ’ ἐρυσιπελατῶδες ἤτοι κατὰ
<span class="lb" data-page="18b.267" data-line="5" id="l18b.267.5"></span>τὸν τράχηλον ἢ τὴν φάρυγγα, κυνάγχην διὰ τοῦ κ τὴν τοιαύτην
<span class="lb" data-page="18b.267" data-line="6" id="l18b.267.6"></span>διάθεσιν ὀνομάζουσιν. ἀλλ’ ὅπερ ἀεὶ λέγω φαίνεται καὶ
<span class="lb" data-page="18b.267" data-line="7" id="l18b.267.7"></span>ὁ Ἱπποκράτης ποιῶν, οὐ μικρολογούμενος ἐν ὀνόμασιν, ὡς
<span class="lb" data-page="18b.267" data-line="8" id="l18b.267.8"></span>δ’ ἂν ἐπέλθοι καλῶν. ἀμέλει καὶ γέγραπται <span class="milestone ed1page" data-n="5.159" data-unit="ed1page" id="ed1page.5.159"></span>κατά
<span class="lb" data-page="18b.267" data-line="9" id="l18b.267.9"></span>τινα τῶν παλαιῶν ἀντιγράφων ἡ ἀρχὴ τῆς ῥήσεως διὰ
<span class="lb" data-page="18b.267" data-line="10" id="l18b.267.10"></span>τοῦ σ γράμματος, αἱ δὲ συνάγχαι, ᾧ καὶ δῆλον ὡς οὐδὲν
<span class="lb" data-page="18b.267" data-line="11" id="l18b.267.11"></span>ὠφελεῖ τὸ περὶ τοῦ κ καὶ σ διαφέρεσθαι, καθάπερ οἱ νεώτεροι
<span class="lb" data-page="18b.267" data-line="12" id="l18b.267.12"></span>πράττουσι τῶν ἰατρῶν. ὅπου γὰρ ὁμολογεῖται τὸ
<span class="lb" data-page="18b.267" data-line="13" id="l18b.267.13"></span>πρᾶγμα, σκαιόν ἐστι τὸ περὶ τῶν ὀνομάτων ἐρίζειν. ὡμολόγηται
<span class="lb" data-page="18b.267" data-line="14" id="l18b.267.14"></span>δὲ τὸ πρᾶγμα τοῖς γινώσκουσι τὰ τῆς τέχνης ἔργα.
<span class="lb" data-page="18b.267" data-line="15" id="l18b.267.15"></span>τῶν γὰρ ἰσχυρῶς πνιγομένων ὡς ἀνακαθίζειν ἀναγκάζεσθαι
<span class="lb" data-page="18b.267" data-line="16" id="l18b.267.16"></span>χείριστα διάγουσιν οἱ σφοδρῶς μὲν ὀδυνώμενοι, μηδὲν δὲ
<span class="lb" data-page="18b.267" data-line="17" id="l18b.267.17"></span>ἔχοντες ἐν τῷ τραχήλῳ καὶ τῇ φάρυγγι σύμπτωμα. τούτων
<span class="pb" data-page="18b.268" id="p18b.268"></span>
<span class="lb" data-page="18b.268" data-line="1" id="l18b.268.1"></span>δ’ ἐφεξῆς οἱ μὴ δυσπνοοῦντες μὲν, ὀδυνώμενοι δὲ σφόδρα
<span class="lb" data-page="18b.268" data-line="2" id="l18b.268.2"></span>μετὰ τοῦ συνεξῇρθαι μὲν αὐτοῖς τὸν τράχηλον, ἐρυθροτέραν
<span class="lb" data-page="18b.268" data-line="3" id="l18b.268.3"></span>δὲ φαίνεσθαι τὴν φάρυγγα. τρίτοι δ’ ἐπ’ αὐτοῖς εἰσι
<span class="lb" data-page="18b.268" data-line="4" id="l18b.268.4"></span>περὶ ὧν κατὰ τὴν προκειμένην ῥῆσιν ὁ Ἱπποκράτης διῆλθεν,
<span class="lb" data-page="18b.268" data-line="5" id="l18b.268.5"></span>οἱ μήτε ὀδυνώμενοι σφοδρῶς μήτε δυσπνοοῦντες, ἀπαθοῦς
<span class="lb" data-page="18b.268" data-line="6" id="l18b.268.6"></span>μὲν αὐτοῖς διαμένοντος τοῦ λάρυγγος ἤτοι δ’ εἰς τὴν
<span class="lb" data-page="18b.268" data-line="7" id="l18b.268.7"></span>φάρυγγα τοῦ ῥεύματος ἢ εἰς τὸν τράχηλον ἢ εἰς ἄμφω
<span class="lb" data-page="18b.268" data-line="8" id="l18b.268.8"></span>ταῦτα τραπέντος. ἔσται δὲ τοὐπίπαν τὸ ῥεῦμα τοῦτο χολωδέστερον,
<span class="lb" data-page="18b.268" data-line="9" id="l18b.268.9"></span>ὡς ἤτοι ἄντικρυς ἐρυσίπελας ἢ φλεγμονὴν ἐρυσιπελατώδη
<span class="lb" data-page="18b.268" data-line="10" id="l18b.268.10"></span>ποιεῖν, ὅθεν καὶ αὐτὸς ἔφη, εἰ μὴ παλινδρομέῃ
<span class="lb" data-page="18b.268" data-line="11" id="l18b.268.11"></span>τὸ ἐρυσίπελας εἴσω. φλεγματῶδες δὲ εἴ ποτ’ αὐτοῖς γένοιτο
<span class="lb" data-page="18b.268" data-line="12" id="l18b.268.12"></span>τὸ οἴδημα, τάχιστα θεραπεύεται καὶ τὴν ἀρχὴν οὐδὲ τῶν
<span class="lb" data-page="18b.268" data-line="13" id="l18b.268.13"></span>ὀξέων ἐστὶ τὸ τοιοῦτον πάθημα. τὰ δ’ ἄλλα τῆς ῥήσεως δῆλα.
</p>
<span class="lb rule" data-page="18b.268" data-line="14" id="l18b.268.14"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg099.1st1K-grc1:3.28">
<span class="pb page1" data-page="18b.280" id="p18b.280"></span>
<span class="milestone ed1page page1" data-n="5.161" data-unit="ed1page" id="ed1page.5.161"></span>
<span class="milestone ed2page page1" data-n="8.678" data-unit="ed2page" id="ed2page.8.678"></span>
<span class="lb head" data-page="18b.280" data-line="8" id="l18b.280.8"></span>
            <blockquote class="quote lemma">
<span class="lb" data-page="18b.280" data-line="9" id="l18b.280.9"></span>Ὥσπερ δὲ τοῖσι νεωτέροισι τῶν τριήκοντα ἐτέων αἱ ἀποστάσιες
<span class="lb" data-page="18b.280" data-line="10" id="l18b.280.10"></span>γίνονται, οὕτως οἱ τεταρταῖοι μᾶλλον τοῖσι τριηκονταετέσι
<span class="lb" data-page="18b.280" data-line="11" id="l18b.280.11"></span>καὶ γεραιτέροισι.
</blockquote>
<span class="lb rule" data-page="18b.280" data-line="12" id="l18b.280.12"></span>
            <p>
<span class="lb" data-page="18b.280" data-line="13" id="l18b.280.13"></span><span class="milestone ed2page" data-n="8.679" data-unit="ed2page" id="ed2page.8.679"></span>Περὶ τῆς καθ’ ἡλικίαν μεταβολῆς εἴρηται μὲν
<span class="lb" data-page="18b.280" data-line="14" id="l18b.280.14"></span>ἐπὶ πλέον ἑτέρωθι, διὰ κεφαλαίων δὲ νῦν εἰπεῖν ἀρκέσει,
<span class="lb" data-page="18b.280" data-line="15" id="l18b.280.15"></span>τὰ μὲν παιδία πλεῖστον ἔχει τὸν τοῦ αἵματος χυμόν. καὶ
<span class="lb" data-page="18b.280" data-line="16" id="l18b.280.16"></span>μόνον γε τοῦτον εἶχεν ἂν, ὅσον ἐπὶ τῇ κατὰ τὴν ἡλικίαν
<span class="lb" data-page="18b.280" data-line="17" id="l18b.280.17"></span>κράσει. πολλὰ δ’ ἐσθίοντα καὶ μέντοι καὶ ἀτακτότερα
<span class="lb" data-page="18b.280" data-line="18" id="l18b.280.18"></span>ὑπάρχοντα, ὑποτρέφει τι καὶ τῶν καλουμένων ὠμῶν χυμῶν.
<span class="pb" data-page="18b.281" id="p18b.281"></span>
<span class="lb" data-page="18b.281" data-line="1" id="l18b.281.1"></span>ὁπόταν δ’ εἰς τὴν τῶν μειρακίων ἡλικίαν ἀφίκηται, τινὰ
<span class="lb" data-page="18b.281" data-line="2" id="l18b.281.2"></span>μὲν ἤδη καλῶς διαιτᾶται, βελτίονος ἀγωγῆς εὐτυχήσαντα καὶ
<span class="lb" data-page="18b.281" data-line="3" id="l18b.281.3"></span>οὕτως αὐτοῖς αἷμα πλεονάζει μόνον, ἔνια δὲ τῶν μειρακίων
<span class="lb" data-page="18b.281" data-line="4" id="l18b.281.4"></span>πολὺ χεῖρον ἢ οἱ σμικροὶ παῖδες. καὶ τοίνυν νοσεῖ ταῦτα
<span class="lb" data-page="18b.281" data-line="5" id="l18b.281.5"></span>συνεχῶς τε ἅμα καὶ σφοδρῶς ἀθροίζοντα πλῆθος ὠμῶν
<span class="lb" data-page="18b.281" data-line="6" id="l18b.281.6"></span>χυμῶν. τοῖς ἐφεξῆς δὲ τῇδε τῇ ἡλικίᾳ καὶ μάλιστα τοῖς
<span class="lb" data-page="18b.281" data-line="7" id="l18b.281.7"></span>κακῶς διαιτωμένοις ὁ πικρόχολος ὑποτρέφεται χυμὸς, ὥστε
<span class="lb" data-page="18b.281" data-line="8" id="l18b.281.8"></span>πλεονάζειν τούτοις οὐχ αἷμα μόνον, ἀλλὰ κἀκεῖνον, ὥσπερ
<span class="lb" data-page="18b.281" data-line="9" id="l18b.281.9"></span>ὠχρά τε καὶ ξανθὴ χολὴ προσαγορεύεται καὶ γίνεται τοῦτο
<span class="lb" data-page="18b.281" data-line="10" id="l18b.281.10"></span>τισὶ μὲν ἄχρι τριάκοντα ἐτῶν, ἐνίοις δὲ ἄχρι πέντε καὶ
<span class="lb" data-page="18b.281" data-line="11" id="l18b.281.11"></span>τριάκοντα. πρῶτος μὲν γὰρ ὅρος ἐστὶ τῆς ἐπὶ τὸ ψυχρὸν
<span class="lb" data-page="18b.281" data-line="12" id="l18b.281.12"></span>μεταβολῆς ὁ τῶν λ΄ ἐτῶν, ἔσχατος δὲ ὁ τῶν πέντε καὶ
<span class="lb" data-page="18b.281" data-line="13" id="l18b.281.13"></span>τριάκοντα. πολλοῖς δὲ ἐν τῷ μεταξὺ διά τε τὴν ἐξ ἀρχῆς
<span class="lb" data-page="18b.281" data-line="14" id="l18b.281.14"></span>φύσιν, ὅσα τε κατὰ τὰς περιστάσεις ἢ ἐτῶν ἢ προαιρέσεων
<span class="lb" data-page="18b.281" data-line="15" id="l18b.281.15"></span>διαφορὰς ὑπαλλάττεται, τὴν ἀκμαστικὴν ἡλικίαν περιέγραψε·
<span class="lb" data-page="18b.281" data-line="16" id="l18b.281.16"></span>διά τοῦτο οὖν καὶ ὁ Ἱπποκράτης ἐνίοτε μὲν τοῦ τριακοστοῦ
<span class="lb" data-page="18b.281" data-line="17" id="l18b.281.17"></span>μνημονεύει καθάπερ ἄρτι, πολλάκις δὲ πέμπτου καὶ
<span class="pb" data-page="18b.282" id="p18b.282"></span>
<span class="lb" data-page="18b.282" data-line="1" id="l18b.282.1"></span>τριακοστοῦ. τῷ γὰρ ἄλλας ἄλλοις γίνεσθαι μεταβολὰς οὐχ
<span class="lb" data-page="18b.282" data-line="2" id="l18b.282.2"></span>οἷόν τε ὁρίσαι βεβαίως ἓν ἐφ’ ἅπασι μέτρον κοινόν. ἀλλὰ
<span class="lb" data-page="18b.282" data-line="3" id="l18b.282.3"></span>τούτου μὲν ἀεί μοι μέμνησο λελεγμένου καὶ πρόσθεν ἐν τῷ
<span class="lb" data-page="18b.282" data-line="4" id="l18b.282.4"></span>τρίτῳ περὶ κρισίμων ἡμερῶν λόγῳ, μεμνημένος γε μὴν αὐτοῦ
<span class="lb" data-page="18b.282" data-line="5" id="l18b.282.5"></span>καὶ προσθεὶς τοῖς προειρημένοις οὐ χαλεπῶς εὑρήσεις
<span class="lb" data-page="18b.282" data-line="6" id="l18b.282.6"></span>τὴν αἰτίαν ὧν κατὰ τήνδε τὴν ῥῆσιν ὁ Ἱπποκράτης ἔγραψεν.
<span class="lb" data-page="18b.282" data-line="7" id="l18b.282.7"></span>ὥσπερ γὰρ ἐν ταῖς ὥραις τοὺς ἐν τῷ θέρει θερμανθέντας
<span class="lb" data-page="18b.282" data-line="8" id="l18b.282.8"></span>ἐπὶ πλέον χυμοὺς καὶ ὡς ἂν εἴποι τις ζέσαντας
<span class="lb" data-page="18b.282" data-line="9" id="l18b.282.9"></span>ἀναγκαῖον ἦν γεννῆσαι τὸν μελαγχολικὸν χυμὸν, ὃν διαδεξάμενον
<span class="lb" data-page="18b.282" data-line="10" id="l18b.282.10"></span>ἠθροισμένον ἐν τῷ σώματι τὸ φθινόπωρον, ἅτε ψυχρὸν
<span class="lb" data-page="18b.282" data-line="11" id="l18b.282.11"></span>ὂν οὐκ ἐπιτρέπει διαπνεῖν ὁμοίως ἐκτὸς οὐδὲ κενοῦσθαι
<span class="lb" data-page="18b.282" data-line="12" id="l18b.282.12"></span>ῥᾳδίως, οὕτως ἐν ταῖς ἡλικίαις ἡ παρακμή. ὅσον γὰρ
<span class="lb" data-page="18b.282" data-line="13" id="l18b.282.13"></span>ἐν τῇ ἀκμῇ ζέσαν τῶν χυμῶν εἰς μέλαιναν χολὴν μετέβαλε,
<span class="lb" data-page="18b.282" data-line="14" id="l18b.282.14"></span>τοῦτο δυσκόλως αὕτη διαφοροῦσα τοὺς τεταρταίους μᾶλλον
<span class="lb" data-page="18b.282" data-line="15" id="l18b.282.15"></span>ἐργάζεται πυρετοὺς, καὶ χρόνου γε πλείονος δεῖται τοῖς κατὰ
<span class="lb" data-page="18b.282" data-line="16" id="l18b.282.16"></span>τὴν ἡλικίαν ταύτην πρὸς τὸ καθαρθῆναι τὸ σῶμα τῆς
<span class="lb" data-page="18b.282" data-line="17" id="l18b.282.17"></span>τοιαύτης χολῆς, ὅθεν ἄχρι τοῦ γήρως ἐν τῷ μεταξὺ τὰ
<span class="lb" data-page="18b.282" data-line="18" id="l18b.282.18"></span>μελαγχολικὰ πάντα νοσήματα τοῖς μὲν μᾶλλον πλεονάζει,
<span class="pb" data-page="18b.283" id="p18b.283"></span>
<span class="lb" data-page="18b.283" data-line="1" id="l18b.283.1"></span>τοῖς δ’ ἧττον ἐλέφαντες, καρκίνοι, λέπραι, μελαγχολίαι καὶ
<span class="lb" data-page="18b.283" data-line="2" id="l18b.283.2"></span>τεταρταῖοι πυρετοί.
</p>
<span class="lb rule" data-page="18b.283" data-line="3" id="l18b.283.3"></span>
          </article>

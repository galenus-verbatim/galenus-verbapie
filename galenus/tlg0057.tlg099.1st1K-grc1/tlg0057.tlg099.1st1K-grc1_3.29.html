<article xmlns="http://www.w3.org/1999/xhtml" id="urn:cts:greekLit:tlg0057.tlg099.1st1K-grc1:3.29">
<span class="pb page1" data-page="18b.283" id="p18b.283"></span>
<span class="milestone ed1page page1" data-n="5.161" data-unit="ed1page" id="ed1page.5.161"></span>
<span class="milestone ed2page page1" data-n="8.679" data-unit="ed2page" id="ed2page.8.679"></span>
<span class="lb head" data-page="18b.283" data-line="4" id="l18b.283.4"></span>
            <blockquote class="quote lemma">
<span class="lb" data-page="18b.283" data-line="5" id="l18b.283.5"></span>Τὰς δὲ ἀποστάσιας εἰδέναι χρὴ τοῦ χειμῶνος μᾶλλον γινομένας
<span class="lb" data-page="18b.283" data-line="6" id="l18b.283.6"></span>χρονιώτερόν τε παυομένας ἧσσόν τε
<span class="lb" data-page="18b.283" data-line="7" id="l18b.283.7"></span>παλινδρομούσας.
</blockquote>
<span class="lb rule" data-page="18b.283" data-line="8" id="l18b.283.8"></span>
            <p>
<span class="lb" data-page="18b.283" data-line="9" id="l18b.283.9"></span>Τρεῖς ἀποφάσεις ἐποιήσατο περὶ τῶν ἀποστάσεων ὁ
<span class="lb" data-page="18b.283" data-line="10" id="l18b.283.10"></span>Ἱπποκράτης κατὰ τὸν ἐνεστῶτα λόγον, μίαν μὲν καὶ πρώτην
<span class="lb" data-page="18b.283" data-line="11" id="l18b.283.11"></span>ὅτι γίνονται μᾶλλον ἐν χειμῶνι, δευτέραν δ’ ὅτι χρονιώτερον
<span class="lb" data-page="18b.283" data-line="12" id="l18b.283.12"></span>παύονται, καὶ τὴν τρίτην ὅτι παλινδρομοῦσιν ἧττον.
<span class="lb" data-page="18b.283" data-line="13" id="l18b.283.13"></span><span class="milestone ed2page" data-n="8.680" data-unit="ed2page" id="ed2page.8.680"></span>ὅτι μὲν οὖν ἐν τῷ χειμῶνι γίνονται μᾶλλον ὁ
<span class="lb" data-page="18b.283" data-line="14" id="l18b.283.14"></span>πλεονάζων ἐν αὐτῷ χυμὸς ἐνδείκνυται. λέλεκται γὰρ ἤδη
<span class="lb" data-page="18b.283" data-line="15" id="l18b.283.15"></span>καὶ πρόσθεν ἐκκρίσεσι μὲν τοὺς θερμοὺς, ἀποστάσεσι δὲ
<span class="lb" data-page="18b.283" data-line="16" id="l18b.283.16"></span>τοὺς ψυχροὺς κινεῖσθαι χυμούς. ὅτι δὲ καὶ χρονιώτερον
<span class="lb" data-page="18b.283" data-line="17" id="l18b.283.17"></span>παύονται, τήν τε τοῦ χυμοῦ φύσιν αἰτιατέον ἐστὶ καὶ τὴν
<span class="lb" data-page="18b.283" data-line="18" id="l18b.283.18"></span>τοῦ περιέχοντος ψυχρότητα. διαφορηθῆναι μὲν γὰρ δεῖ
<span class="lb" data-page="18b.283" data-line="19" id="l18b.283.19"></span>πάντως τὸν κατασκήψαντα χυμὸν, ἵνα θεραπευθῇ τὸ ἀπόστημα. ﻿
<span class="pb" data-page="18b.284" id="p18b.284"></span>
<span class="lb" data-page="18b.284" data-line="1" id="l18b.284.1"></span>δυσδιαφορητότεροί τέ εἰσιν οἱ παχεῖς καὶ ψυχροὶ,
<span class="lb" data-page="18b.284" data-line="2" id="l18b.284.2"></span>καὶ μάλισθ’ ὅταν ᾖ καὶ τὸ περιέχον ψυχρόν. διὰ δὲ τὰς
<span class="lb" data-page="18b.284" data-line="3" id="l18b.284.3"></span>τοιαύτας αἰτίας καὶ παλινδρομοῦσιν ἧττον, ἐπειδὴ κίνησίν
<span class="lb" data-page="18b.284" data-line="4" id="l18b.284.4"></span>τινα τοῖς παλινδρομοῦσι προσεῖναι χρὴ, δυσκίνητοι δ’ οἱ
<span class="lb" data-page="18b.284" data-line="5" id="l18b.284.5"></span>ψυχροί.
</p>
<span class="lb rule" data-page="18b.284" data-line="6" id="l18b.284.6"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg099.1st1K-grc1:3.38">
<span class="pb page1" data-page="18b.303" id="p18b.303"></span>
<span class="milestone ed1page page1" data-n="5.164" data-unit="ed1page" id="ed1page.5.164"></span>
<span class="milestone ed2page page1" data-n="8.686" data-unit="ed2page" id="ed2page.8.686"></span>
<span class="lb head" data-page="18b.303" data-line="10" id="l18b.303.10"></span>
            <blockquote class="quote lemma">
<span class="lb" data-page="18b.303" data-line="11" id="l18b.303.11"></span><span class="milestone ed2page" data-n="8.687" data-unit="ed2page" id="ed2page.8.687"></span>Χρὴ δὲ καὶ τὰς φορὰς τῶν νουσημάτων τῶν ἀεὶ
<span class="lb" data-page="18b.303" data-line="12" id="l18b.303.12"></span>ἐπιδημεόντων ταχέως ἐνθυμεῖσθαι καὶ μὴ λανθάνειν
<span class="lb" data-page="18b.303" data-line="13" id="l18b.303.13"></span>τὴν τῆς ὥρης κατάστασιν.
</blockquote>
<span class="lb rule" data-page="18b.303" data-line="14" id="l18b.303.14"></span>
            <p>
<span class="lb" data-page="18b.303" data-line="15" id="l18b.303.15"></span>Εἰς τὸ προγνῶναι τὰ γενησόμενα τοῖς κάμνουσι συμπτώματα,
<span class="lb" data-page="18b.303" data-line="16" id="l18b.303.16"></span>μέγιστον συντελεῖ καὶ ἡ τῶν ἐπιδημούντων νοσημάτων
<span class="lb" data-page="18b.303" data-line="17" id="l18b.303.17"></span>γνῶσις, ἤδη τε ἐνεστῶτα καὶ μέλλοντα ἔσεσθαι.
<span class="lb" data-page="18b.303" data-line="18" id="l18b.303.18"></span>διείλεκται δ’ αὐτὸς ἐν κεφαλαίοις βραχέσι κατὰ τοὺς ἀφορισμοὺς, ﻿
<span class="pb" data-page="18b.304" id="p18b.304"></span>
<span class="lb" data-page="18b.304" data-line="1" id="l18b.304.1"></span>τά τε καθ’ ὥραν ἑκάστην πλεονάζοντα καὶ τὰ τῇ
<span class="lb" data-page="18b.304" data-line="2" id="l18b.304.2"></span>παρούσῃ τε καὶ προγεγονυίᾳ καταστάσει συνεπόμενα. τοῦ
<span class="lb" data-page="18b.304" data-line="3" id="l18b.304.3"></span>μὲν γὰρ ἦρος ἔφη πλεονάζειν τὰ μελαγχολικὰ καὶ τὰ μανικὰ
<span class="lb" data-page="18b.304" data-line="4" id="l18b.304.4"></span>καὶ τὰ ἄλλα ἐφεξῆς ὅσα κατέλεξεν, ἅ τε τοῦ ἦρός εἰσιν ἴδια
<span class="lb" data-page="18b.304" data-line="5" id="l18b.304.5"></span>καὶ τῶν ἄλλων ὡρῶν, ὅταν δηλονότι φυλάττωσι τὰς οἰκείας
<span class="lb" data-page="18b.304" data-line="6" id="l18b.304.6"></span>φύσεις. εἰ δὲ μὴ φυλάττοιεν, ἐπιδημήσειν φησὶν ἕτερα νοσήματα,
<span class="lb" data-page="18b.304" data-line="7" id="l18b.304.7"></span>τῇ γενομένῃ καταστάσει προσήκοντα· καὶ τούτων
<span class="lb" data-page="18b.304" data-line="8" id="l18b.304.8"></span>ἐδίδαξε τίνα μὲν ἐξ ὑστέρου γενήσεται, τίνα δὲ εὐθὺς
<span class="lb" data-page="18b.304" data-line="9" id="l18b.304.9"></span><span class="milestone ed1page" data-n="5.165" data-unit="ed1page" id="ed1page.5.165"></span>ἅμα τῇ πρώτῃ καταστάσει. περὶ μὲν οὖν τῶν ὕστερον
<span class="lb" data-page="18b.304" data-line="10" id="l18b.304.10"></span>ἐπιγινομένων ᾧδέ πως ἐδίδαξεν· ἢν μὲν ὁ χειμὼν αὐχμηρὸς
<span class="lb" data-page="18b.304" data-line="11" id="l18b.304.11"></span>καὶ βόρειος γένηται, τὸ δὲ ἔαρ ἔπομβρον καὶ νότιον καὶ
<span class="lb" data-page="18b.304" data-line="12" id="l18b.304.12"></span>τὰ ἄλλα ὅσα τούτων ἐφεξῆς φησι· περὶ δὲ τῶν ἐν αὐταῖς
<span class="lb" data-page="18b.304" data-line="13" id="l18b.304.13"></span>ταῖς παρούσαις καταστάσεσιν, ἐν οἶς φησι· τῶν δὲ καταστάσεων
<span class="lb" data-page="18b.304" data-line="14" id="l18b.304.14"></span>τοῦ ἐνιαυτοῦ τὸ μὲν ὅλον οἱ αὐχμοὶ τῶν ἐπομβρίων
<span class="lb" data-page="18b.304" data-line="15" id="l18b.304.15"></span>εἰσὶν ὑγιεινότεροι καὶ τἄλλα ὅσα τούτων ἐφεξῆς. ἐν
<span class="lb" data-page="18b.304" data-line="16" id="l18b.304.16"></span>ἀφορισμοῖς μὲν οὖν διὰ κεφαλαίων ἐδίδαξε περὶ τῶν ἐπιδημίων
<span class="lb" data-page="18b.304" data-line="17" id="l18b.304.17"></span>νοσημάτων, ἐν δὲ τοῖς τῶν ἐπιδημιῶν βιβλίοις
<span class="lb" data-page="18b.304" data-line="18" id="l18b.304.18"></span>ἐπὶ τὰ κατὰ μέρος ἧκεν. ὁπόση δ’ ἐστὶ καὶ τούτων αὐτῶν
<span class="pb" data-page="18b.305" id="p18b.305"></span>
<span class="lb" data-page="18b.305" data-line="1" id="l18b.305.1"></span>ἡ χρεία, καί τοι δοκούντων ἐν τοῖς καθόλου περιέχεσθαι,
<span class="lb" data-page="18b.305" data-line="2" id="l18b.305.2"></span>λεχθήσεται κατὰ τὰ τῶν ἐπιδημιῶν ὑπομνήματα, τούτοις
<span class="lb" data-page="18b.305" data-line="3" id="l18b.305.3"></span>ἀκολούθως γραφησόμενα. νυνὶ δὲ τὸ κεφάλαιον ἐρῶ τῆς
<span class="lb" data-page="18b.305" data-line="4" id="l18b.305.4"></span>ὅλης προγνώσεως, ὑπὲρ οὗ τὸν λόγον ὁ Ἱπποκράτης ἐποιήσατο
<span class="lb" data-page="18b.305" data-line="5" id="l18b.305.5"></span>κατὰ τὴν προκειμένην ῥῆσιν. οἷς γὰρ εἴρηκε σημείοις
<span class="lb" data-page="18b.305" data-line="6" id="l18b.305.6"></span>ἐν τῷ προγνωστικῷ τούτῳ βιβλίῳ τῶν νοσημάτων αὐτῶν
<span class="lb" data-page="18b.305" data-line="7" id="l18b.305.7"></span>ἰδίοις, τούτοις ἀξιοῖ προστίθεσθαι τὰ διὰ τὸ περιέχον γινόμενα.
<span class="lb" data-page="18b.305" data-line="8" id="l18b.305.8"></span>φέρε γὰρ ὦφθαί τινα σημεῖα κατὰ τὸν λόγον τοῦ
<span class="lb" data-page="18b.305" data-line="9" id="l18b.305.9"></span>νοσήματος αἱμοῤῥαγίας, εἶναι δὲ καὶ τὴν ὥραν ἐαρινὴν,
<span class="lb" data-page="18b.305" data-line="10" id="l18b.305.10"></span>ἔτι μᾶλλον ἐλπὶς ἔσεσθαι τὴν αἱμοῤῥαγίαν. εἰ δὲ καὶ ἡ
<span class="lb" data-page="18b.305" data-line="11" id="l18b.305.11"></span>παροῦσα κατάστασις εἴη θερμὴ καὶ ὑγρὰ, πολλῷ δὴ μᾶλλον
<span class="lb" data-page="18b.305" data-line="12" id="l18b.305.12"></span>καὶ ἡ τῶν προγεγενημένων δυοῖν ἢ τριῶν ὡρῶν κατάστασις,
<span class="lb" data-page="18b.305" data-line="13" id="l18b.305.13"></span>εἰ αἵματος εἴη γεννητικὴ, ἔτι καὶ μᾶλλον ἐλπὶς ἔσεσθαι τὴν
<span class="lb" data-page="18b.305" data-line="14" id="l18b.305.14"></span>αἱμοῤῥαγίαν· ὥσπερ οὖν ὁ λόγος ἐπὶ τῆς αἱμοῤῥαγίας, οὕτω
<span class="lb" data-page="18b.305" data-line="15" id="l18b.305.15"></span>καὶ ἐπὶ τῶν ἄλλων ἁπάντων. ἀρκέσει δὲ εἰπεῖν ἓν ἔτι
<span class="lb" data-page="18b.305" data-line="16" id="l18b.305.16"></span>παράδειγμα γενησομένων ἱδρώτων. ἐν καύμασιν ἀνύδροις
<span class="pb" data-page="18b.306" id="p18b.306"></span>
<span class="lb" data-page="18b.306" data-line="1" id="l18b.306.1"></span>πυρετοὶ ἀνιδρῶτες τὰ πλεῖστα, τοῖσι δὲ ἐπὶ ψεκάσιν ἱδρωτικώτεροι
<span class="lb" data-page="18b.306" data-line="2" id="l18b.306.2"></span>γίνονται. δῆλον οὖν ὅτι πρὸς τοῖς ἄλλοις σημείοις
<span class="lb" data-page="18b.306" data-line="3" id="l18b.306.3"></span>ὅσα τοῦ νοσήματός ἐστιν ἴδια, δηλωτικὰ γενησομένων ἱδρώτων
<span class="lb" data-page="18b.306" data-line="4" id="l18b.306.4"></span>ἔτι καὶ τοῦ περιέχοντος ἡ κατάστασις προσερχομένη
<span class="lb" data-page="18b.306" data-line="5" id="l18b.306.5"></span>τὴν ἐλπίδα τοῦ γενησομένου βεβαιοτέραν ὑπογράφει.
</p>
<span class="lb rule" data-page="18b.306" data-line="6" id="l18b.306.6"></span>
          </article>

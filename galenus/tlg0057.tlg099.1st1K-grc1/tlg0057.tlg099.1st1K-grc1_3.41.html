<article xmlns="http://www.w3.org/1999/xhtml" id="urn:cts:greekLit:tlg0057.tlg099.1st1K-grc1:3.41">
<span class="pb page1" data-page="18b.314" id="p18b.314"></span>
<span class="milestone ed1page page1" data-n="5.166" data-unit="ed1page" id="ed1page.5.166"></span>
<span class="milestone ed2page page1" data-n="8.690" data-unit="ed2page" id="ed2page.8.690"></span>
<span class="lb head" data-page="18b.314" data-line="9" id="l18b.314.9"></span>
            <blockquote class="quote lemma">
<span class="lb" data-page="18b.314" data-line="10" id="l18b.314.10"></span>Εὖ γοῦν χρὴ εἰδέναι ὅτι ἐν τοῖς αὐτοῖσι χωρίοισιν οὐδὲν
<span class="lb" data-page="18b.314" data-line="11" id="l18b.314.11"></span>δεινὸν τὰ πολλαπλάσια αὐτῶν ἐπιτυγχάνειν, ἢν ἐκμαθών
<span class="lb" data-page="18b.314" data-line="12" id="l18b.314.12"></span>τις αὐτὰ κρίνειν τε καὶ λογίζεσθαι ὀρθῶς ἐπίστηται.
</blockquote>
<span class="lb rule" data-page="18b.314" data-line="13" id="l18b.314.13"></span>
            <p>
<span class="lb" data-page="18b.314" data-line="14" id="l18b.314.14"></span>Ὅπερ ἡμεῖς ἔμπροσθεν εἰρήκαμέν που κατὰ τὴν τοῦ
<span class="lb" data-page="18b.314" data-line="15" id="l18b.314.15"></span>λόγου χρείαν, τοῦτο νῦν ἔγραψεν ὁ Ἱπποκράτης, ὅτι τῷ καλῶς
<span class="lb" data-page="18b.314" data-line="16" id="l18b.314.16"></span>ἐκμαθόντι τὰς δυνάμεις τῶν σημείων ὑπάρξει, κἂν εἰ
<span class="lb" data-page="18b.314" data-line="17" id="l18b.314.17"></span>μὴ διὰ παντὸς ἀκριβῶς προγινώσκειν τὰ γενησόμενα, τὸ
<span class="pb" data-page="18b.315" id="p18b.315"></span>
<span class="lb" data-page="18b.315" data-line="1" id="l18b.315.1"></span>γοῦν ἐπιτυγχάνειν πολλαπλάσιον τῶν ἀποτυγχανομένων, ἐν
<span class="lb" data-page="18b.315" data-line="2" id="l18b.315.2"></span>ᾧ δὴ καὶ βελτίων ἕτερος ἑτέρου τῶν ὁτιοῦν προγινωσκόντων
<span class="lb" data-page="18b.315" data-line="3" id="l18b.315.3"></span>ἐστί. <span class="milestone ed2page" data-n="8.691" data-unit="ed2page" id="ed2page.8.691"></span>τὸ μὲν γὰρ μηδέποτε ἁμαρτάνειν μεῖζον
<span class="lb" data-page="18b.315" data-line="4" id="l18b.315.4"></span>ἢ κατ’ ἄνθρωπον, τὸ δ’ ὡς ἥκιστα τεχνίτου μόνου. πολλῆς
<span class="lb" data-page="18b.315" data-line="5" id="l18b.315.5"></span>δὲ οὔσης καὶ κατ’ αὐτὸ τοῦτο διαφορᾶς ὁ μὲν ἐν τοῖς
<span class="lb" data-page="18b.315" data-line="6" id="l18b.315.6"></span>εἴκοσιν ἅπαξ ἀποτυγχάνων οὐκ ὀλίγῳ τινὶ βελτίων ἐστὶ
<span class="lb" data-page="18b.315" data-line="7" id="l18b.315.7"></span>τοῦ κατὰ δέκα διαμαρτάνοντος ἅπαξ, αὐτοῦ δὲ τούτου πάλιν
<span class="lb" data-page="18b.315" data-line="8" id="l18b.315.8"></span>ὁ ἐν τοῖς ἑκατὸν ἅπαξ ἀποτυγχάνων, ὥσπερ γε καὶ τούτου
<span class="lb" data-page="18b.315" data-line="9" id="l18b.315.9"></span>πάλιν ὁ ἐν τοῖς διακοσίοις. οὐκ οὖν ὀρθῶς ἡμᾶς ἐρωτῶσιν
<span class="lb" data-page="18b.315" data-line="10" id="l18b.315.10"></span>οἱ ἐμπειρικοὶ τί ᾖ τῶν ὡς τὸ πολὺ θεωρημάτων ἐκ
<span class="lb" data-page="18b.315" data-line="11" id="l18b.315.11"></span>τῆς τοῦ λόγου προσθήκης ἀδιάπτωτόν τε καὶ διηνεκὲς ἐποιησάμεθα.
<span class="lb" data-page="18b.315" data-line="12" id="l18b.315.12"></span>εἶτ’ οὐκ ἔχοντες δεῖξαι δοκοῦσιν ἐλέγχειν, ὡς ἐκ
<span class="lb" data-page="18b.315" data-line="13" id="l18b.315.13"></span>περιττοῦ τὸν λόγον προστιθέντας. εἰ γὰρ μὴ διηνεκῶς,
<span class="lb" data-page="18b.315" data-line="14" id="l18b.315.14"></span>ἀλλὰ πλεονάκις γ’ ἐκείνων, τοῦ τέλους τῆς τέχνης τυγχάνομεν,
<span class="lb" data-page="18b.315" data-line="15" id="l18b.315.15"></span>ὥσπερ ἐν τῷ προγινώσκειν τὰ μέλλοντα γενήσεσθαι
<span class="lb" data-page="18b.315" data-line="16" id="l18b.315.16"></span>τοῖς κάμνουσιν, οὕτω κἀν τῷ θεραπεύειν αὐτούς.
</p>
<span class="lb rule" data-page="18b.315" data-line="17" id="l18b.315.17"></span>
          </article>

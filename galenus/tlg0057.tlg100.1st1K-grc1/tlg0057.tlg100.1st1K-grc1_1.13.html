<article xmlns="http://www.w3.org/1999/xhtml" id="urn:cts:greekLit:tlg0057.tlg100.1st1K-grc1:1.13">
<span class="pb page1" data-page="18b.355" id="p18b.355"></span>
<span class="milestone ed1page page1" data-n="5.530" data-unit="ed1page" id="ed1page.5.530"></span>
<span class="milestone ed2page page1" data-n="12.164" data-unit="ed2page" id="ed2page.12.164"></span>
<span class="lb head" data-page="18b.355" data-line="8" id="l18b.355.8"></span>
            <blockquote class="quote lemma">
<span class="lb" data-page="18b.355" data-line="9" id="l18b.355.9"></span>Ἄλλος δ’ αὖθις τῶν ἰατρῶν ὑπτίην τὴν χεῖρα δοὺς οὕτω
<span class="lb" data-page="18b.355" data-line="10" id="l18b.355.10"></span>κατατείνειν ἐκέλευε καὶ οὕτως ἔχουσαν ἐπέδει, τοῦτο νομίζων
<span class="lb" data-page="18b.355" data-line="11" id="l18b.355.11"></span>τὸ κατὰ φύσιν εἶναι, τῷ τε χροῒ σημαινόμενος καὶ
<span class="lb" data-page="18b.355" data-line="12" id="l18b.355.12"></span>τὰ ὀστέα νομίζων κατὰ φύσιν εἶναι οὕτως, ὅτι φαίνεται
<span class="lb" data-page="18b.355" data-line="13" id="l18b.355.13"></span>τὸ ἐξέχον ὀστέον τὸ παρὰ τὸν καρπὸν, ᾗ ὁ σμικρὸς δάκτυλος
<span class="lb" data-page="18b.355" data-line="14" id="l18b.355.14"></span>κατ’ ἰθυωρίην εἶναι τοῦ ὀστέου, ἀφ’ ὁκοίου τε τὸν
<span class="lb" data-page="18b.355" data-line="15" id="l18b.355.15"></span>πῆχυν οἱ ἄνθρωποι μετρέουσιν ταῦτα τὰ μαρτύρια ἐπήγετο,
<span class="lb" data-page="18b.355" data-line="16" id="l18b.355.16"></span>ὅτι κατὰ φύσιν οὕτως ἔχει καὶ ἐδόκεεν εὖ λέγειν.
<span class="lb" data-page="18b.355" data-line="17" id="l18b.355.17"></span>ἀλλὰ τοῦτο μὲν ἐὰν ὑπτία ἡ χεὶρ κατατείνοιτο, ἰσχυρῶς
<span class="lb" data-page="18b.355" data-line="18" id="l18b.355.18"></span>πονοίη ἄν. γνοίη δ’ ἄν τις τὴν ἑωυτοῦ χεῖρα κατατείνας,
<span class="pb" data-page="18b.356" id="p18b.356"></span>
<span class="lb" data-page="18b.356" data-line="1" id="l18b.356.1"></span>ὡς ἐπώδυνον τὸ σχῆμα, ἐπεὶ καὶ ἀνὴρ ἥσσων κρέσσονα
<span class="lb" data-page="18b.356" data-line="2" id="l18b.356.2"></span>διαλαβὼν οὕτως ἐν τῇσιν ἑωυτοῦ χερσὶν, ὡς κλᾶται
<span class="lb" data-page="18b.356" data-line="3" id="l18b.356.3"></span>ὁ ἀγκὼν ὕπτιος, ἄγοι ἂν ὅπη ἐθέλοι. οὔτε γὰρ εἰ
<span class="lb" data-page="18b.356" data-line="4" id="l18b.356.4"></span>ξίφος ἐν ταύτῃ τῇ χειρὶ ἔχοι ἂν ὅ τι χρήσαιτο τῷ ξίφει·
<span class="lb" data-page="18b.356" data-line="5" id="l18b.356.5"></span>οὕτω βίαιον τοῦτο τὸ σχῆμά ἐστι, τοῦτο δὲ εἰ ἐπιδήσας
<span class="lb" data-page="18b.356" data-line="6" id="l18b.356.6"></span>τις ἐν τούτῳ τῷ σχήματι ἐών· μέζων μὲν πόνος
<span class="lb" data-page="18b.356" data-line="7" id="l18b.356.7"></span>εἰ περιίοι, μέγας δὲ καὶ εἰ κατακέοιτο. τοῦτο δὲ εἰ συγκάμψαι
<span class="lb" data-page="18b.356" data-line="8" id="l18b.356.8"></span>τὴν χεῖρα, ἀνάγκη συνάγειν τοὺς μύας καὶ τὰ
<span class="lb" data-page="18b.356" data-line="9" id="l18b.356.9"></span>ὀστέα ἄλλο σχῆμα ἔχειν. ἠγνόει δὲ καὶ τάδε τὰ ἐν τῷ
<span class="lb" data-page="18b.356" data-line="10" id="l18b.356.10"></span>σχήματι χωρὶς τῆς ἄλλης λύμης. τὸ γὰρ ὀστέον τὸ παρὰ
<span class="lb" data-page="18b.356" data-line="11" id="l18b.356.11"></span>τὸν καρπὸν ἐξέχον τὸ κατὰ τὸν σμικρὸν δάκτυλον τοῦτο
<span class="lb" data-page="18b.356" data-line="12" id="l18b.356.12"></span>μὲν τοῦ πήχεώς ἐστι, τὸ δ’ ἐν τῇ συγκάμψει ἐὸν ἀπὸ
<span class="lb" data-page="18b.356" data-line="13" id="l18b.356.13"></span>ταὐτὸν τὸν πῆχυν οἱ ἄνθρωποι μετρέουσι, τοῦτο δὲ τοῦ
<span class="lb" data-page="18b.356" data-line="14" id="l18b.356.14"></span>βραχίονος ἡ κεφαλή ἐστιν.
</blockquote>
<span class="lb rule" data-page="18b.356" data-line="15" id="l18b.356.15"></span>
            <p>
<span class="lb" data-page="18b.356" data-line="16" id="l18b.356.16"></span><span class="milestone ed2page" data-n="12.165" data-unit="ed2page" id="ed2page.12.165"></span>Ἐάν τις ὑπτίαν σχηματίσῃ τὴν χεῖρα, δόξει
<span class="lb" data-page="18b.356" data-line="17" id="l18b.356.17"></span>τὴν ἔνδον κεφαλὴν τοῦ βραχίονος, ἣν καὶ κόνδυλον ὀνομάζουσι,
<span class="lb" data-page="18b.356" data-line="18" id="l18b.356.18"></span>τὸ ἄνω πέρας εἶναι τοῦ πήχεος, ἐπειδὴ κατ’ εὐθύ
<span class="pb" data-page="18b.357" id="p18b.357"></span>
<span class="lb" data-page="18b.357" data-line="1" id="l18b.357.1"></span>πως εἶναι φαίνεται τῷ κάτω πέρατι τῷ κατὰ τὸν καρπὸν
<span class="lb" data-page="18b.357" data-line="2" id="l18b.357.2"></span>ἐξέχοντι, κατὰ τὸν μικρὸν δάκτυλον, οὐ μὴν ἅπαντές γε
<span class="lb" data-page="18b.357" data-line="3" id="l18b.357.3"></span>τὸν πῆχυν ἀπὸ τοῦ κατὰ τὸν βραχίονα κονδύλου μετροῦσιν,
<span class="lb" data-page="18b.357" data-line="4" id="l18b.357.4"></span>ἀλλ’ εἰσὶ γάρ τινες οἱ προσηκόντως ἀπὸ τοῦ ὀλεκράνου, ὅπερ
<span class="lb" data-page="18b.357" data-line="5" id="l18b.357.5"></span>καὶ ἀγκῶνα καλοῦσιν, ἄρχονται τῆς μετρήσεως. ὁ δ’ Ἱπποκράτης
<span class="lb" data-page="18b.357" data-line="6" id="l18b.357.6"></span>εἰπὼν ἀπὸ τουτέου οἱ ἄνθρωποι τὸν πῆχυν μετρέουσιν
<span class="lb" data-page="18b.357" data-line="7" id="l18b.357.7"></span>ἐμφαίνειν ἔοικεν ἤτοι πάντας ἢ τοὺς πλείους ἐντεῦθεν
<span class="lb" data-page="18b.357" data-line="8" id="l18b.357.8"></span>μετρεῖν· ἀλλὰ τοῦτο μὲν ὅπως ἂν ἔχῃ ἐκεῖ περιττὸν
<span class="lb" data-page="18b.357" data-line="9" id="l18b.357.9"></span>ζητεῖν. ἐκείνου δὲ μεμνῆσθαι προσήκει τοῦ τὸ κάτω πέρας
<span class="lb" data-page="18b.357" data-line="10" id="l18b.357.10"></span>τοῦ πήχεως τὸ πρὸς τῷ καρπῷ κατ’ εὐθὺ γίγνεσθαι τῷ
<span class="lb" data-page="18b.357" data-line="11" id="l18b.357.11"></span>ἄνω πέρατι κατὰ φύσιν σχηματισάντων τὴν χεῖρα, τὸ μὲν
<span class="lb" data-page="18b.357" data-line="12" id="l18b.357.12"></span>κοῖλον αὐτῆς ἐκ τῶν ἔνδον μερῶν ποιησάντων, τὸ κυρτὸν δὲ
<span class="lb" data-page="18b.357" data-line="13" id="l18b.357.13"></span>ἐκ τῶν ἔξωθεν. συνυπάρχει δ’ ἐν τούτῳ τῷ σχήματι καὶ
<span class="lb" data-page="18b.357" data-line="14" id="l18b.357.14"></span>τὸ τὸν μικρὸν δάκτυλον ὑποκεῖσθαι κάτωθεν, ἄνωθεν δὲ ἐπικεῖσθαι
<span class="lb" data-page="18b.357" data-line="15" id="l18b.357.15"></span>τὸν μέγαν.
</p>
<span class="lb rule" data-page="18b.357" data-line="16" id="l18b.357.16"></span>
          </article>

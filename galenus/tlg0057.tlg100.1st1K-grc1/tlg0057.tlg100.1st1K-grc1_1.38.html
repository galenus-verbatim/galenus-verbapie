<article xmlns="http://www.w3.org/1999/xhtml" id="urn:cts:greekLit:tlg0057.tlg100.1st1K-grc1:1.38">
<span class="pb page1" data-page="18b.388" id="p18b.388"></span>
<span class="milestone ed1page page1" data-n="5.535" data-unit="ed1page" id="ed1page.5.535"></span>
<span class="milestone ed2page page1" data-n="12.176" data-unit="ed2page" id="ed2page.12.176"></span>
<span class="lb head" data-page="18b.388" data-line="7" id="l18b.388.7"></span>
            <blockquote class="quote lemma">
<span class="lb" data-page="18b.388" data-line="8" id="l18b.388.8"></span>Σημεῖα δὲ ταῦτα τῆς μετριότητος, τὴν μὲν ἡμέρην ἣν ἂν
<span class="lb" data-page="18b.388" data-line="9" id="l18b.388.9"></span>ἐπιδεθῇ καὶ τὴν νύκτα δοκείτω αὐτὸς ἑαυτῷ μὴ ἐπὶ ἧσσον
<span class="lb" data-page="18b.388" data-line="10" id="l18b.388.10"></span>πεπιέχθαι, ἀλλ’ ἐπὶ μᾶλλον. τῇ δ’ ὑστεραίῃ οἰδημάτιον
<span class="lb" data-page="18b.388" data-line="11" id="l18b.388.11"></span>ἐλθεῖν ἐς χεῖρα ἄκρην μαλθακόν· μετριότητος γὰρ
<span class="lb" data-page="18b.388" data-line="12" id="l18b.388.12"></span>σημεῖον τῆς πιέσιός σου.
</blockquote>
<span class="lb rule" data-page="18b.388" data-line="13" id="l18b.388.13"></span>
            <p>
<span class="lb" data-page="18b.388" data-line="14" id="l18b.388.14"></span>Ἐπειδὴ τὸ κῦρος τῆς ἐπιδέσεως ἐν τῷ ποσῷ τῆς πιέσεώς
<span class="lb" data-page="18b.388" data-line="15" id="l18b.388.15"></span>ἐστιν, ὑφίσταται δὲ τὸ ποσὸν τοῦθ’ ὑπαλλάσσεσθαι
<span class="lb" data-page="18b.388" data-line="16" id="l18b.388.16"></span>διὰ τὴν ἐν μαλακότητί τε καὶ σκληρότητι διαφορὰν τῶν μορίων,
<span class="lb" data-page="18b.388" data-line="17" id="l18b.388.17"></span>οὐχ ἥκιστα δὲ καὶ διὰ τὸ τινὰ μὲν σώματα φύσει
<span class="lb" data-page="18b.388" data-line="18" id="l18b.388.18"></span>δυσαίσθητα, τινὰ δὲ εὐαίσθητα ὑπάρχειν, εἰκότως ἐκ πολλῶν
<span class="pb" data-page="18b.389" id="p18b.389"></span>
<span class="lb" data-page="18b.389" data-line="1" id="l18b.389.1"></span>σημείων πειρᾶται τὴν ἀσφάλειαν τῶν θεραπευομένων
<span class="lb" data-page="18b.389" data-line="2" id="l18b.389.2"></span>πορίζεσθαι. διὰ τοῦτ’ οὖν οὐκ ἤρκεσεν αὐτῷ μόνα τὰ ἐκ
<span class="lb" data-page="18b.389" data-line="3" id="l18b.389.3"></span>τῆς ἐρωτήσεως, ἀλλὰ καὶ τοῖς μορίοις αὐτοῖς ἀξιοῖ προσέχειν
<span class="lb" data-page="18b.389" data-line="4" id="l18b.389.4"></span>ἡμᾶς καὶ μάλιστά γε τοῖς πέρασιν αὐτῶν. οἰδημάτιον
<span class="lb" data-page="18b.389" data-line="5" id="l18b.389.5"></span>γὰρ ἔσεσθαί φησιν, ἐὰν συμμέτρως πιέσωμεν ἐν ἄκρᾳ τῇ
<span class="lb" data-page="18b.389" data-line="6" id="l18b.389.6"></span>χειρὶ κατὰ τὴν δευτέραν ἡμέραν μαλθακὸν, ὅπερ ἐστὶ τὸ
<span class="lb" data-page="18b.389" data-line="7" id="l18b.389.7"></span>εἶκον, εἰ πιέζομεν αὐτὸ, τοὺς δακτύλους ἐπιβάλλοντες, ὡς εἴ γε
<span class="lb" data-page="18b.389" data-line="8" id="l18b.389.8"></span>τοῦτο τὸ οἰδημάτιον ἢ μηδ’ ὅλως εὕροιμεν ἢ σκληρὸν εἰδέναι
<span class="lb" data-page="18b.389" data-line="9" id="l18b.389.9"></span>χρὴ σαφῶς, ἐνδεέστερον μὲν πεπιέχθαι τὸ κάταγμα,
<span class="lb" data-page="18b.389" data-line="10" id="l18b.389.10"></span>μηδ’ ὅλως εὑρεθέντος ἐπὶ μᾶλλόν γε τεθλίφθαι σκληροῦ
<span class="lb" data-page="18b.389" data-line="11" id="l18b.389.11"></span>φανέντος. εὔδηλον γὰρ ὅτι τῶν ἐκθλιβομένων χυμῶν ὑπὸ
<span class="lb" data-page="18b.389" data-line="12" id="l18b.389.12"></span>τῆς ἐπιδέσεως ἐπὶ τὸ πέρας τοῦ κώλου πολλῶν γιγνομένων,
<span class="lb" data-page="18b.389" data-line="13" id="l18b.389.13"></span>πληρωθήσεται τὸ ἄκρον αὐτοῦ καὶ θλιβόμενον τοῖς δακτύλοις
<span class="lb" data-page="18b.389" data-line="14" id="l18b.389.14"></span>οὐχ ὑπείξει. καὶ τοῦτ’ ἔσται σοι σημεῖον σφοδρᾶς πιέσεως,
<span class="lb" data-page="18b.389" data-line="15" id="l18b.389.15"></span>ὥσπερ γε καὶ εἰ μηδ’ ὅλως οἰδήσειεν ἡ ἄκρα χεὶρ,
<span class="lb" data-page="18b.389" data-line="16" id="l18b.389.16"></span>ἔσται σοι καὶ τοῦτο τεκμήριον τοῦ μηδ’ ὅλως ἐκτεθλίφθαι
<span class="lb" data-page="18b.389" data-line="17" id="l18b.389.17"></span>τε πρὸς τῆς ἐπιδέσεως. ἀνάλογον μὲν γὰρ ἀεὶ τῷ πόσῳ
<span class="lb" data-page="18b.389" data-line="18" id="l18b.389.18"></span>τῆς πιέσεως τὸ ποσὸν τῶν ἐκθλιβομένων γίνεται χυμῶν.
<span class="pb" data-page="18b.390" id="p18b.390"></span>
<span class="lb" data-page="18b.390" data-line="1" id="l18b.390.1"></span>ἀναλόγως δὲ τούτῳ τὸ ποσὸν ὂν τοῦ οἰδήματος, ὥστ’ εἰκότως
<span class="lb" data-page="18b.390" data-line="2" id="l18b.390.2"></span>ἀντίτυπον μὲν καὶ μέγα τὸ κατ’ ἄκρον τὸ κῶλον οἴδημα
<span class="lb" data-page="18b.390" data-line="3" id="l18b.390.3"></span>γίγνεται, σφοδρῶς θλιψάντων τὸ κατεαγὸς αὐτοῦ μέρος. εἶκον
<span class="lb" data-page="18b.390" data-line="4" id="l18b.390.4"></span>δὲ καὶ μικρὸν ἀτρέμα πιεσάντων, ὥσπερ εἰ καὶ μηδ’
<span class="lb" data-page="18b.390" data-line="5" id="l18b.390.5"></span>ὅλως πιέσαιμεν, οὐδ’ ὅλως ἔσται τὸ οἴδημα. πρόδηλον οὖν
<span class="lb" data-page="18b.390" data-line="6" id="l18b.390.6"></span>ὡς μεγάλου μὲν ἀντιτύπου φανέντος οἰδήματος ἐν ἄκρᾳ τῇ
<span class="lb" data-page="18b.390" data-line="7" id="l18b.390.7"></span>χειρὶ κατὰ τὴν δευτέραν ἡμέραν ἀντικωλυτέον ἐστὶ καὶ καταντλητέον
<span class="lb" data-page="18b.390" data-line="8" id="l18b.390.8"></span><span class="milestone ed2page" data-n="12.177" data-unit="ed2page" id="ed2page.12.177"></span>ὕδατι πολλῷ θερμῷ παραχέοντας δαψιλὲς
<span class="lb" data-page="18b.390" data-line="9" id="l18b.390.9"></span>ἔλαιον ἐπιδετέον τε μετρίως πιέζοντας. εἰ δὲ μηδ’ ὅλον
<span class="lb" data-page="18b.390" data-line="10" id="l18b.390.10"></span>εἴη γεγονὸς οἴδημα κατὰ τὴν δευτέραν ἡμέραν, ἐν τῇ τρίτῃ
<span class="lb" data-page="18b.390" data-line="11" id="l18b.390.11"></span>τῶν ἡμερῶν ἐπιλύσας δήσεις εὐτονώτερον, εἰ δὲ μέτριον εἴη
<span class="lb" data-page="18b.390" data-line="12" id="l18b.390.12"></span>γεγονὸς οἰδημάτιον, ὁ μὲν οὖν Ἱπποκράτης καὶ τοῦτο διὰ
<span class="lb" data-page="18b.390" data-line="13" id="l18b.390.13"></span>τρίτης λύει, ἐγὼ δὲ εἰς τὴν τετάρτην ἡμέραν ἀναβαλλόμενος
<span class="lb" data-page="18b.390" data-line="14" id="l18b.390.14"></span>ἐνίοτε μὲν καὶ πέμπτην μάλιστα ἐν χειμῶνι χεῖρον οὐδὲν
<span class="lb" data-page="18b.390" data-line="15" id="l18b.390.15"></span>εὗρον γιγνόμενον.
</p>
<span class="lb rule" data-page="18b.390" data-line="16" id="l18b.390.16"></span>
          </article>

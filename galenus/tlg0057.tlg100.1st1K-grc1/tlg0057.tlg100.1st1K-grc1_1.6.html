<article xmlns="http://www.w3.org/1999/xhtml" id="urn:cts:greekLit:tlg0057.tlg100.1st1K-grc1:1.6">
<span class="pb page1" data-page="18b.339" id="p18b.339"></span>
<span class="milestone ed1page page1" data-n="5.527" data-unit="ed1page" id="ed1page.5.527"></span>
<span class="milestone ed2page page1" data-n="12.159" data-unit="ed2page" id="ed2page.12.159"></span>
<span class="lb head" data-page="18b.339" data-line="10" id="l18b.339.10"></span>
            <blockquote class="quote lemma">
<span class="lb" data-page="18b.339" data-line="11" id="l18b.339.11"></span>Ἀναγκάζομαι δὲ πλείω γράφειν περὶ αὐτέου, ὅτι οἶδα ἰητροὺς
<span class="lb" data-page="18b.339" data-line="12" id="l18b.339.12"></span>σοφοὺς δόξαντας εἶναι ἀπὸ σχημάτων χειρὸς ἐν
<span class="lb" data-page="18b.339" data-line="13" id="l18b.339.13"></span>ἐπιδέσει, ἀφ’ ὧν ἀμαθέας αὐτέους ἐχρῆν δοκέειν εἶναι.
<span class="lb" data-page="18b.339" data-line="14" id="l18b.339.14"></span>ἀλλὰ γὰρ πολλὰ οὕτω ταύτης τῆς τέχνης κρίνεται· τὸ
<span class="lb" data-page="18b.339" data-line="15" id="l18b.339.15"></span>γὰρ ξενοπρεπὲς οὕπω ξυνιέντες εἰ χρηστὸν, μᾶλλον ἐπαινέουσιν
<span class="lb" data-page="18b.339" data-line="16" id="l18b.339.16"></span>ἢ τὸ ξύνηθες, ὃ ἤδη οἴδασιν ὅτι χρηστὸν, καὶ τὸ
<span class="lb" data-page="18b.339" data-line="17" id="l18b.339.17"></span>ἀλλόκοτον ἢ τὸ εὔδηλον.
</blockquote>
<span class="lb rule" data-page="18b.339" data-line="18" id="l18b.339.18"></span>
            <span class="pb" data-page="18b.340" id="p18b.340"></span>
            <p>
<span class="lb" data-page="18b.340" data-line="1" id="l18b.340.1"></span>Αὐτὸς ἐνεδείξατό σοι διὰ τῶν ἐφεξῆς ἁπάντων, ἅ ἐστιν
<span class="lb" data-page="18b.340" data-line="2" id="l18b.340.2"></span>ἀσαφῆ, διὰ τί μικρὸν ἐποιήσατο τὸν περὶ τοῦ σχήματος
<span class="lb" data-page="18b.340" data-line="3" id="l18b.340.3"></span>τῆς χειρὸς λόγον, καίτοι γε οὔτε δυσάρεστον οὔτε μακρὸν
<span class="lb" data-page="18b.340" data-line="4" id="l18b.340.4"></span>ὄντα κατὰ τὴν αὐτοῦ φύσιν. εὑρήσεις δὲ εὐθέως ἐκ τούτου
<span class="lb" data-page="18b.340" data-line="5" id="l18b.340.5"></span>καὶ τὴν αἰτίαν τοῦ μὴ πάντῃ τεταγμένην αὐτῷ γεγονέναι
<span class="lb" data-page="18b.340" data-line="6" id="l18b.340.6"></span>τὴν διδασκαλίαν. ἀεὶ γὰρ ἕκαστος ἡμῶν περὶ τοῦ
<span class="lb" data-page="18b.340" data-line="7" id="l18b.340.7"></span>κατεπείγοντος ἁπάντων πρῶτον ποιεῖται τὸν λόγον. ἐπεὶ
<span class="lb" data-page="18b.340" data-line="8" id="l18b.340.8"></span>τοίνυν ἐγινώσκετο μὲν ὀρθῶς τοῖς κατ’ αὐτὸν ἰατροῖς ὡς
<span class="lb" data-page="18b.340" data-line="9" id="l18b.340.9"></span>χρὴ τὸν ἰατρὸν κατάτασιν ἡγεῖσθαι τῆς συμπάσης θεραπείας
<span class="lb" data-page="18b.340" data-line="10" id="l18b.340.10"></span>τῶν ἐξαρθρωμάτων τε καὶ καταγμάτων, ἠγνοεῖτο δὲ
<span class="lb" data-page="18b.340" data-line="11" id="l18b.340.11"></span>τὸ κατὰ φύσιν σχῆμα, διὰ τοῦτο περὶ πρώτου τοῦδε τὸν
<span class="lb" data-page="18b.340" data-line="12" id="l18b.340.12"></span>λόγον ἐποιήσατο, καὶ πολύ γε μᾶλλον ἔτι διότι τὰ χείριστα
<span class="lb" data-page="18b.340" data-line="13" id="l18b.340.13"></span>τῶν σχημάτων ἔνιοι τῶν ἰατρῶν αἱρούμενοι πρὸ τοῦ βελτίστου
<span class="lb" data-page="18b.340" data-line="14" id="l18b.340.14"></span>μοχθηροῖς λόγοις ἑαυτούς τε καὶ τοὺς ἄλλους ἔπειθον.
<span class="lb" data-page="18b.340" data-line="15" id="l18b.340.15"></span>εἰ μὲν ἁπλῶς ἠγνόουν, διδασκαλίας ἂν αὐτοῖς ἀληθοῦς
<span class="lb" data-page="18b.340" data-line="16" id="l18b.340.16"></span>ἔδει· ἐπεὶ δ’ οὐ μόνον ἠγνόουν, ἀλλὰ καὶ προσειλήφεσαν οἴησιν
<span class="lb" data-page="18b.340" data-line="17" id="l18b.340.17"></span>γνώσεως, ἀναγκαῖον ἐγένετο τῷ Ἱπποκράτει πρότερον
<span class="lb" data-page="18b.340" data-line="18" id="l18b.340.18"></span>ἐκκόψαντι τήνδε καὶ καθαρὰν ἐργασαμένῳ τὴν ψυχὴν, οὕτως
<span class="lb" data-page="18b.340" data-line="19" id="l18b.340.19"></span>ἀληθῶς εἰς αὐτὴν ἐντιθέναι τὴν τῶν ἀληθῶν ἐπιστήμην.
</p>
<span class="lb rule" data-page="18b.340" data-line="20" id="l18b.340.20"></span>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg100.1st1K-grc1:2.65">
<span class="pb page1" data-page="18b.507" id="p18b.507"></span>
<span class="milestone ed1page page1" data-n="5.554" data-unit="ed1page" id="ed1page.5.554"></span>
<span class="milestone ed2page page1" data-n="12.220" data-unit="ed2page" id="ed2page.12.220"></span>
<span class="lb head" data-page="18b.507" data-line="1" id="l18b.507.1"></span>
            <blockquote class="quote lemma">
<span class="lb" data-page="18b.507" data-line="2" id="l18b.507.2"></span><span class="milestone ed1page" data-n="5.555" data-unit="ed1page" id="ed1page.5.555"></span>Τῶν δὲ ναρθήκων τὰς ἐνέδρας χρὴ φυλάττεσθαι,
<span class="lb" data-page="18b.507" data-line="3" id="l18b.507.3"></span>κατά τε τῶν σφυρῶν τὴν ἴξιν καὶ κατὰ τὸν τένοντα τὸν
<span class="lb" data-page="18b.507" data-line="4" id="l18b.507.4"></span>ἐν τῇ κνήμῃ τοῦ ποδός. ὀστέα δὲ κνήμης κρατύνεται ἐν
<span class="lb" data-page="18b.507" data-line="5" id="l18b.507.5"></span>τεσσαράκοντα ἡμέρῃσιν ἢν ὀρθῶς ἰητρεύηται, ἢν δὲ ὑποπτεύῃς
<span class="lb" data-page="18b.507" data-line="6" id="l18b.507.6"></span>τῶν ὀστέων τι δεῖσθαί τινος διορθώσιος ἤ τινα
<span class="lb" data-page="18b.507" data-line="7" id="l18b.507.7"></span>ἕλκωσιν ὀῤῥωδέῃς ἐν τῷ μεσηγὺ χρόνῳ χρὴ λύσαντα καὶ
<span class="lb" data-page="18b.507" data-line="8" id="l18b.507.8"></span>εὐθετησάμενον μετεπιδῆσαι. ἢν δὲ τὸ ἕτερον ὀστέον κατεαγῇ
<span class="lb" data-page="18b.507" data-line="9" id="l18b.507.9"></span>ἐν κνήμῃ, κατατάσιος μὲν ἀσθενεστέρης δεῖται, οὐ
<span class="lb" data-page="18b.507" data-line="10" id="l18b.507.10"></span>μὴν ἐπιλείπειν χρὴ οὐδὲ βλακεύειν ἐν τῇ κατατάσει. μάλιστα
<span class="lb" data-page="18b.507" data-line="11" id="l18b.507.11"></span>μὲν ἐν τῇ πρώτῃ ἐπιδέσει κατατείνεσθαι ὅσον ἐφικνέεται
<span class="lb" data-page="18b.507" data-line="12" id="l18b.507.12"></span>αἰεί ποτε πάντα τὰ κατήγματα, εἰ δὲ μὴ, ὡς τάχιστα.
<span class="lb" data-page="18b.507" data-line="13" id="l18b.507.13"></span>ὅ τι γὰρ ἂν μὴ κατὰ τρόπον εὐθετισμένων τῶν
<span class="lb" data-page="18b.507" data-line="14" id="l18b.507.14"></span>ὀστέων ἐπιδέων τις πιέζῃ ὀδυναίτερον τὸ χωρίον γίνεται.
<span class="lb" data-page="18b.507" data-line="15" id="l18b.507.15"></span>ἡ δὲ ἄλλη ἰητρείη ἡ αὐτή. τῶν δὲ ὀστέων τὸ μὲν ἔσω
<span class="lb" data-page="18b.507" data-line="16" id="l18b.507.16"></span>τοῦ ἀντικνημίου καλεομένου ὀχλωδέστερον ἐν τῇ ἰητρείῃ
<span class="lb" data-page="18b.507" data-line="17" id="l18b.507.17"></span>ἐστὶν καὶ κατατάσιος μᾶλλον δεόμενον, καὶ ἢν μὴ ὀρθῶς
<span class="lb" data-page="18b.507" data-line="18" id="l18b.507.18"></span>τὰ ὀστέα τεθῇ, ἀδύνατον κρύψαι. φανερὸν γὰρ καὶ ἄσαρκον
<span class="pb" data-page="18b.508" id="p18b.508"></span>
<span class="lb" data-page="18b.508" data-line="1" id="l18b.508.1"></span>πᾶν ἐστὶν καὶ ἐπιβαίνειν ἐπὶ τὸ σκέλος πολλῷ βραδύτερον
<span class="lb" data-page="18b.508" data-line="2" id="l18b.508.2"></span>δύναιτ’ ἂν τουτέον κατεηγέντος. ἢν δὲ τὸ ἔξω
<span class="lb" data-page="18b.508" data-line="3" id="l18b.508.3"></span>ὀστέον κατεηγῇ, πουλὺ μὲν εὐφορώτερον φέρουσι, πουλὺ δ’
<span class="lb" data-page="18b.508" data-line="4" id="l18b.508.4"></span>εὐκρυπτότερον, καὶ ἢν μὴ καλῶς ξυντεθῇ. ἐπίσαρκον γάρ
<span class="lb" data-page="18b.508" data-line="5" id="l18b.508.5"></span>ἐστιν ἐπὶ πόδας τε ταχέως ἵστανται, τὸ πλεῖστον γὰρ
<span class="lb" data-page="18b.508" data-line="6" id="l18b.508.6"></span>τοῦ ἀχθέντος ὀχέει τὸ ἔσωθεν τοῦ ἀντικνημίου ὀστέον.
<span class="lb" data-page="18b.508" data-line="7" id="l18b.508.7"></span>ἅμα μὲν γὰρ αὐτῷ τῷ σκέλει καὶ τῇ ἰθυωρίῃ τοῦ ἄχθεος
<span class="lb" data-page="18b.508" data-line="8" id="l18b.508.8"></span>τοῦ σκέλεος τὸ πλεῖον ἔχει τοῦ πόνου τὸ ἔσω ὀστέον. τοῦ
<span class="lb" data-page="18b.508" data-line="9" id="l18b.508.9"></span>γὰρ μηροῦ ἡ κεφαλὴ ὑπεροχέει τῇ ὕπερθεν τοῦ σώματος,
<span class="lb" data-page="18b.508" data-line="10" id="l18b.508.10"></span>αὕτη δὲ εἴσωθεν πέφυκε τοῦ σκέλους καὶ οὐκ ἔξωθεν,
<span class="lb" data-page="18b.508" data-line="11" id="l18b.508.11"></span>ἀλλὰ κατὰ τὴν τοῦ ἀντικνημίου ἴξιν· ἅμα δὲ τὸ
<span class="lb" data-page="18b.508" data-line="12" id="l18b.508.12"></span>ἄλλο ἥμισυ τοῦ σώματος γειτονεύεται ταύτῃ μᾶλλον τῇ
<span class="lb" data-page="18b.508" data-line="13" id="l18b.508.13"></span>ἴξει, ἀλλ’ οὐχὶ τῇ εἴσωθεν. ἅμα δὲ ὅτι παχύτερον τὸ
<span class="lb" data-page="18b.508" data-line="14" id="l18b.508.14"></span>εἴσω τοῦ ἔξωθεν, ὥσπερ καὶ τὸ ἐν τῷ πήχει τὸ κατὰ
<span class="lb" data-page="18b.508" data-line="15" id="l18b.508.15"></span>τὴν τοῦ μικροῦ δακτύλου ἴξιν λεπτότερον καὶ
<span class="lb" data-page="18b.508" data-line="16" id="l18b.508.16"></span>μακρότερον.
</blockquote>
<span class="lb rule" data-page="18b.508" data-line="17" id="l18b.508.17"></span>
            <span class="pb" data-page="18b.509" id="p18b.509"></span>
            <p>
<span class="lb" data-page="18b.509" data-line="1" id="l18b.509.1"></span>Τὰ ἐξέχοντα μέρη τῶν ὀστῶν ὁποῖα τῆς κνήμης ἐστὶ
<span class="lb" data-page="18b.509" data-line="2" id="l18b.509.2"></span>καὶ τῆς περόνης τὰ κάτω πέρατα, τὰς ἐπιθέσεις τῶν ναρθήκων
<span class="lb" data-page="18b.509" data-line="3" id="l18b.509.3"></span>οὐ φέρει· ταῦτ’ οὖν ἀξιοῖ φυλάττεσθαι. ἐνέδρας δ’
<span class="lb" data-page="18b.509" data-line="4" id="l18b.509.4"></span>εἶπεν, ὡς εἰ καὶ ἕδρας εἰρήκει μετὰ τῆς ἐν προθέσεως τὸ
<span class="lb" data-page="18b.509" data-line="5" id="l18b.509.5"></span>σημαινόμενον ἐκ τῆς λέξεως ἐναργέστερον ἐλπίσας ποιήσειν.
<span class="lb" data-page="18b.509" data-line="6" id="l18b.509.6"></span>ταυτὶ μὲν οὖν τὰ ὀστᾶ διότι προπετῆ καὶ γυμνὰ σαρκῶν
<span class="lb" data-page="18b.509" data-line="7" id="l18b.509.7"></span>ἐστὶν, ὑπὸ τῆς τῶν ναρθήκων ἕδρας θλίβεται, μᾶλλον δὲ
<span class="lb" data-page="18b.509" data-line="8" id="l18b.509.8"></span>οὐκ αὐτὰ θλίβεσθαι χρὴ λέγειν, ἀλλὰ τοὺς ἐπ’ ἐκείνοις τε
<span class="lb" data-page="18b.509" data-line="9" id="l18b.509.9"></span>μῦς καί τινας ἀπονευρώσεις καὶ τὸ δέρμα. ταῦτα γὰρ ἐν
<span class="lb" data-page="18b.509" data-line="10" id="l18b.509.10"></span>τῷ μεταξὺ γενόμενα δυοῖν σκληρῶν σωμάτων, ἔξωθεν μὲν
<span class="lb" data-page="18b.509" data-line="11" id="l18b.509.11"></span>τοῦ νάρθηκος, ἔσωθεν <span class="milestone ed2page" data-n="12.221" data-unit="ed2page" id="ed2page.12.221"></span>δὲ τοῦ ὀστοῦ θλίβεταί τε καὶ
<span class="lb" data-page="18b.509" data-line="12" id="l18b.509.12"></span>θλᾶται καὶ πολλάκις οὕτως ἔπαθεν ὡς ἑλκωθῆναι. κατὰ δὲ
<span class="lb" data-page="18b.509" data-line="13" id="l18b.509.13"></span>τὴν πτέρναν ἐκ τῶν ὄπισθεν μερῶν εἰς ἔμπροσθεν ἐμφύεται
<span class="lb" data-page="18b.509" data-line="14" id="l18b.509.14"></span>τένων κατὰ τὴν γαστροκνημίαν ἐκφυόμενος μυοῖν, ὅστις
<span class="lb" data-page="18b.509" data-line="15" id="l18b.509.15"></span>ἐγκείμενος ἱκανῶς καὶ μάλιστα ἐπὶ τῶν ἀσάρκων οὐ φέρει
<span class="lb" data-page="18b.509" data-line="16" id="l18b.509.16"></span>τὸν ἐπιτιθέμενον νάρθηκα, ἀλλ’ οὗτος μὲν αἰσθητικώτατος
<span class="lb" data-page="18b.509" data-line="17" id="l18b.509.17"></span>ὢν ὑπὸ τῆς ἐκθλίψεως φλεγμαίνει, τὰ δὲ ἐπικείμενα τοῖς
<span class="lb" data-page="18b.509" data-line="18" id="l18b.509.18"></span>ὀστοῖς τῶν σφυρῶν σώματα διὰ τὴν σκληρότητα τῶν περιλαμβανόντων
<span class="pb" data-page="18b.510" id="p18b.510"></span>
<span class="lb" data-page="18b.510" data-line="1" id="l18b.510.1"></span>αὐτὰ, καθότι προείρηται, θλιβόμενα πάσχει
<span class="lb" data-page="18b.510" data-line="2" id="l18b.510.2"></span>μέχρι τοῦ καὶ ἐκθλίμματος κατεργάζεσθαι. καλεῖ γὰρ ὁ
<span class="lb" data-page="18b.510" data-line="3" id="l18b.510.3"></span>Ἱπποκράτης οὕτω τὰς ἐκ τῶν θλιβόντων ἐπιπολῆς ἑλκώσεις
<span class="lb" data-page="18b.510" data-line="4" id="l18b.510.4"></span>τοῦ δέρματος.
</p>
<span class="lb rule" data-page="18b.510" data-line="5" id="l18b.510.5"></span>
          </article>

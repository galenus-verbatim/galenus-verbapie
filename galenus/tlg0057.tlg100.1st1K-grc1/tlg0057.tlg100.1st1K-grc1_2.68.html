<article xmlns="http://www.w3.org/1999/xhtml" id="urn:cts:greekLit:tlg0057.tlg100.1st1K-grc1:2.68">
<span class="pb page1" data-page="18b.515" id="p18b.515"></span>
<span class="milestone ed1page page1" data-n="5.556" data-unit="ed1page" id="ed1page.5.556"></span>
<span class="milestone ed2page page1" data-n="12.223" data-unit="ed2page" id="ed2page.12.223"></span>
<span class="lb head" data-page="18b.515" data-line="13" id="l18b.515.13"></span>
            <blockquote class="quote lemma">
<span class="lb" data-page="18b.515" data-line="14" id="l18b.515.14"></span>Παχεῖαι γὰρ καὶ ἰσχυραὶ αἱ σάρκες ἐοῦσαι κρατήσουσι τῆς
<span class="lb" data-page="18b.515" data-line="15" id="l18b.515.15"></span>ἐπιδέσιος, ἀλλ’ οὐ κρατηθήσονται. περὶ οὗ οὖν ὁ λόγος,
<span class="lb" data-page="18b.515" data-line="16" id="l18b.515.16"></span>διατείνειν εὖ καὶ ἀδιαστρέπτως χρὴ, μηδὲν ἐπιλείποντα·
<span class="lb" data-page="18b.515" data-line="17" id="l18b.515.17"></span>μεγάλη γὰρ ἡ αἰσχύνη καὶ βλάβη βραχύτερον τὸν μηρὸν
<span class="lb" data-page="18b.515" data-line="18" id="l18b.515.18"></span>ἀποδεῖξαι. χεὶρ μὲν γὰρ βραχυτέρη γινομένη καὶ ξυγκρυφθείη
<span class="pb" data-page="18b.516" id="p18b.516"></span>
<span class="lb" data-page="18b.516" data-line="1" id="l18b.516.1"></span>ἂν καὶ οὐ μέγα τὸ σφάλμα, σκέλος δὲ βραχύτερον
<span class="lb" data-page="18b.516" data-line="2" id="l18b.516.2"></span>γενόμενον χωλὸν ἀποδείξει τὸν ἄνθρωπον. τὸ γὰρ ὑγιὲς
<span class="lb" data-page="18b.516" data-line="3" id="l18b.516.3"></span>ἐλέγχει μακρότερον ἐὸν ὥστε λυσιτελέει τὸν μέλλοντα κακῶς
<span class="lb" data-page="18b.516" data-line="4" id="l18b.516.4"></span>ἰητρεύεσθαι ἀμφότερα καταγῆναι τὰ σκέλεα μᾶλλον
<span class="lb" data-page="18b.516" data-line="5" id="l18b.516.5"></span>ἢ τὸ ἕτερον. ἰσόῤῥοπος γοῦν ἂν εἴη αὐτὸς ἑωυτῷ· ἐπὴν
<span class="lb" data-page="18b.516" data-line="6" id="l18b.516.6"></span>μέντοι ἱκανῶς κατατανύσῃς, κατορθωσάμενον χρὴ τοῖσι
<span class="lb" data-page="18b.516" data-line="7" id="l18b.516.7"></span>θέναρσι τῶν χειρῶν ἐπιδεῖν τὸν αὐτὸν τρόπον, ὥσπερ
<span class="lb" data-page="18b.516" data-line="8" id="l18b.516.8"></span>καὶ πρόσθεν γέγραπται καὶ τὰς ἀρχὰς βαλλόμενον, ὥσπερ
<span class="lb" data-page="18b.516" data-line="9" id="l18b.516.9"></span>εἴρηται καὶ νεμόμενον ἐς τὸ ἄνω τῇ ἐπιδέσει καὶ ὑποκρινέσθω
<span class="lb" data-page="18b.516" data-line="10" id="l18b.516.10"></span>ταῦτα ὥσπερ καὶ πρόσθεν καὶ πονεέτω κατ’ αὐτὰ
<span class="lb" data-page="18b.516" data-line="11" id="l18b.516.11"></span>καὶ ῥηϊζέτω καὶ μετεπιδείσθω ὡσαύτως καὶ ναρθήκων
<span class="lb" data-page="18b.516" data-line="12" id="l18b.516.12"></span>πρόσθεσις ἡ αὐτή. κρατύνεται δὲ ὁ μηρὸς ἐν πεντήκοντα
<span class="lb" data-page="18b.516" data-line="13" id="l18b.516.13"></span>ἡμέρῃσιν.
</blockquote>
<span class="lb rule" data-page="18b.516" data-line="14" id="l18b.516.14"></span>
            <p>
<span class="lb" data-page="18b.516" data-line="15" id="l18b.516.15"></span>Οὓς ἡμεῖς μῦς εἴπομεν ἐν τῷ προγεγραμμένῳ λόγῳ,
<span class="lb" data-page="18b.516" data-line="16" id="l18b.516.16"></span>τούτους ὠνόμασε σάρκας συνήθει χρώμενος τῇ προσηγορίᾳ,
<span class="lb" data-page="18b.516" data-line="17" id="l18b.516.17"></span>διότι πᾶσα σὰρξ αἰσθητὴ μυός ἐστι μέρος ἐν τοῖς μέσοις
<span class="pb" data-page="18b.517" id="p18b.517"></span>
<span class="lb" data-page="18b.517" data-line="1" id="l18b.517.1"></span>μάλιστα μέρεσιν αὐτῶν τοιαύτη φαινομένη. κατὰ γὰρ τὰ
<span class="lb" data-page="18b.517" data-line="2" id="l18b.517.2"></span>πέρατα νευρωδέστεροί πως οἱ μύες φαίνονται τὸ σαρκῶδες
<span class="lb" data-page="18b.517" data-line="3" id="l18b.517.3"></span>ἔλαττον ἔχοντες.
</p>
<span class="lb rule" data-page="18b.517" data-line="4" id="l18b.517.4"></span>
          </article>

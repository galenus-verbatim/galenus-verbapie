<article xmlns="http://www.w3.org/1999/xhtml" id="urn:cts:greekLit:tlg0057.tlg100.1st1K-grc1:2.72">
<span class="pb page1" data-page="18b.523" id="p18b.523"></span>
<span class="milestone ed1page page1" data-n="5.557" data-unit="ed1page" id="ed1page.5.557"></span>
<span class="milestone ed2page page1" data-n="12.225" data-unit="ed2page" id="ed2page.12.225"></span>
<span class="lb head" data-page="18b.523" data-line="8" id="l18b.523.8"></span>
            <blockquote class="quote lemma">
<span class="lb" data-page="18b.523" data-line="9" id="l18b.523.9"></span><span class="milestone ed2page" data-n="12.226" data-unit="ed2page" id="ed2page.12.226"></span>Τὰ δὲ οἰδήματα κατ’ ἰγνύην ἢ κατὰ πόδα ἢ κατά
<span class="lb" data-page="18b.523" data-line="10" id="l18b.523.10"></span>τι ἄλλο ἐξαειρεύμενα ὑπὸ τῆς πιέσιος εἰρίοισι πολλοῖσι
<span class="lb" data-page="18b.523" data-line="11" id="l18b.523.11"></span>ῥυπαροῖσιν εὖ κατειργασμένοισιν οἴνῳ καὶ ἐλαίῳ ῥήνας,
<span class="lb" data-page="18b.523" data-line="12" id="l18b.523.12"></span>κηρωτῇ ὑποχρίων καταδεῖν καὶ ἢν πιέζωσιν οἱ νάρθηκες,
<span class="lb" data-page="18b.523" data-line="13" id="l18b.523.13"></span>χαλῶν θᾶσσον. ἰσχναίνειε δ’ ἂν, εἰ ἐπάνω ἐς τὰς νάρθηκας
<span class="lb" data-page="18b.523" data-line="14" id="l18b.523.14"></span>ὀθονίοισιν ἰσχνοῖσιν ἐπιδέοις τὰ οἰδήματα ἀρξάμενος
<span class="lb" data-page="18b.523" data-line="15" id="l18b.523.15"></span>ἀπὸ τοῦ κατωτάτω ἐπὶ τὸ ἄνω νεμόμενος.
</blockquote>
<span class="lb rule" data-page="18b.523" data-line="16" id="l18b.523.16"></span>
            <p>
<span class="lb" data-page="18b.523" data-line="17" id="l18b.523.17"></span>Τὰ ἐξαειρεύμενά φησιν οἰδήματα πρὸς τῆς πιέσεως,
<span class="lb" data-page="18b.523" data-line="18" id="l18b.523.18"></span>ὅπερ ἐστὶν ἐξαιρόμενα διὰ τὴν ἐκ τῶν χυμῶν θλίψιν ἐνεχθέντων
<span class="pb" data-page="18b.524" id="p18b.524"></span>
<span class="lb" data-page="18b.524" data-line="1" id="l18b.524.1"></span>σφοδρῶς θεραπευτέον ἐπιδέοντα ἔρια πολλὰ, ῥυπαρά,
<span class="lb" data-page="18b.524" data-line="2" id="l18b.524.2"></span>καλῶς κατειργασμένα ῥαίνοντας ἐλαίῳ καὶ οἴνῳ. προϋποχρίειν
<span class="lb" data-page="18b.524" data-line="3" id="l18b.524.3"></span>δὲ ἀξιοῖ τὸ δέρμα καθ’ ὃ ταῦθ’ ὑποτεθήσεται
<span class="lb" data-page="18b.524" data-line="4" id="l18b.524.4"></span>κηρωτῇ καὶ τὴν αὐτὴν ἐπίδεσιν ἀπὸ τῶν οἰδημάτων ἐπὶ τὰ
<span class="lb" data-page="18b.524" data-line="5" id="l18b.524.5"></span>ἄνω ποιεῖσθαι. περὶ μὲν τοῦ τρόπου τῆς ἐπιδέσεως αὐτὸς
<span class="lb" data-page="18b.524" data-line="6" id="l18b.524.6"></span>ἐδίδαξεν εἰπὼν, πόθεν μὲν ἄρξεταί τις ἐπιδεῖν, ἐκ τοῦ αὐτοῦ
<span class="lb" data-page="18b.524" data-line="7" id="l18b.524.7"></span>παραπέμπεσθαί τε καὶ ἄγεσθαι. περὶ δὲ τῶν φαρμάκων
<span class="lb" data-page="18b.524" data-line="8" id="l18b.524.8"></span>οἷς χρῆται τῆς δυνάμεως εἴρηται μὲν ἐπὶ πλέον
<span class="lb" data-page="18b.524" data-line="9" id="l18b.524.9"></span><span class="milestone ed1page" data-n="5.558" data-unit="ed1page" id="ed1page.5.558"></span>ἐν ταῖς περὶ αὐτῶν πραγματείαις. εἰρήσεται δὲ καὶ νῦν
<span class="lb" data-page="18b.524" data-line="10" id="l18b.524.10"></span>τὰ κεφάλαια τῶν ἐν ἐκείνοις δεδειγμένων. τὸ μὲν οὖν ἔλαιον
<span class="lb" data-page="18b.524" data-line="11" id="l18b.524.11"></span>ἀνωδύνου τε καὶ διαφορητικῆς ἐστι δυνάμεως, ὁ δὲ οἶνος
<span class="lb" data-page="18b.524" data-line="12" id="l18b.524.12"></span>ξηραντικῆς τε καὶ ἀποκρουστικῆς, πεπτικῆς, μαλακτικῆς,
<span class="lb" data-page="18b.524" data-line="13" id="l18b.524.13"></span>διαφορητικῆς δυνάμεως. εὔδηλον δὲ ὅτι καὶ τὰ ῥυπαρὰ ἔρια
<span class="lb" data-page="18b.524" data-line="14" id="l18b.524.14"></span>τὰ πρὸς ἐνίων οἰσυπηρὰ καλούμενα καὶ ἡ κηρωτὴ μετὰ τοῦ
<span class="lb" data-page="18b.524" data-line="15" id="l18b.524.15"></span>παρηγορικοῦ διαφορητικόν τέ τι καὶ ἀποκρουστικὸν ἔχει.
<span class="lb" data-page="18b.524" data-line="16" id="l18b.524.16"></span>προσηκόντως δὲ ἐκ τοιούτων φαρμάκων συνεστήσατο τὴν
<span class="lb" data-page="18b.524" data-line="17" id="l18b.524.17"></span>θεραπείαν. ἐπεὶ γὰρ τὸ οἴδημα μεῖζον τοῦ προσήκοντος
<span class="lb" data-page="18b.524" data-line="18" id="l18b.524.18"></span>γίνεται, ὑπὸ τῶν παρὰ τῆς ἐπιδέσεως ἐκθλιβέντων αὐτόθι,
<span class="pb" data-page="18b.525" id="p18b.525"></span>
<span class="lb" data-page="18b.525" data-line="1" id="l18b.525.1"></span>πρῶτος μὲν ἔστω σοι σκοπὸς τῆς θεραπείας ἐκκενωθῆναι
<span class="lb" data-page="18b.525" data-line="2" id="l18b.525.2"></span>τὸ παρὰ φύσιν ἐν τῷ οἰδισκομένῳ μορίῳ. διὰ τίνων δὲ
<span class="lb" data-page="18b.525" data-line="3" id="l18b.525.3"></span>πολὺ ὂν τοῦτο διαπραξόμεθα; τῷ τ’ ἀποκρούεσθαι καὶ τῷ
<span class="lb" data-page="18b.525" data-line="4" id="l18b.525.4"></span>διαφορεῖν καὶ τῷ παρηγορεῖν. τὸ μὲν ἀποκρούεσθαι καὶ
<span class="lb" data-page="18b.525" data-line="5" id="l18b.525.5"></span>διαφορεῖν, ὡς ἄντικρυς κενῶνται, τὸ δὲ παρηγορεῖν ὅπως μὴ
<span class="lb" data-page="18b.525" data-line="6" id="l18b.525.6"></span>διὰ τὴν ὀδύνην ῥευματίζοιτο τὸ πεπονθὸς μόριον· διὰ τοῦτο
<span class="lb" data-page="18b.525" data-line="7" id="l18b.525.7"></span>γοῦν τοῖς ἧττον ἀποκρουστικοῖς τε καὶ διαφορητικοῖς ἐπὶ
<span class="lb" data-page="18b.525" data-line="8" id="l18b.525.8"></span>τῶν φλεγμαινόντων χρώμεθα. τὰ γὰρ ἰσχυρῶς ἑκάτερα
<span class="lb" data-page="18b.525" data-line="9" id="l18b.525.9"></span>τούτων δρῶντα παροξύνει τὰς ὀδύνας. τούτοις μὲν οὖν τοῖς
<span class="lb" data-page="18b.525" data-line="10" id="l18b.525.10"></span>λογισμοῖς χρώμενος ὁ Ἱπποκράτης τά τε ἔρια ῥυπαρὰ, τουτέστιν
<span class="lb" data-page="18b.525" data-line="11" id="l18b.525.11"></span>οἴσυπον ἔχοντα, παραλαμβάνει μὲν κατὰ τὴν θεραπείαν
<span class="lb" data-page="18b.525" data-line="12" id="l18b.525.12"></span>ἔλαιόν τε καὶ οἶνον καὶ κηρωτὴν, αὐτὰ δὲ τὰ ἔρια
<span class="lb" data-page="18b.525" data-line="13" id="l18b.525.13"></span>καλῶς κατειργάσασθαι κελεύει, τουτέστιν ἐξάνθαι χάριν τοῦ
<span class="lb" data-page="18b.525" data-line="14" id="l18b.525.14"></span>προσηνοῦς τε καὶ παρηγορικοῦ. τὰ μὲν γὰρ πεπλυμμένα
<span class="lb" data-page="18b.525" data-line="15" id="l18b.525.15"></span>ῥᾳδίως μαλάττεται ξηραινόμενα, τὰ δ’ οἰσυπηρὰ διὰ τὸν
<span class="lb" data-page="18b.525" data-line="16" id="l18b.525.16"></span>ῥύπον οὐκ εὐμεταχείριστα τοῖς ξαίνουσιν οὐδὲ εὐκατέργαστα
<span class="lb" data-page="18b.525" data-line="17" id="l18b.525.17"></span>γίνεται. διὸ πολλάκις ἀμελέστερον κατεργασθέντα, ξηρὰ
<span class="lb" data-page="18b.525" data-line="18" id="l18b.525.18"></span>προσπίπτει τοῖς ὀδυνωμένοις μορίοις. εἰδὼς οὖν τοῦτο
<span class="pb" data-page="18b.526" id="p18b.526"></span>
<span class="lb" data-page="18b.526" data-line="1" id="l18b.526.1"></span>παρεωραμένον ἐνίοτε προσέγραψεν εὖ κατειργασμένοις· καὶ
<span class="lb" data-page="18b.526" data-line="2" id="l18b.526.2"></span>μέντοι καὶ πολλοῖς αὐτοῖς χρῆται χάριν τοῦ φυλάττειν τὴν
<span class="lb" data-page="18b.526" data-line="3" id="l18b.526.3"></span>ἐκ τοῦ οἴνου καὶ ἐλαίου νοτίδα. τὰ γὰρ ὀλίγα ῥᾳδίως ξηραίνεται,
<span class="lb" data-page="18b.526" data-line="4" id="l18b.526.4"></span>τοῦ πρώτου δ’ ἔχεται σκοποῦ καὶ ὁ τῆς ἐπιδέσεως
<span class="lb" data-page="18b.526" data-line="5" id="l18b.526.5"></span>τρόπος, ὡς εἴρηται, τῶν οἰδισκομένων μορίων ἀπάγων τὸ
<span class="lb" data-page="18b.526" data-line="6" id="l18b.526.6"></span>αἷμα πρὸς τὰ ὑπερκείμενα.
</p>
<span class="lb rule" data-page="18b.526" data-line="7" id="l18b.526.7"></span>
          </article>

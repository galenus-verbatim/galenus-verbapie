<article xmlns="http://www.w3.org/1999/xhtml" id="urn:cts:greekLit:tlg0057.tlg100.1st1K-grc1:3.47">
<span class="pb page1" data-page="18b.604" id="p18b.604"></span>
<span class="milestone ed1page page1" data-n="5.571" data-unit="ed1page" id="ed1page.5.571"></span>
<span class="milestone ed2page page1" data-n="12.256" data-unit="ed2page" id="ed2page.12.256"></span>
<span class="lb head" data-page="18b.604" data-line="9" id="l18b.604.9"></span>
            <blockquote class="quote lemma">
<span class="lb" data-page="18b.604" data-line="10" id="l18b.604.10"></span><span class="milestone ed2page" data-n="12.257" data-unit="ed2page" id="ed2page.12.257"></span>Ὅσων δὲ μηροῦ ὀστέον ἢ βραχίονος ἐξέσχεν, οὗτοι
<span class="lb" data-page="18b.604" data-line="11" id="l18b.604.11"></span>οὐ μάλα περιγίνονται. τὰ γὰρ ὀστέα μεγάλα καὶ πολυμύελα
<span class="lb" data-page="18b.604" data-line="12" id="l18b.604.12"></span>καὶ πολλὰ καὶ ἐπίκαιρα τὰ συντιτρωσκόμενα νεῦρα
<span class="lb" data-page="18b.604" data-line="13" id="l18b.604.13"></span>καὶ μύες καὶ φλέβες. καὶ ἢν μὲν ἐμβάλλοις, σπασμοὶ φιλέουσιν
<span class="lb" data-page="18b.604" data-line="14" id="l18b.604.14"></span>ἐπιγίνεσθαι, μὴ ἐμβληθεῖσι δὲ πυρετοὶ ὀξέες
<span class="lb" data-page="18b.604" data-line="15" id="l18b.604.15"></span>καὶ ἐπίχολοι καὶ λιγνυώδεες καὶ ἐπιμελαίνονται. περιγίνονται
<span class="lb" data-page="18b.604" data-line="16" id="l18b.604.16"></span>δὲ οὐχ ἧσσον οἷσι μὴ ἐμβληθῇ, μηδὲ πειρηθῇ
<span class="lb" data-page="18b.604" data-line="17" id="l18b.604.17"></span>ἐμβάλλεσθαι. ἔτι δὲ μᾶλλον περιγίνονται οἷσι τὸ κάτω
<span class="lb" data-page="18b.604" data-line="18" id="l18b.604.18"></span>μέρος τοῦ ὀστέου ἐξέσχεν ἢ οἷσι τὸ ἄνω. περιγίνονται δ’
<span class="pb" data-page="18b.605" id="p18b.605"></span>
<span class="lb" data-page="18b.605" data-line="1" id="l18b.605.1"></span>ἂν καὶ οἷσιν ἐμβληθείη, σπανίως γε μήν. μελέται γὰρ
<span class="lb" data-page="18b.605" data-line="2" id="l18b.605.2"></span>μελετέων μέγα διαφέρουσι καὶ φύσιες φυσίων τῶν σωμάτων
<span class="lb" data-page="18b.605" data-line="3" id="l18b.605.3"></span>εἰς εὐφορίην. διαφέρει δὲ μέγα καὶ ἢν ἔσω τοῦ
<span class="lb" data-page="18b.605" data-line="4" id="l18b.605.4"></span>βραχίονος καὶ τοῦ μηροῦ τὰ ὀστέα ἐξέχῃ. πολλαὶ γὰρ
<span class="lb" data-page="18b.605" data-line="5" id="l18b.605.5"></span>καὶ ἐπίκαιροι κατατάσιες φλεβῶν ἐν τῷ ἔσω μέρει, ὧν
<span class="lb" data-page="18b.605" data-line="6" id="l18b.605.6"></span>ἔνιαι τιτρωσκόμεναι σφάγιαί εἰσιν, εἰσὶ δὲ καὶ τῷ ἔξω
<span class="lb" data-page="18b.605" data-line="7" id="l18b.605.7"></span>μέρει, ἧσσον δέ. ἐν τοῖσιν οὖν τοιούτοισι τρώμασι
<span class="lb" data-page="18b.605" data-line="8" id="l18b.605.8"></span>τοὺς μὲν κινδύνους οὐ χρὴ λήθειν ὁκοῖοί τινές εἰσι καὶ
<span class="lb" data-page="18b.605" data-line="9" id="l18b.605.9"></span>προλέγειν χρὴ. πρὸς τοὺς καιρούς. εἰ δὲ ἀναγκάζοιο μὲν
<span class="lb" data-page="18b.605" data-line="10" id="l18b.605.10"></span>ἐμβαλεῖν, ἐλπίζοις δὲ ἐμβάλλειν καὶ μὴ πολλὴ ἡ παράλλαξις
<span class="lb" data-page="18b.605" data-line="11" id="l18b.605.11"></span>ᾖ τοῦ ὀστέου καὶ μὴ ξυνδεδραμήκοιεν οἱ μύες,
<span class="lb" data-page="18b.605" data-line="12" id="l18b.605.12"></span>φιλέουσι γὰρ ξυνδεῖν ἡ μόχλευσις καὶ τούτοισι μετὰ τῆς
<span class="lb" data-page="18b.605" data-line="13" id="l18b.605.13"></span>κατατάσιος εὖ ἂν ξυλλαμβάνοιτο.
</blockquote>
<span class="lb rule" data-page="18b.605" data-line="14" id="l18b.605.14"></span>
            <p>
<span class="lb" data-page="18b.605" data-line="15" id="l18b.605.15"></span>Οὐχ οὕτω διὰ τὸ τοῦ ὀστέου μέγεθος ὁ κίνδυνος ἐπ’
<span class="lb" data-page="18b.605" data-line="16" id="l18b.605.16"></span>αὐτοῖς γίγνεται γυμνωθεῖσιν ὡς διὰ τὸ τῶν μυῶν τε καὶ
<span class="lb" data-page="18b.605" data-line="17" id="l18b.605.17"></span>νεύρων καὶ ἀρτηριῶν τε καὶ φλεβῶν καὶ πρὸς τούτοις ὅτι
<span class="pb" data-page="18b.606" id="p18b.606"></span>
<span class="lb" data-page="18b.606" data-line="1" id="l18b.606.1"></span>πλησιέστερόν εἰσι τῆς ἀρχῆς τῶν μυῶν τε καὶ νεύρων. εἴρηται
<span class="lb" data-page="18b.606" data-line="2" id="l18b.606.2"></span>δὲ ἐν τῷ περὶ αὐτῶν λόγῳ ὅτι φιλοῦσιν οἱ μύες εἰς
<span class="lb" data-page="18b.606" data-line="3" id="l18b.606.3"></span>ἑαυτοὺς συντρέχειν παραλλαττόντων τῶν ὀστέων, οὕτως ᾧ
<span class="lb" data-page="18b.606" data-line="4" id="l18b.606.4"></span>πολλάκις ἡμεῖς ἤδη κατὰ τὸν λόγον ἐχρησάμεθα. τὰ δ’ ἄλλα
<span class="lb" data-page="18b.606" data-line="5" id="l18b.606.5"></span>δῆλα τοῖς προσέχουσι τὸν νοῦν.
</p>
<span class="lb rule" data-page="18b.606" data-line="6" id="l18b.606.6"></span>
          </article>

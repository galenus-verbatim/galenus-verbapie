<article xmlns="http://www.w3.org/1999/xhtml" id="urn:cts:greekLit:tlg0057.tlg101.1st1K-grc1:1.18">
<span class="pb page1" data-page="18b.699" id="p18b.699"></span>
<span class="milestone ed1page page1" data-n="5.671" data-unit="ed1page" id="ed1page.5.671"></span>
<span class="milestone ed2page page1" data-n="12.26" data-unit="ed2page" id="ed2page.12.26"></span>
            <blockquote class="quote lemma">
<span class="lb" data-page="18b.699" data-line="1" id="l18b.699.1"></span><span class="milestone ed2page" data-n="12.27" data-unit="ed2page" id="ed2page.12.27"></span>Ἑστεῶτα δὲ δεῖ καὶ ἐπ’ ἀμφοτέρων βεβαῶτα ἐξ ἴσου
<span class="lb" data-page="18b.699" data-line="2" id="l18b.699.2"></span>τῶν ποδῶν ἅλις· δρῇν δὲ τῷ ἑτέρῳ ἐπιβεβαῶτα μὴ τῷ
<span class="lb" data-page="18b.699" data-line="3" id="l18b.699.3"></span>κατὰ τὴν δρῶσαν χεῖρα ὕψος γούνατι πρὸς βουβῶνα, ὡς
<span class="lb" data-page="18b.699" data-line="4" id="l18b.699.4"></span>ἐν ἕδρῃ· καὶ τὰ ἄλλα ὅρια τὰ αὐτά.
</blockquote>
            <p>
<span class="lb" data-page="18b.699" data-line="5" id="l18b.699.5"></span>Τὸν περὶ τοῦ καθημένου συμπληρώσας λόγον ἐπὶ τὸν
<span class="lb" data-page="18b.699" data-line="6" id="l18b.699.6"></span>ἐνεστῶτα μετέβη, πάντως αὐτὸν κελεύων φυλάττειν, ὃ μικρὸν
<span class="lb" data-page="18b.699" data-line="7" id="l18b.699.7"></span>ἔμπροσθεν ἐπὶ τοῦ καθημένου ἐκέλευσεν, ὅτι τὸ τῆς
<span class="lb" data-page="18b.699" data-line="8" id="l18b.699.8"></span>βάσεως τῶν ποδῶν ἄνισον· ὑψηλότερον γὰρ εἶναι βούλεται
<span class="lb" data-page="18b.699" data-line="9" id="l18b.699.9"></span><span class="milestone ed1page" data-n="5.672" data-unit="ed1page" id="ed1page.5.672"></span>τὸν ἕτερον αὐτῷ, ὡς μὴ κατ’ εὐθύ τι τοῦ ἐνεργοῦντος
<span class="lb" data-page="18b.699" data-line="10" id="l18b.699.10"></span>εἶναι τὴν τοιαύτην στάσιν, ἢν ὅτι καὶ αὐτὴν φυλάξει
<span class="lb" data-page="18b.699" data-line="11" id="l18b.699.11"></span>διὰ πάσης ἐνεργείας, ἐὰν μήτε ὑψηλὸν ἱκανῶς τὸ χειριζόμενον
<span class="lb" data-page="18b.699" data-line="12" id="l18b.699.12"></span>μόριον μήτε ποῤῥώτερον κατὰ τὸ μῆκος ἢ πλάτος.
<span class="lb" data-page="18b.699" data-line="13" id="l18b.699.13"></span>εὔδηλον τῷ μεμνημένῳ τῶν προειρημένων. τὸ μὲν γὰρ οὕτως
<span class="lb" data-page="18b.699" data-line="14" id="l18b.699.14"></span>ὑψηλὸν, ὡς τὸν ἰατρὸν ἀναγκάζεσθαι μετεωροτέρας τῶν
<span class="lb" data-page="18b.699" data-line="15" id="l18b.699.15"></span>ἑαυτοῦ τιτθῶν ἔχειν τὰς χεῖρας, ἀποσαλεύσει τῆς ἕδρας
<span class="pb" data-page="18b.700" id="p18b.700"></span>
<span class="lb" data-page="18b.700" data-line="1" id="l18b.700.1"></span>αὐτὸν ἀνατεινόμενον ἀμέτρως. τὸ δὲ ἐπὶ πλεῖστον ἀφεστηκὸς
<span class="lb" data-page="18b.700" data-line="2" id="l18b.700.2"></span>πάλιν αὖ καὶ τὸ προβαίνειν ἀναγκάζον, ἀπολείπειν βιάσεται
<span class="lb" data-page="18b.700" data-line="3" id="l18b.700.3"></span>τὴν ἐξ ἀρχῆς ἕδραν. ἐπεὶ δὲ ἐπὶ τινος ἐστηρίχθαι
<span class="lb" data-page="18b.700" data-line="4" id="l18b.700.4"></span>τὸν ἕτερον τῶν ποδῶν βούλεται, κἀνταῦθα τὸ ποσὸν τοῦ
<span class="lb" data-page="18b.700" data-line="5" id="l18b.700.5"></span>ὕψους ἐδήλωσεν, ἀξιώσας τὴν αὐτὴν σχέσιν τῷ γόνατι πρὸς
<span class="lb" data-page="18b.700" data-line="6" id="l18b.700.6"></span>βουβῶνας, ἣν κἀπὶ τῶν καθημένων εἶπεν. εἰρήκει δ’ ἐπ’
<span class="lb" data-page="18b.700" data-line="7" id="l18b.700.7"></span>ἐκείνων, γούνατα δὲ ἀνώτερον βουβώνων μικρὸν, ὡς ἀσφαλεστάτης
<span class="lb" data-page="18b.700" data-line="8" id="l18b.700.8"></span>τε ἅμα καὶ εὐσχημονεστάτης πρὸς τὰς ἐνεργείας
<span class="lb" data-page="18b.700" data-line="9" id="l18b.700.9"></span>καὶ ἑτοιμοτάτης οὔσης τῆς τοιαύτης ἕδρας. ἀλλὰ νῦν γε
<span class="lb" data-page="18b.700" data-line="10" id="l18b.700.10"></span>τῷ ἑτέρῳ γόνατι τῷ ὑψηλῷ μόνῳ πρὸς τοὺς βουβῶνας εἶναι
<span class="lb" data-page="18b.700" data-line="11" id="l18b.700.11"></span>τὴν αὐτὴν σχέσιν ἀξιοῖ, πληθυντικῶς βουβῶνας ἀμφοτέρων
<span class="lb" data-page="18b.700" data-line="12" id="l18b.700.12"></span>τῶν σκελῶν ἴσον ἔχειν ὕψος.
</p>
          </article>

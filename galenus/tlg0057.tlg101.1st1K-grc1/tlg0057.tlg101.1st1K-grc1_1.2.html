<article xmlns="http://www.w3.org/1999/xhtml" id="urn:cts:greekLit:tlg0057.tlg101.1st1K-grc1:1.2">
<span class="pb page1" data-page="18b.648" id="p18b.648"></span>
<span class="milestone ed1page page1" data-n="5.664" data-unit="ed1page" id="ed1page.5.664"></span>
<span class="milestone ed2page page1" data-n="12.8" data-unit="ed2page" id="ed2page.12.8"></span>
            <blockquote class="quote lemma">
<span class="lb" data-page="18b.648" data-line="1" id="l18b.648.1"></span>Ἃ καὶ ἰδεῖν καὶ θιγεῖν καὶ ἀκοῦσαί ἐστι.
</blockquote>
            <p>
<span class="lb" data-page="18b.648" data-line="2" id="l18b.648.2"></span>Τὸ διαγνωστικὸν τῶν παθῶν μέρος τῆς τέχνης πάντων
<span class="lb" data-page="18b.648" data-line="3" id="l18b.648.3"></span>πρῶτον ἀσκεῖν ἀξιώσας, ἐκ τῶν ὁμοίως τε καὶ ἀνομοίως
<span class="lb" data-page="18b.648" data-line="4" id="l18b.648.4"></span>ἐχόντων κατὰ τὸ σῶμα τοῦ κάμνοντος, ὡς πρὸς τοὺς
<span class="lb" data-page="18b.648" data-line="5" id="l18b.648.5"></span>ὑγιαίνοντας· καὶ ὡς τὰ μέν ἐστι καὶ μέγιστα καὶ ῥᾷστα,
<span class="lb" data-page="18b.648" data-line="6" id="l18b.648.6"></span>τὰ δὲ σὺν αὐτοῖς ἐξ ἀνάγκης γιγνώσκεται. νῦν ἤδη τίνα
<span class="lb" data-page="18b.648" data-line="7" id="l18b.648.7"></span>ταῦτά ἐστι, καθάπερ ἔφην, διδάσκει λέγων, ἃ καὶ ἰδεῖν
<span class="lb" data-page="18b.648" data-line="8" id="l18b.648.8"></span>καὶ θιγεῖν καὶ ἀκοῦσαί ἐστι· ἰδεῖν μὲν δηλονότι τὰ ὁρατὰ,
<span class="lb" data-page="18b.648" data-line="9" id="l18b.648.9"></span>θιγεῖν δὲ τῶν ἁπτῶν, ἀκοῦσαι δὲ τῶν ἀκουστῶν. τὸ μὲν
<span class="lb" data-page="18b.648" data-line="10" id="l18b.648.10"></span>οὖν κατὰ τὸ πρόσωπον ἐν ἀρχῇ τοῦ προγνωστικοῦ γεγραμμένον
<span class="lb" data-page="18b.648" data-line="11" id="l18b.648.11"></span>ἐστὶν ἰδεῖν, ῥῖνα μὲν ὀξεῖαν, ὀφθαλμοὺς κοίλους καὶ
<span class="lb" data-page="18b.648" data-line="12" id="l18b.648.12"></span>κροτάφους συμπεπτωκότας· θιγεῖν δὲ τῶν ὤτων ψυχρῶν,
<span class="lb" data-page="18b.648" data-line="13" id="l18b.648.13"></span>ἰδεῖν δὲ ἅμα καὶ θιγεῖν τοῦ κατὰ πρόσωπον δέρματος·
<span class="lb" data-page="18b.648" data-line="14" id="l18b.648.14"></span>σκληροῦ γὰρ καὶ καρφαλέου καὶ περιτεταμένου· ἀκοῦσαι δὲ
<span class="lb" data-page="18b.648" data-line="15" id="l18b.648.15"></span>τῶν ἐν τοῖς ἐφεξῆς τοῦ βιβλίου εἰρημένων, πταρμοῦ καὶ
<span class="lb" data-page="18b.648" data-line="16" id="l18b.648.16"></span>βηχὸς καὶ φύσης καὶ ψόφου ἢ φθεγγομένου τε καὶ παρὰ ﻿
<span class="pb" data-page="18b.649" id="p18b.649"></span>
<span class="lb" data-page="18b.649" data-line="1" id="l18b.649.1"></span>φύσιν τοῦ κάμνοντος ἤτοι κατὰ παραφροσύνην ἢ κλαγγώδη
<span class="lb" data-page="18b.649" data-line="2" id="l18b.649.2"></span>ἢ βραγχώδη ἢ τοιοῦτόν τι πάθος ἐχούσης τῆς φωνῆς. ἐν
<span class="lb" data-page="18b.649" data-line="3" id="l18b.649.3"></span>δὲ τοῖς κατὰ χειρουργίαν ἰδεῖν μέν ἐστι τὰ μελαινόμενα,
<span class="lb" data-page="18b.649" data-line="4" id="l18b.649.4"></span>τὰ ἐρυθραινόμενα, τὰ καθ’ ὁντιναοῦν τρόπον ἐξαλλάττοντα
<span class="lb" data-page="18b.649" data-line="5" id="l18b.649.5"></span>τὴν κατὰ φύσιν χροιὰν ἢ φυλάττοντα· καὶ πρὸς τούτοις
<span class="lb" data-page="18b.649" data-line="6" id="l18b.649.6"></span>ἔτι, καθάπερ ἐπὶ τοῦ κατ’ ὦμον ἄρθρου, κοιλότητα μὲν
<span class="lb" data-page="18b.649" data-line="7" id="l18b.649.7"></span>ἐπωμίδος, ἀκρωμίου δὲ ἀνάτασιν ἰδεῖν ἐστι· θιγεῖν δὲ τῆς
<span class="lb" data-page="18b.649" data-line="8" id="l18b.649.8"></span>ἐν μασχάλῃ κεφαλῆς, ἀκοῦσαι δὲ τῶν γιγνομένων ψόφων ἐν
<span class="lb" data-page="18b.649" data-line="9" id="l18b.649.9"></span>τῷ κάμνοντος σώματι, καθάπερ ἐπὶ θώρακος συντετρημένου,
<span class="lb" data-page="18b.649" data-line="10" id="l18b.649.10"></span>πνεύματος ἐκφυσωμένου πρὸς τὸ τραῦμα.
</p>
          </article>

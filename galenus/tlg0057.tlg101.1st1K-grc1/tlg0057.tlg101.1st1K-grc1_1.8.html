<article xmlns="http://www.w3.org/1999/xhtml" id="urn:cts:greekLit:tlg0057.tlg101.1st1K-grc1:1.8">
<span class="pb page1" data-page="18b.677" id="p18b.677"></span>
<span class="milestone ed1page page1" data-n="5.668" data-unit="ed1page" id="ed1page.5.668"></span>
<span class="milestone ed2page page1" data-n="12.18" data-unit="ed2page" id="ed2page.12.18"></span>
            <blockquote class="quote lemma">
<span class="lb" data-page="18b.677" data-line="14" id="l18b.677.14"></span>Αὐγῆς μὲν οὖν δύο εἴδεα, τὸ μὲν κοινὸν, τὸ δὲ τεχνητόν.
<span class="pb" data-page="18b.678" id="p18b.678"></span>
<span class="lb" data-page="18b.678" data-line="1" id="l18b.678.1"></span>τὸ μὲν οὖν κοινὸν οὐκ ἐφ’ ἡμῖν, τὸ δὲ τεχνητὸν καὶ ἐφ’
<span class="lb" data-page="18b.678" data-line="2" id="l18b.678.2"></span>ἡμῖν.
</blockquote>
            <p>
<span class="lb" data-page="18b.678" data-line="3" id="l18b.678.3"></span>Καὶ περὶ τοῦ τῶν εἰδῶν ὀνόματος ἅπαξ ἀκούσας νῦν
<span class="lb" data-page="18b.678" data-line="4" id="l18b.678.4"></span>εἰς ἀεὶ μέμνησο. τοῖς γὰρ παλαιοῖς ἔθος ἐστὶ καὶ διαφορὰς
<span class="lb" data-page="18b.678" data-line="5" id="l18b.678.5"></span>καὶ εἴδη καὶ τρόπους ὀνομάζειν τὰ κατὰ τὴν τομὴν τῶν
<span class="lb" data-page="18b.678" data-line="6" id="l18b.678.6"></span>γενικωτέρων πραγμάτων ὑποπίπτοντα. καὶ νῦν οὖν οὕτως
<span class="lb" data-page="18b.678" data-line="7" id="l18b.678.7"></span>εἶπεν ὁ Ἱπποκράτης αὐγῆς εἶναι δύο εἴδη, ὡς εἰ καὶ διαφορὰς
<span class="lb" data-page="18b.678" data-line="8" id="l18b.678.8"></span>καὶ τρόπους εἰρήκει δύο. τὸ μὲν <span class="milestone ed2page" data-n="12.19" data-unit="ed2page" id="ed2page.12.19"></span>οὖν κοινόν
<span class="lb" data-page="18b.678" data-line="9" id="l18b.678.9"></span>ἐστιν, ᾧ πάντες ἄνθρωποι χρώμεθα, μάλιστα μὲν ἐν ὑπαίθρῳ,
<span class="lb" data-page="18b.678" data-line="10" id="l18b.678.10"></span>δεύτερον δὲ ἐν οἴκοις μεγάλοις θύρας μεγάλας φωτὸς
<span class="lb" data-page="18b.678" data-line="11" id="l18b.678.11"></span>πλήρεις ἔχουσιν, οἷοι καὶ νῦν κατὰ πολλὰς τῶν πόλεων δίδονται
<span class="lb" data-page="18b.678" data-line="12" id="l18b.678.12"></span>ἰωμένοις τοῖς ἰατροῖς, οὓς παρωνύμως αὐτῶν ἰατρεῖα
<span class="lb" data-page="18b.678" data-line="13" id="l18b.678.13"></span>προσαγορεύουσι. τὸ δὲ τεχνητὸν φῶς μάλιστα μὲν καὶ
<span class="lb" data-page="18b.678" data-line="14" id="l18b.678.14"></span>τοῦτο γίγνεται, λύχνους ἁψάντων ἢ δᾷδας ἢ λαμπάδας ἤ τι
<span class="lb" data-page="18b.678" data-line="15" id="l18b.678.15"></span>τοιοῦτον. κατὰ δὲ δεύτερον λόγον ἀνοιξάντων θυρίδας ἢ
<span class="lb" data-page="18b.678" data-line="16" id="l18b.678.16"></span>ὅλας ἢ ἐκ μέρους ἢ τὰς μὲν κλεισάντων, τὰς δὲ ἀνοιξάντων.
<span class="lb" data-page="18b.678" data-line="17" id="l18b.678.17"></span>καὶ περὶ θυρῶν ὁ αὐτὸς λόγος.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg101.1st1K-grc1:2.24">
<span class="pb page1" data-page="18b.784" id="p18b.784"></span>
<span class="milestone ed1page page1" data-n="5.684" data-unit="ed1page" id="ed1page.5.684"></span>
<span class="milestone ed2page page1" data-n="12.60" data-unit="ed2page" id="ed2page.12.60"></span>
            <blockquote class="quote lemma">
<span class="lb" data-page="18b.784" data-line="11" id="l18b.784.11"></span>Ὧν δὲ ἔχεται ἐπίδεσις ἣ ὑπόδεσις ἢ ἀμφότερα.
</blockquote>
            <p>
<span class="lb" data-page="18b.784" data-line="12" id="l18b.784.12"></span>Προσυπακοῦσαι δεῖ τὰ δέ ἐστιν, εἶτα ἑξῆς ἀναγινώσκειν,
<span class="lb" data-page="18b.784" data-line="13" id="l18b.784.13"></span>ὑπόδεσις μὲν αἰτίη ἀφεστεῶτα προστεῖλαι, καὶ τὰ
<span class="lb" data-page="18b.784" data-line="14" id="l18b.784.14"></span>ἄλλα τὰ τούτων ἐφεξῆς. κέχρηται δὲ τῷ ἔχεται ῥήματι
<span class="lb" data-page="18b.784" data-line="15" id="l18b.784.15"></span>σημαίνων δι’ αὐτοῦ τὸ οἷον ἐφίεται καὶ ἀντιποιεῖται καὶ
<span class="pb" data-page="18b.785" id="p18b.785"></span>
<span class="lb" data-page="18b.785" data-line="1" id="l18b.785.1"></span>στοχάζεται. ἅπερ αὖ ἅπαντα δυνάμει ταὐτὸν δηλοῖ τῷ
<span class="lb" data-page="18b.785" data-line="2" id="l18b.785.2"></span>τίνες αἱ δυνάμεις εἰσὶ τῆς ἐπιδέσεως καὶ τίνα τὰ ἔργα. λέγω
<span class="lb" data-page="18b.785" data-line="3" id="l18b.785.3"></span>δὲ ἔργα νῦν οὐ τὰς ἐνεργείας, ἀλλὰ τὰ ἀποτελέσματα. καθάπερ
<span class="lb" data-page="18b.785" data-line="4" id="l18b.785.4"></span>οἰκοδόμου μὲν ἔργον ᾖ, οἰκία, τέκτονος δὲ σκιμπόδιον,
<span class="lb" data-page="18b.785" data-line="5" id="l18b.785.5"></span>ὑφάντου δὲ ἱμάτιον. ἐπὶ δὲ τῆς ἐπιδέσεως καὶ μάλιστα
<span class="lb" data-page="18b.785" data-line="6" id="l18b.785.6"></span>τῆς καταγματικῆς οἱ μὲν πρὸ τῶν σπληνῶν ἐπίδεσμοι παραλαμβανόμενοι
<span class="lb" data-page="18b.785" data-line="7" id="l18b.785.7"></span>δύο, ἕτεροι δὲ μετὰ τοὺς σπλῆνας. ἴδιον
<span class="lb" data-page="18b.785" data-line="8" id="l18b.785.8"></span>οὖν ὄνομα κατὰ τῶν πρώτων δυοῖν Ἱπποκράτης ἔθετο τὰς
<span class="lb" data-page="18b.785" data-line="9" id="l18b.785.9"></span>ὑποδεσμίδας, αὐτήν τε τὴν ὑπ’ αὐτῶν γιγνομένην ἐπίδεσιν
<span class="lb" data-page="18b.785" data-line="10" id="l18b.785.10"></span>ὑπόδεσιν ἐκάλεσεν. ἐφεξῆς ἀκούσωμεν αὐτοῦ λέγοντος ὅσα
<span class="lb" data-page="18b.785" data-line="11" id="l18b.785.11"></span>δύναται ποιεῖν ἥ τε ἰδίως ὑπόδεσις ὀνομαζομένη καὶ κοινῶς
<span class="lb" data-page="18b.785" data-line="12" id="l18b.785.12"></span>ἐπίδεσις. ἔδει μὲν δὴ κατὰ τὴν προτέραν ῥῆσιν εἰρῆσθαι,
<span class="lb" data-page="18b.785" data-line="13" id="l18b.785.13"></span>τίνων ἕνεκεν ἡ ἐπίδεσις ὑπὸ τῶν ἰατρῶν γίγνεται,
<span class="lb" data-page="18b.785" data-line="14" id="l18b.785.14"></span>καθάπερ ἐν ἀρχῇ διαιρεῖται, τὰ μὲν αὐτῆς ἰᾶσθαι λέγων,
<span class="lb" data-page="18b.785" data-line="15" id="l18b.785.15"></span>τὰ δὲ τοῖς ἰωμένοις ὑπηρετεῖν. καὶ ταῦτα πῶς γιγνομένη
<span class="lb" data-page="18b.785" data-line="16" id="l18b.785.16"></span>τῶν εἰρημένων ἕκαστον ἰάσεται· πρὸς γὰρ τὸν σκοπὸν τῆς
<span class="lb" data-page="18b.785" data-line="17" id="l18b.785.17"></span>ἰάσεως ἀποβλέποντες ἐξευρήσομεν τὴν προσήκουσαν ἐπίδεσιν,
<span class="lb" data-page="18b.785" data-line="18" id="l18b.785.18"></span>αὐτὸν δὲ τὸν σκοπὸν ἐνδείξεται τὸ θεραπευόμενον πάθος·
<span class="pb" data-page="18b.786" id="p18b.786"></span>
<span class="lb" data-page="18b.786" data-line="1" id="l18b.786.1"></span>οὐ μὴν ὁ Ἱπποκράτης οὕτως ἔγραψεν, ἀλλὰ περὶ τῆς
<span class="lb" data-page="18b.786" data-line="2" id="l18b.786.2"></span>ἐπιδέσεως, ὁποίαν χρὴ γίνεσθαι διελθὼν ἄχρι νῦν, ἐπί τε
<span class="lb" data-page="18b.786" data-line="3" id="l18b.786.3"></span>τὰ ἔργα καὶ τὴν δύναμιν αὐτῆς ἧκεν.
</p>
          </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg101.1st1K-grc1:2.4">
<span class="pb page1" data-page="18b.734" id="p18b.734"></span>
<span class="milestone ed1page page1" data-n="5.677" data-unit="ed1page" id="ed1page.5.677"></span>
<span class="milestone ed2page page1" data-n="12.40" data-unit="ed2page" id="ed2page.12.40"></span>
            <blockquote class="quote lemma">
<span class="lb" data-page="18b.734" data-line="8" id="l18b.734.8"></span><span class="milestone ed2page" data-n="12.41" data-unit="ed2page" id="ed2page.12.41"></span>Τὸ μὲν οὖν αὕτη ἡ ἐπίδεσις ἰῆται, τὸ δὲ τοῖς ἰωμένοισιν
<span class="lb" data-page="18b.734" data-line="9" id="l18b.734.9"></span>ὑπηρετέει.
</blockquote>
            <p>
<span class="lb" data-page="18b.734" data-line="10" id="l18b.734.10"></span>Τοῦτο δὲ οὐκ ἔστιν ἕτερον εἶδος ἀγαθῆς ἐπιδέσεως,
<span class="lb" data-page="18b.734" data-line="11" id="l18b.734.11"></span>ἀλλ’ ἐν τῷ καθόλου χρεῖαι κοιναὶ πασῶν ἐπιδέσεων καὶ
<span class="lb" data-page="18b.734" data-line="12" id="l18b.734.12"></span>μέντοι καὶ μετὰ ταῦτα πῶς ἡ συμμετρία τῆς ἐπιδέσεως φυλαχθῇ
<span class="lb" data-page="18b.734" data-line="13" id="l18b.734.13"></span>ἡ γραφὴ καὶ μετὰ τοῦτο περὶ ἅμματος· εἶθ’ οὕτως
<span class="lb" data-page="18b.734" data-line="14" id="l18b.734.14"></span>ἄρχεται τῆς ἐφεξῆς διδασκαλίας λέγων. εὖ γε μέν ἐστι
<span class="pb" data-page="18b.735" id="p18b.735"></span>
<span class="lb" data-page="18b.735" data-line="1" id="l18b.735.1"></span>γνῶναι, ὅτι ἐς τὰ κατάντη καὶ ἀπόξη φεύγει πᾶς ἐπίδεσμος,
<span class="lb" data-page="18b.735" data-line="2" id="l18b.735.2"></span>οἷον κεφαλῆς μὲν τὸ ἄνω, κνήμης δὲ τὸ κάτω καὶ τὰ
<span class="lb" data-page="18b.735" data-line="3" id="l18b.735.3"></span>τούτων ἐφεξῆς λεγόμενα. μετὰ ταῦτα λοιπὸς ὁ λόγος αὐτοῦ
<span class="lb" data-page="18b.735" data-line="4" id="l18b.735.4"></span>περὶ τοῦ ποίου τῆς ἐπιδέσεως γίγνεται. τεμνομένου δὲ καὶ
<span class="lb" data-page="18b.735" data-line="5" id="l18b.735.5"></span>τοῦδε πάλιν εἴς τε τὸ γνῶναι πόθεν ἄρχεσθαι προσήκει
<span class="lb" data-page="18b.735" data-line="6" id="l18b.735.6"></span>καθ’ ἕκαστον μέρος καὶ πάθος, εἰς ὅτι γε πάντων ὕστατον
<span class="lb" data-page="18b.735" data-line="7" id="l18b.735.7"></span>ἄγειν τὴν τελευτὴν τῆς ἐπιδέσεως· ἔτι τε τὴν ἐν τῷ μεταξὺ
<span class="lb" data-page="18b.735" data-line="8" id="l18b.735.8"></span>νομὴν τῶν ἐπιδέσεων, ὁποῖόν τινα χρὴ ποιεῖσθαι τάς τε
<span class="lb" data-page="18b.735" data-line="9" id="l18b.735.9"></span>καθ’ ἕκαστον μέρος ἐπιβολὰς, καὶ ταῦτ’ ἐδίδαξεν, ἐν οἷς
<span class="lb" data-page="18b.735" data-line="10" id="l18b.735.10"></span>γάρ φησι· τὰ δὲ κινούμενα οἷον ἄρθρα, ὅπη μὲν συγκάμπτεται
<span class="lb" data-page="18b.735" data-line="11" id="l18b.735.11"></span>τὸν τρόπον τῆς ἐπιβολῆς τῶν ἐπιδέσμων διέρχεται,
<span class="lb" data-page="18b.735" data-line="12" id="l18b.735.12"></span>καὶ μέντοι καὶ ὅπως χρὴ τὰ πέρατα τῶν ἐπιδέσμων ἀσφαλῶς
<span class="lb" data-page="18b.735" data-line="13" id="l18b.735.13"></span>τούτοις φυλάττεσθαι ἐφεξῆς ἔγραψεν. ἐντεῦθέν τε μεταβὰς
<span class="lb" data-page="18b.735" data-line="14" id="l18b.735.14"></span>τίνα τῶν ἐπιδέσμων ἐστὶν ἔργα διῆλθεν, ὥστε τῆς
<span class="lb" data-page="18b.735" data-line="15" id="l18b.735.15"></span>ἀγαθῆς γενομένην ἐπιδέσεως τὸ ἕτερον εἶδος, ὃ τῷ τῆς
<span class="lb" data-page="18b.735" data-line="16" id="l18b.735.16"></span>ἰσχύος ἀντιδιαιρεῖται, τὴν ὅλην ποιότητα τῆς ὅλης ἐπιδέσεως
<span class="lb" data-page="18b.735" data-line="17" id="l18b.735.17"></span>εἷναι. χαλεπὸν δ’ ὂν ἑνὶ περιλαβεῖν κοινῷ ὀνόματι
<span class="lb" data-page="18b.735" data-line="18" id="l18b.735.18"></span>τὰς ἐν τούτῳ τῷ εἴδει μερικὰς διαφορὰς, διὰ τοῦτ’ ἴσως
<span class="pb" data-page="18b.736" id="p18b.736"></span>
<span class="lb" data-page="18b.736" data-line="1" id="l18b.736.1"></span>οὐδ’ ἐπεχείρησεν ἔτι τοῦ ἀντιδιῃρημένου τῇ ἰσχύϊ διαμεῖναι
<span class="lb" data-page="18b.736" data-line="2" id="l18b.736.2"></span>παρηγορίας δηλῶσαι. ὅτι δὲ τοῦτο οὕτως ἔχει δι’ αὐτῶν
<span class="lb" data-page="18b.736" data-line="3" id="l18b.736.3"></span>τῶν ῥήσεων ἔσται φανερὸν, δι’ ὧν σημαίνει τὰς γενομένας
<span class="lb" data-page="18b.736" data-line="4" id="l18b.736.4"></span>αὐτὰς μεταβολὰς εἰς ἐφ’ ἕκαστον τῶν εἰρημένων κατὰ μέρος
<span class="lb" data-page="18b.736" data-line="5" id="l18b.736.5"></span>κεφαλαίων. ὠνομάσθω δὲ ἅπαν αὐτὸ τὸ γένος, ἕνεκα σαφοῦς
<span class="lb" data-page="18b.736" data-line="6" id="l18b.736.6"></span>διδασκαλίας καὶ συντόμου, ποιότης ἐπιδέσεως, ἰσχύος
<span class="lb" data-page="18b.736" data-line="7" id="l18b.736.7"></span>μὲν καὶ πιέξει ἢ πλήθει ὀθονίων, ὥσπερ τὸ τῆς δυνάμεως
<span class="lb" data-page="18b.736" data-line="8" id="l18b.736.8"></span>ὄνομα, ποτὲ μὲν ἀντίον τάττοντες τῷ τῆς ἀσθενείας λέγουσι,
<span class="lb" data-page="18b.736" data-line="9" id="l18b.736.9"></span>ποτὲ δὲ ἐπὶ τοῦ κοινοῦ ῥώμης τε καὶ ἀῤῥωστίας
<span class="lb" data-page="18b.736" data-line="10" id="l18b.736.10"></span>ἐπιφέρουσιν. οὕτως δὲ καὶ τὸ μέγεθος λέγουσι καὶ ἄλλα
<span class="lb" data-page="18b.736" data-line="11" id="l18b.736.11"></span>πολλὰ τῶν κατὰ μέρος ὁμωνύμως τῷ κοινῷ καὶ νῦν ὡσαύτως
<span class="lb" data-page="18b.736" data-line="12" id="l18b.736.12"></span>κέχρηται τῷ τῆς ἰσχύος ὀνόματι. προσήκει γὰρ οὔτε
<span class="lb" data-page="18b.736" data-line="13" id="l18b.736.13"></span>ἰσχυρῶς πιέζειν οὔτε ἀσθενῶς περιλαμβάνειν τὰ πεπονθότα
<span class="lb" data-page="18b.736" data-line="14" id="l18b.736.14"></span>μόρια τοῖς ἐπιδέσμοις, ὡς μὴ αἰσθάνεσθαι περικειμένων
<span class="lb" data-page="18b.736" data-line="15" id="l18b.736.15"></span>αὐτῶν τὸν ἀσθενοῦντα· καὶ μέντοι καὶ τὸ πλήθει τῶν ὀθονίων
<span class="lb" data-page="18b.736" data-line="16" id="l18b.736.16"></span>ἀντὶ τοῦ ποσότητι δεκτέον, ὡς μηδὲ ἐνταῦθα τὸ ἀντιδιαιρούμενον
<span class="lb" data-page="18b.736" data-line="17" id="l18b.736.17"></span>τῇ ὀλιγότητι πλῆθος ἀκούειν ἡμᾶς. ἡ γὰρ
<span class="pb" data-page="18b.737" id="p18b.737"></span>
<span class="lb" data-page="18b.737" data-line="1" id="l18b.737.1"></span>συμμετρία τὸ τῆς ἐπιδέσεως ἀγαθὸν ἐργάζεται, καλῶς δὲ
<span class="lb" data-page="18b.737" data-line="2" id="l18b.737.2"></span>ἀγαθῶς δηλονότι τὸ συμφέρον τε καὶ ὠφέλιμον αὐτῆς. ἐν
<span class="lb" data-page="18b.737" data-line="3" id="l18b.737.3"></span>μέντοι τῶν πρός τι παραλαμβανομένων ἀλλήλαις δυοῖν ἐπιδέσεων
<span class="lb" data-page="18b.737" data-line="4" id="l18b.737.4"></span><span class="milestone ed2page" data-n="12.42" data-unit="ed2page" id="ed2page.12.42"></span>ἰσχυροτέραν μὲν πεπιέχθαι, τὴν ἀσθενεστέραν
<span class="lb" data-page="18b.737" data-line="5" id="l18b.737.5"></span>δὲ τὴν ἑτέραν ἐροῦμεν. οὐδὲν γὰρ ἄτοπον ὡς πρὸς
<span class="lb" data-page="18b.737" data-line="6" id="l18b.737.6"></span>μὲν τὴν ὑποκειμένην διάθεσιν ἀεὶ συμμέτρως ἔχειν τὴν
<span class="lb" data-page="18b.737" data-line="7" id="l18b.737.7"></span>ἐπίδεσιν, πρός τε ἑτέραν καὶ παραλαμβανομένην ἰσχυρὰν ἢ
<span class="lb" data-page="18b.737" data-line="8" id="l18b.737.8"></span>ἀσθενῆ λέγεσθαι. ὁπηνίκα δὲ λύειν ἢ ἐπιτείνειν χρὴ τὴν
<span class="lb" data-page="18b.737" data-line="9" id="l18b.737.9"></span>ἐπίδεσιν ἢ τὸ τῶν ὀθονίων πλῆθος αὐξάνειν ἢ μειοῦν ἐν
<span class="lb" data-page="18b.737" data-line="10" id="l18b.737.10"></span>τῷ περὶ ἀγμῶν αὐτὸς ἐδίδαξε σαφέστατα.
</p>
          </article>

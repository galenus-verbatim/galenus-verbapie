<article xmlns="http://www.w3.org/1999/xhtml" id="urn:cts:greekLit:tlg0057.tlg102.1st1K-grc1:1">
<span class="pb page1" data-page="18b.926" id="p18b.926"></span>


          <p>
<span class="lb" data-page="18b.926" data-line="1" id="l18b.926.1"></span>Μυῶν ἀνατομὴν ἀμέμπτως μὲν οὐδεὶς ἔγραψεν, ἀκριβέστερον
<span class="lb" data-page="18b.926" data-line="2" id="l18b.926.2"></span>δὲ μᾶλλον μὲν Μαρῖνος τῶν ἄλλων. ἀλλ’ ἐπειδὴ μήτε
<span class="lb" data-page="18b.926" data-line="3" id="l18b.926.3"></span>δι’ ἑνὸς βιβλίον μήθ’ ἑξῆς ὑπὲρ ἁπάντων διῆλθεν, εὐδοκίμησεν
<span class="lb" data-page="18b.926" data-line="4" id="l18b.926.4"></span>εἰκότως ἡ τοῦ Πέλοπος καὶ τοῦ Λύκου καὶ Αἰλιανοῦ
<span class="lb" data-page="18b.926" data-line="5" id="l18b.926.5"></span>τῶν μυῶν ἀνατομή. ὁ μὲν οὖν Πέλοψ ἐν τῇ τρίτῃ τῶν
<span class="lb" data-page="18b.926" data-line="6" id="l18b.926.6"></span>Ἱπποκρατείων εἰσαγωγικῶν ἅμα τοῖς ἄλλοις ἅπασι μέρεσι
<span class="lb" data-page="18b.926" data-line="7" id="l18b.926.7"></span>καὶ τοὺς μῦς ἀνέτεμεν, ὁ δὲ Λύκος ἓν μέγιστον βιβλίον
<span class="lb" data-page="18b.926" data-line="8" id="l18b.926.8"></span>ἔγραψε περὶ αὐτῶν, ὁ δὲ Αἰλιανὸς κατὰ τὴν βίβλον ἣν ὥσπερ
<span class="pb" data-page="18b.927" id="p18b.927"></span>
<span class="lb" data-page="18b.927" data-line="1" id="l18b.927.1"></span>ἐπιτομὴν ἐποιήσατο τῶν τοῦ πατρὸς ἀνατομικῶν συγγραμμάτων,
<span class="lb" data-page="18b.927" data-line="2" id="l18b.927.2"></span>ἅμα τοῖς ἄλλοις ἅπασι μορίοις καὶ αὐτὸς ἔγραψε τὴν
<span class="lb" data-page="18b.927" data-line="3" id="l18b.927.3"></span>τῶν μυῶν ἀνατομήν. ἐμηκύνθη δὲ τὸ τοῦ Λύκου βιβλίον,
<span class="lb" data-page="18b.927" data-line="4" id="l18b.927.4"></span>ὅτι τε μακρότερον ἑρμηνεύει πάντα καὶ ὅτι λογικὰς ζητήσεις
<span class="lb" data-page="18b.927" data-line="5" id="l18b.927.5"></span>ἀνέμιξε τοῖς ἐξ ἀνατομῆς φαινομένοις· ἔτι τε πρὸς τούτοις
<span class="lb" data-page="18b.927" data-line="6" id="l18b.927.6"></span>ὅτι περὶ παθῶν ἐποιήσατο λόγους πολλοὺς, ὧν ἔνια
<span class="lb" data-page="18b.927" data-line="7" id="l18b.927.7"></span>κατ’ οὐδὲν ᾠκείωται ταῖς τῶν μυῶν ἀνατομαῖς. Αἰλιανὸς
<span class="lb" data-page="18b.927" data-line="8" id="l18b.927.8"></span>δὲ καὶ Πέλοψ μόνα τὰ φαινόμενα διῆλθον, ἅπερ οὐχ ἥκιστα
<span class="lb" data-page="18b.927" data-line="9" id="l18b.927.9"></span>κἀγὼ νῦν ἔγνωκα πρᾶξαι. περὶ μὲν γὰρ τῆς κινήσεως
<span class="lb" data-page="18b.927" data-line="10" id="l18b.927.10"></span>τῶν μυῶν ἑτέρωθι διὰ δυοῖν ὑπομνημάτων εἴρηταί μοι, περὶ
<span class="lb" data-page="18b.927" data-line="11" id="l18b.927.11"></span>δὲ τῆς χρείας ἅμα τοῖς ἄλλοις ἅπασιν ἐν τῇ μεγάλῃ πραγματείᾳ
<span class="lb" data-page="18b.927" data-line="12" id="l18b.927.12"></span>τῇ περὶ χρείας μορίων, καὶ μέντοι καὶ ὡς ἄν τις
<span class="lb" data-page="18b.927" data-line="13" id="l18b.927.13"></span>κάλλιστα γυμνάσειεν οὐ τοὺς μῦς μόνον, ἀλλὰ καὶ τὰ ἄλλα
<span class="lb" data-page="18b.927" data-line="14" id="l18b.927.14"></span>πάντα τοῦ ζώου μόρια, διὰ τῶν ἀνατομικῶς ἐγχειρήσεων λέγεται.
<span class="lb" data-page="18b.927" data-line="15" id="l18b.927.15"></span>ὅθεν οὐδὲν προῃρούμην ἰδίᾳ τι γράψαι περὶ μυῶν
<span class="lb" data-page="18b.927" data-line="16" id="l18b.927.16"></span>ἀνατομῆς· ἀλλ’ ἐπειδὰν εἰς ἓν ἀθροίζω πάντα τὰ κατὰ τὰς
<span class="lb" data-page="18b.927" data-line="17" id="l18b.927.17"></span>ἀνατομὰς ὑφ’ ἡμῶν εἰρημένα, τηνικαῦτα καὶ τὰ παραλελειμμένα
<span class="pb" data-page="18b.928" id="p18b.928"></span>
<span class="lb" data-page="18b.928" data-line="1" id="l18b.928.1"></span>τοῖς ἔμπροσθεν ἰατροῖς, εἰ μὴ καλῶς εἰρημένα περὶ
<span class="lb" data-page="18b.928" data-line="2" id="l18b.928.2"></span>μυῶν ἐγνώκειν δηλῶσαι. τῶν δ’ ἑταίρων ἔνιοι γυμνάζεσθαι
<span class="lb" data-page="18b.928" data-line="3" id="l18b.928.3"></span>βουλόμενοι καθ’ ἑαυτοὺς ὑπομνήσεις τινὰς ἔχειν ἠξίωσαν
<span class="lb" data-page="18b.928" data-line="4" id="l18b.928.4"></span>ὧν ἐθεάσαντο δεικνυμένων παρ’ ἐμοῦ, καὶ τοῦτο ἠνάγκασάν
<span class="lb" data-page="18b.928" data-line="5" id="l18b.928.5"></span>με γράψαι τὸ βιβλίον. ὧν τὰ μὲν φαινόμενα πάντα
<span class="lb" data-page="18b.928" data-line="6" id="l18b.928.6"></span>κατὰ τὴν ἀνατομὴν τῶν μυῶν ἐκδιδάσκω· ὑπὲρ δὲ τῆς ἐνεργείας
<span class="lb" data-page="18b.928" data-line="7" id="l18b.928.7"></span>ἀπόδειξιν μὲν οὐδεμίαν ἔχω, ἀναμιμνήσκω δὲ τὰ κεφάλαια
<span class="lb" data-page="18b.928" data-line="8" id="l18b.928.8"></span>τῶν ἐν ἑτέροις ἀποδεδειγμένων. ἐπιμνησθῆναι δέ
<span class="lb" data-page="18b.928" data-line="9" id="l18b.928.9"></span>με καὶ τῶν εἴ τι παρέλιπεν ἢ οὐκ ἀκριβῶς εἶπεν ὁ Λύκος
<span class="lb" data-page="18b.928" data-line="10" id="l18b.928.10"></span>ἠξίωσαν. ἐπειδὴ σαφέστατά τε καὶ κάλλιστα πάντων οὗτος
<span class="lb" data-page="18b.928" data-line="11" id="l18b.928.11"></span>ἀνατετμηκέναι μῦς πεπίστευται· ἃ μὲν οὖν ἐπαγγέλλεται τὸ
<span class="lb" data-page="18b.928" data-line="12" id="l18b.928.12"></span>γράμμα, ταῦτά εἰσιν. ἤδη δὲ ἐπὶ τῶν διεξόδων αὐτῶν βαδιοῦμεν.
<span class="lb" data-page="18b.928" data-line="13" id="l18b.928.13"></span>ὅστις ἐθέλει γυμνάζεσθαι περὶ τὴν τῶν μυῶν ἀνατομὴν
<span class="lb" data-page="18b.928" data-line="14" id="l18b.928.14"></span>ἐν ὕδατι πνίξας πίθηκον ἐκδειράτω πρότερον αὐτὸν,
<span class="lb" data-page="18b.928" data-line="15" id="l18b.928.15"></span>ὡς ἐν ταῖς ἀνατομικαῖς ἐγχειρήσεσι λέγεται· πολλοὶ γὰρ ἐν
<span class="lb" data-page="18b.928" data-line="16" id="l18b.928.16"></span>τούτοις διαμαρτάνουσι τοῖς ἐπιτυχοῦσιν ἐπιτρέποντες τὸ ἔργον.
<span class="pb" data-page="18b.929" id="p18b.929"></span>
<span class="lb" data-page="18b.929" data-line="1" id="l18b.929.1"></span>οὗτοι δὲ καὶ ἄλλα μὲν διασπῶσι πολλὰ καὶ συγχέουσιν,
<span class="lb" data-page="18b.929" data-line="2" id="l18b.929.2"></span>ὥσπερ οὐχ ἥκιστα καὶ τὸν ὑπὸ τῷ δέρματι τοῦ τραχήλου
<span class="lb" data-page="18b.929" data-line="3" id="l18b.929.3"></span>λεπτὸν καὶ πλατὺν μῦν, ὃν εἴ τις οὐκ ἐθέλει μῦν
<span class="lb" data-page="18b.929" data-line="4" id="l18b.929.4"></span>ὀνομάζειν, ἀλλὰ μυώδη γε φύσιν ἢ οὐσίαν ἢ ὅπως ἄν τις
<span class="lb" data-page="18b.929" data-line="5" id="l18b.929.5"></span>βούλοιτο καλεῖν, οὕτω προσαγορευέτω. ἄρχεται δὲ ὁ μῦς
<span class="lb" data-page="18b.929" data-line="6" id="l18b.929.6"></span>οὗτος ἔμπροσθεν μὲν ἐκ τῶν κατὰ τὰ χείλη καὶ τὰς γνάθους
<span class="lb" data-page="18b.929" data-line="7" id="l18b.929.7"></span>χωρίων, ὄπισθεν δὲ ἐκ τῶν κατὰ ῥάχιν ὑποτεταμένος
<span class="lb" data-page="18b.929" data-line="8" id="l18b.929.8"></span>ἐν κύκλῳ παντὶ τῷ περὶ τὸν τράχηλον δέρματι λεπτὸς καὶ
<span class="lb" data-page="18b.929" data-line="9" id="l18b.929.9"></span>ὑμενώδης ὑπάρχων, ὥστε καὶ διὰ τοῦτο λανθάνειν. καὶ
<span class="lb" data-page="18b.929" data-line="10" id="l18b.929.10"></span>ὑμὴν μᾶλλον ἢ μῦς εἶναι δοκεῖ, μέχρι περ ἂν ὁμοῦ τῷ
<span class="lb" data-page="18b.929" data-line="11" id="l18b.929.11"></span>δέρματι βλέπηται, χωρισθεὶς δὲ ἀπ’ αὐτοῦ κατάδηλος γίνεται.
<span class="lb" data-page="18b.929" data-line="12" id="l18b.929.12"></span>ἄρθρον δὲ οὐδὲν ὑπὸ τούτου κατακεῖται τοῦ μυός·
<span class="lb" data-page="18b.929" data-line="13" id="l18b.929.13"></span>ὅτι μηδὲν ἐκπέφυκεν εἰς ἄρθρον, ἀλλὰ τὰς γνάθους καὶ τὸ
<span class="lb" data-page="18b.929" data-line="14" id="l18b.929.14"></span>δέρμα κινεῖ μόνον ᾧ συμπέφυκεν. ἔστι δὲ καὶ πρὸ τῆς
<span class="lb" data-page="18b.929" data-line="15" id="l18b.929.15"></span>ἀνατομῆς ἡ κίνησις αὐτοῦ σαφὴς ἐφ’ ἡμῶν αὐτῶν. ἐπειδὰν
<span class="lb" data-page="18b.929" data-line="16" id="l18b.929.16"></span>ἀπάγειν ἀλλήλων εἰς τὰ πλάγια τὰς γνάθους βουληθῶμεν,
<span class="lb" data-page="18b.929" data-line="17" id="l18b.929.17"></span>ἄνευ τοῦ κινῆσαι τὴν κάτω γένυν καὶ διοῖξαι τὸ στόμα.
<span class="pb" data-page="18b.930" id="p18b.930"></span>
<span class="lb" data-page="18b.930" data-line="1" id="l18b.930.1"></span>καὶ τοῖς σπασθῆναι δὲ μέλλουσιν οὗτος ὁ μῦς πρῶτος ἐντείνεται·
<span class="lb" data-page="18b.930" data-line="2" id="l18b.930.2"></span>καὶ οἱ κυνικοὶ καλούμενοι σπασμοὶ τούτου μάλιστα
<span class="lb" data-page="18b.930" data-line="3" id="l18b.930.3"></span>πάθος εἰσίν. ὀνομαζέσθω δὲ ὑφ’ ἡμῶν ἕνεκεν σαφοῦς διδασκαλίας
<span class="lb" data-page="18b.930" data-line="4" id="l18b.930.4"></span>μυῶδες πλάτυσμα. περιβέβληται μὲν οὖν παντὶ
<span class="lb" data-page="18b.930" data-line="5" id="l18b.930.5"></span>τῷ τραχήλῳ, καταφέρεται δὲ πρόσω μὲν ἄχρι τῶν κλειδῶν,
<span class="lb" data-page="18b.930" data-line="6" id="l18b.930.6"></span>ἑκατέρωθεν δὲ κατὰ τὰς ὠμοπλάτων ῥάχεις ἄχρι τῆς ἀρχῆς
<span class="lb" data-page="18b.930" data-line="7" id="l18b.930.7"></span>τοῦ μεταφρένου, τὸ δὲ μεταξὺ ταύτης τε τῆς καταφύσεως
<span class="lb" data-page="18b.930" data-line="8" id="l18b.930.8"></span>καὶ τῆς κεφαλῆς ὑμενῶδες ὑπάρχον ὄρθιον διὰ μέσης τέταται
<span class="lb" data-page="18b.930" data-line="9" id="l18b.930.9"></span>τῆς κατὰ τὸν τράχηλον ἀκάνθης. τουτὶ μὲν οὖν τὸ
<span class="lb" data-page="18b.930" data-line="10" id="l18b.930.10"></span>σῶμα τοῖς ἀνατομικοῖς ἠγνόηται, κακῶς ἐκδερομένου τοῦ
<span class="lb" data-page="18b.930" data-line="11" id="l18b.930.11"></span>ζώου. ἐμοὶ δ’ ἂν εἴη καιρὸς ὑπὲρ τῶν κατὰ τὸ πρόσωπον
<span class="lb" data-page="18b.930" data-line="12" id="l18b.930.12"></span>ἤδη μετέρχεσθαι μυῶν.
</p>
        </article>

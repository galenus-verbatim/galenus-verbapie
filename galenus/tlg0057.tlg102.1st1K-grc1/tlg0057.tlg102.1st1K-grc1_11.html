<article xmlns="http://www.w3.org/1999/xhtml" id="urn:cts:greekLit:tlg0057.tlg102.1st1K-grc1:11">
<span class="pb page1" data-page="18b.941" id="p18b.941"></span>


          <p>
Περὶ τῶν τὴν κεφαλὴν κινούντων μυῶν.
</p>
          <p>
<span class="lb" data-page="18b.941" data-line="1" id="l18b.941.1"></span>Ἡ κεφαλὴ τὰς μὲν οἰκείας κινήσεις ἄνευ τοῦ τραχήλου
<span class="lb" data-page="18b.941" data-line="2" id="l18b.941.2"></span>κινεῖται βραχυτάτας τε ἅμα καὶ διττὰς ὑπαρχούσας
<span class="lb" data-page="18b.941" data-line="3" id="l18b.941.3"></span>κατὰ διττὰς διαρθρώσεις· τὰς μὲν ἑτέρας ἐφ’ ἑκάτερα
<span class="lb" data-page="18b.941" data-line="4" id="l18b.941.4"></span>περιστρεφομένη, τὰς δὲ ἑτέρας ἐπὶ νευόντων τε πρόσω καὶ
<span class="lb" data-page="18b.941" data-line="5" id="l18b.941.5"></span>ἀνανευόντων ὀπίσω. αἱ δὲ σὺν ὅλῳ τῷ τραχήλῳ κινήσεις
<span class="lb" data-page="18b.941" data-line="6" id="l18b.941.6"></span>αὐτῆς ἐπὶ πολύ τε γίνονται καὶ μετ’ ὀλίγον ὑπὲρ αὐτῶν
<span class="lb" data-page="18b.941" data-line="7" id="l18b.941.7"></span>δίειμι. νυνὶ δὲ περὶ τῶν οἰκείων αὐτῆς μυῶν εἰρήσεται.
<span class="lb" data-page="18b.941" data-line="8" id="l18b.941.8"></span>τῇ προειρημένῃ συζυγίᾳ τῶν ἰσχνῶν μυῶν, οὓς καὶ αὐτοὺς
<span class="lb" data-page="18b.941" data-line="9" id="l18b.941.9"></span>ἔφην ἀνασπᾷν τὴν ὠμοπλάτην ἐκ τοῦ κατ’ ἰνίου ὀστοῦ τῆς
<span class="lb" data-page="18b.941" data-line="10" id="l18b.941.10"></span>κεφαλῆς ἐκφυομένους ἐφεξῆς ἐστιν ἑτέρα τὴν ἔκφυσιν ἐγκαρσίαν
<span class="lb" data-page="18b.941" data-line="11" id="l18b.941.11"></span>τε ἅμα καὶ σαρκώδη καὶ πλατεῖαν ἄχρι τῶν ὤτων
<span class="lb" data-page="18b.941" data-line="12" id="l18b.941.12"></span>ἔχουσα. συνεκφύεται δὲ αὐτῇ τις ἑτέρα τὴν ἀρχὴν ἐκ τῆς
<span class="lb" data-page="18b.941" data-line="13" id="l18b.941.13"></span>ὑπ’ αὐτὸ τὸ οὖς χώρας πεποιημένη. αὗται δι’ ὅλου τοῦ
<span class="lb" data-page="18b.941" data-line="14" id="l18b.941.14"></span>τραχήλου πρὸς τὰ πρόσω φέρονται λοξαί· κατὰ μὲν τὴν
<span class="lb" data-page="18b.941" data-line="15" id="l18b.941.15"></span>πρώτην ἔκφυσιν μετρίως συμφυεῖς, ἐν δὲ τῷ μετὰ ταῦτα
<span class="lb" data-page="18b.941" data-line="16" id="l18b.941.16"></span>χωρίῳ ἀποχωροῦσι μᾶλλον καὶ διὰ τοῦτο καὶ δύο μύες δόξειεν
<span class="pb" data-page="18b.942" id="p18b.942"></span>
<span class="lb" data-page="18b.942" data-line="1" id="l18b.942.1"></span>ἄν τις καὶ οὐχ εἷς ἑκατέρωθεν τοῦ τραχήλου. ἀμφοτέρων
<span class="lb" data-page="18b.942" data-line="2" id="l18b.942.2"></span>δὲ καὶ ἡ χρεία καὶ ἡ κίνησις καὶ ἡ τῶν ἰνῶν θέσις
<span class="lb" data-page="18b.942" data-line="3" id="l18b.942.3"></span>ὁμοία. διαφέρουσι δὲ ἑνὶ μόνῳ τῷ τὰς μὲν τοῦ προτέρου
<span class="lb" data-page="18b.942" data-line="4" id="l18b.942.4"></span>μυὸς ἶνας ἀπὸ τῆς πρώτης ἐκφύσεως, σαρκοειδεῖς ὑπαρχούσας
<span class="lb" data-page="18b.942" data-line="5" id="l18b.942.5"></span>ἄχρι παντὸς τοιαύτας μενούσας εἰς τὸ τῆς κλειδὸς
<span class="lb" data-page="18b.942" data-line="6" id="l18b.942.6"></span>ὀστοῦν καταφέρεσθαι. τὰ δὲ τοῦ δευτέρου καὶ οἷον σύνδεσμον
<span class="lb" data-page="18b.942" data-line="7" id="l18b.942.7"></span>ἔχειν τὴν ἀρχὴν καὶ οἷον τένοντα τὸ πέρας, ὃ πρὸς
<span class="lb" data-page="18b.942" data-line="8" id="l18b.942.8"></span>τὸ στέρνον περαίνεται. τέμνεσθαι δέ πως καὶ αὐτὸς οὗτος
<span class="lb" data-page="18b.942" data-line="9" id="l18b.942.9"></span>ὁ δεύτερος μῦς, εἰ δύο δύναται τῷ βουλομένῳ μέχρι τοσούτου
<span class="lb" data-page="18b.942" data-line="10" id="l18b.942.10"></span>λεπτουργεῖσθαι. σχίζεται γάρ πως περὶ τὸν τράχηλον,
<span class="lb" data-page="18b.942" data-line="11" id="l18b.942.11"></span>ὡς παρακεῖσθαι καὶ ψαύειν αὐτοῦ τὰ μέρη συνηρτημένα.
<span class="lb" data-page="18b.942" data-line="12" id="l18b.942.12"></span>τὸ μὲν οὖν ἕτερον τὸ πρόσθιον ἐμφύεται τῷ
<span class="lb" data-page="18b.942" data-line="13" id="l18b.942.13"></span>στέρνῳ διὰ νευρώδους πέρατος, τὸ δὲ ἕτερον εἰς τὴν ἀρχὴν
<span class="lb" data-page="18b.942" data-line="14" id="l18b.942.14"></span>τῆς κλειδὸς σαρκοειδῆ κατάφυσιν ποιεῖται· μέσον κείμενον
<span class="lb" data-page="18b.942" data-line="15" id="l18b.942.15"></span>αὐτοῦ τε τούτου πρὸς τὸ στέρνον περαίνοντος καὶ τοῦ πρόσθεν
<span class="lb" data-page="18b.942" data-line="16" id="l18b.942.16"></span>ῥηθέντος τοῦ τὴν ἔκφυσιν πεποιημένου ἐξ ἰνίου. τοῦτον
<span class="lb" data-page="18b.942" data-line="17" id="l18b.942.17"></span>ὅλον τὸν μῦν ἕνα χρὴ τίθεσθαι τῇ τε κινήσει καὶ τῇ
<span class="lb" data-page="18b.942" data-line="18" id="l18b.942.18"></span>χρείᾳ· καὶ γὰρ ἡ κίνησις αὐτοῦ λοξὴ καὶ ἡ χρεία τὴν κεφαλὴν
<span class="pb" data-page="18b.943" id="p18b.943"></span>
<span class="lb" data-page="18b.943" data-line="1" id="l18b.943.1"></span>τοῦ ζώου περιάγει εἰς τὰ πρόσω, οὐχ ἕνα δὲ διά τε
<span class="lb" data-page="18b.943" data-line="2" id="l18b.943.2"></span>τὸ μὴ πάντη μένειν συνεχῆ καὶ διὰ τὸ τὰς ἐκφύσεις τε καὶ
<span class="lb" data-page="18b.943" data-line="3" id="l18b.943.3"></span>καταφύσεις οὐχ ὁμοίας ἁπάσας εὐθείας ἔχειν. αἵ τε γὰρ
<span class="lb" data-page="18b.943" data-line="4" id="l18b.943.4"></span>ἐκφύσεις αὐτοῦ δύο εἰσὶ, σαρκώδης μὲν ἡ ἐξ ἰνίου, νευρωδεστέρα
<span class="lb" data-page="18b.943" data-line="5" id="l18b.943.5"></span>δέ πως ἡ ὑπὸ τὸ οὖς. αἵ τε καταφύσεις, ὡς νῦν
<span class="lb" data-page="18b.943" data-line="6" id="l18b.943.6"></span>ἤδη λέλεκται, σαρκώδης μὲν ἡ εἰς τὴν κλεῖν καθήκουσα,
<span class="lb" data-page="18b.943" data-line="7" id="l18b.943.7"></span>νευρώδης δὲ ἡ ἐν τῷ στέρνῳ συμφυομένη. ἀλλὰ περὶ μὲν
<span class="lb" data-page="18b.943" data-line="8" id="l18b.943.8"></span>τούτων οὐ μεγάλα τοῖς ἀνατομικοῖς ἡμάρτηται. τὸ δὲ οἴεσθαι
<span class="lb" data-page="18b.943" data-line="9" id="l18b.943.9"></span>τῷ μήκει τῆς κλειδὸς ἐμφύεσθαι παντὶ τὴν ἀπ’ ἰνίου
<span class="lb" data-page="18b.943" data-line="10" id="l18b.943.10"></span>μοῖραν αὐτῶν, οὐ μικρόν τι περὶ τὸ φαινόμενον ἐσφαλμένον
<span class="lb" data-page="18b.943" data-line="11" id="l18b.943.11"></span>ἐστίν. εἴρηται δὲ ὑπὸ τοῦ Λύκου τοῦτο· τὸ καὶ ἄλλων
<span class="lb" data-page="18b.943" data-line="12" id="l18b.943.12"></span>τινῶν ἐνδόξων ἀνδρῶν. καίτοι γε οὐ μόνον ὅλην οὐ κατείληφε
<span class="lb" data-page="18b.943" data-line="13" id="l18b.943.13"></span>τὴν κλεῖν ὁ μῦς οὗτος, ἀλλ’ οὐδὲ τὸ ἥμισυ μέρος αὐτῆς.
<span class="lb" data-page="18b.943" data-line="14" id="l18b.943.14"></span>αὕτη μὲν οὖν ἡ συζυγία μεγάλων ἱκανῶς ἐστι μυῶν,
<span class="lb" data-page="18b.943" data-line="15" id="l18b.943.15"></span>ὥστε καὶ πρὸ τῆς ἀνατομῆς ἐπὶ πάντων ἀνθρώπων διαγινώσκεσθαι
<span class="lb" data-page="18b.943" data-line="16" id="l18b.943.16"></span>σαφῶς καὶ μάλιστα ἐπὶ τῶν γυμναστικῶν, οἱ δ’
<span class="lb" data-page="18b.943" data-line="17" id="l18b.943.17"></span>ὄπισθεν ἐξ ἰνίου πεφυκότες ἐλάττους τε πολὺ τούτων εἰσὶ
<span class="pb" data-page="18b.944" id="p18b.944"></span>
<span class="lb" data-page="18b.944" data-line="1" id="l18b.944.1"></span>καὶ πάμπολλοι τὸν ἀριθμόν. ἔστι δὲ αὐτῶν, ὡς ἄν τις εἴποι,
<span class="lb" data-page="18b.944" data-line="2" id="l18b.944.2"></span>δύο γένη, τὸ μὲν ἕτερον κοινὸν τραχήλου καὶ κεφαλῆς,
<span class="lb" data-page="18b.944" data-line="3" id="l18b.944.3"></span>τὸ δὲ ἕτερον αὐτῆς μόνης τῆς κεφαλῆς. τὸ μὲν οὖν κοινὸν
<span class="lb" data-page="18b.944" data-line="4" id="l18b.944.4"></span>τραχήλου καὶ κεφαλῆς εἰς ὀκτώ που διαιρεῖται μῦς ἑκατέρωθεν
<span class="lb" data-page="18b.944" data-line="5" id="l18b.944.5"></span>τῆς ἀκάνθης τέσσαρας· ὧν ἡ μὲν πρώτη συζυγία
<span class="lb" data-page="18b.944" data-line="6" id="l18b.944.6"></span>πλατείας ἔχουσα τὰς κατ’ ἰνίον ἐκφύσεις στενοῦται κατιοῦσα
<span class="lb" data-page="18b.944" data-line="7" id="l18b.944.7"></span>καὶ γίνεται τὸ σχῆμα τῶν μυῶν ἑκατέρου τριγώνῳ παραπλήσιον
<span class="lb" data-page="18b.944" data-line="8" id="l18b.944.8"></span>ὀρθογωνίῳ βάσιν μὲν ἔχοντι τὴν ἐκ τῆς κεφαλῆς
<span class="lb" data-page="18b.944" data-line="9" id="l18b.944.9"></span>ἔκφυσιν, τὴν δ’ ἑτέραν μὲν τῶν ἐπὶ τὴν ὀρθὴν γωνίαν
<span class="lb" data-page="18b.944" data-line="10" id="l18b.944.10"></span>πλευρῶν αὐτῆς τῆς ῥάχεως τὴν ἄκανθαν, λοιπὴν δὲ τρίτην
<span class="lb" data-page="18b.944" data-line="11" id="l18b.944.11"></span>τὴν ταύτας ἐπιζευγνύουσαν, ὥστε ἐκ τῶν εἰρημένων
<span class="lb" data-page="18b.944" data-line="12" id="l18b.944.12"></span>εὔδηλον ὅτι λοξαὶ τούτων εἰσὶν ἶνες ἀπὸ τῶν πλαγίων τῆς
<span class="lb" data-page="18b.944" data-line="13" id="l18b.944.13"></span>κεφαλῆς ἐπιστρεφόμεναι πρὸς τοὐπίσω. οὗτοι μὲν οὖν οἱ
<span class="lb" data-page="18b.944" data-line="14" id="l18b.944.14"></span>μύες, ὥσπερ τινὲς πτύχες ἐπίκεινται τοῖς ἄλλοις. πεπλατυσμένοι
<span class="lb" data-page="18b.944" data-line="15" id="l18b.944.15"></span>καθ’ ἕτερον μέρος εἷς, ἀρθέντων δὲ αὐτῶν ἐνίοτε
<span class="lb" data-page="18b.944" data-line="16" id="l18b.944.16"></span>μὲν ἐναργῶς φαίνονται τρεῖς συζυγίαι μυῶν, ὡς τὸ πολὺ δὲ
<span class="lb" data-page="18b.944" data-line="17" id="l18b.944.17"></span>δύο· παρατεταμένη μὲν ἑτέρα παρὰ τὴν ἄκανθαν ἀτρέμα
<span class="pb" data-page="18b.945" id="p18b.945"></span>
<span class="lb" data-page="18b.945" data-line="1" id="l18b.945.1"></span>πλατέων μυῶν λοξῶν ἀπ’ ἰνίου πρὸς τὰ πλάγια τῆς ῥάχεως
<span class="lb" data-page="18b.945" data-line="2" id="l18b.945.2"></span>φερομένων, ἡ δ’ ἑτέρα στρογγύλων ὑπεναντίως ἐκείνοις ἐχόντων
<span class="lb" data-page="18b.945" data-line="3" id="l18b.945.3"></span>τὰς ἶνας ἐκ τῶν πλαγίων μερῶν τῆς κεφαλῆς, ὅθεν περ
<span class="lb" data-page="18b.945" data-line="4" id="l18b.945.4"></span>καὶ τὴν ἔκφυσιν ἔχουσιν ἐπὶ τὴν ἄκανθαν φερομένην. ἐπειδὰν
<span class="lb" data-page="18b.945" data-line="5" id="l18b.945.5"></span>δὲ τρεῖς συζυγίαι φαίνωνται, μία μὲν αὐτῶν περὶ τὴν
<span class="lb" data-page="18b.945" data-line="6" id="l18b.945.6"></span>ῥάχιν ἐκτέταται, ἡ δὲ ἄλλη παρὰ τὰς πλαγίας ἀποφύσεις, ἡ
<span class="lb" data-page="18b.945" data-line="7" id="l18b.945.7"></span>δὲ λοιπὴ ἀμφοῖν περιτέτακται μέση. πολλάκις δὲ καὶ πάσας
<span class="lb" data-page="18b.945" data-line="8" id="l18b.945.8"></span>τὰς ἶνας ἁπασῶν τῶν ἐκφύσεων ἰδεῖν ἐστιν ἀπὸ τῶν ὀπίσω
<span class="lb" data-page="18b.945" data-line="9" id="l18b.945.9"></span>μερῶν εἰς τὰ πρόσω λοξῶς φερομένας, ὡς τελευτᾷν, ἁπάσας
<span class="lb" data-page="18b.945" data-line="10" id="l18b.945.10"></span>κατ’ ἐκεῖνο τὸ μέρος τῶν σπονδύλων, ἵνα πέρ εἰσιν αὐτῶν αἱ
<span class="lb" data-page="18b.945" data-line="11" id="l18b.945.11"></span>ἀποφύσεις αἱ πλάγιαι, ἀφελόντι δὲ αὐτὰς ἀκριβῶς ἤδη καταφαίνονται
<span class="lb" data-page="18b.945" data-line="12" id="l18b.945.12"></span>αἱ περὶ τὴν διάρθρωσιν τῆς κεφαλῆς. εἰσὶ
<span class="lb" data-page="18b.945" data-line="13" id="l18b.945.13"></span>δὲ ἐνταῦθα τέσσαρες μύες μικροὶ καθ’ ἑκάτερον μέρος·
<span class="lb" data-page="18b.945" data-line="14" id="l18b.945.14"></span>δύο μὲν ἐκ τοῦ τῆς κεφαλῆς ὀστοῦ τὴν ἔκφυσιν ἔχοντες ἐκ
<span class="lb" data-page="18b.945" data-line="15" id="l18b.945.15"></span>κοινῆς ἀρχῆς κατὰ τὸ τοῦ ἰνίου πέρας ἁπτόμενοι τῆς διαρθρώσεως.
<span class="lb" data-page="18b.945" data-line="16" id="l18b.945.16"></span>καθήκει δὲ ὁ μὲν εὐρωστότερος. αὐτῶν εἰς τὴν
<span class="pb" data-page="18b.946" id="p18b.946"></span>
<span class="lb" data-page="18b.946" data-line="1" id="l18b.946.1"></span>ὀπισθίαν ἀπόφυσιν τοῦ δευτέρου σπονδύλου στενούμενος κατὰ
<span class="lb" data-page="18b.946" data-line="2" id="l18b.946.2"></span>τὴν ἔκφυσιν, ὁ δὲ ἕτερος λοξὸς εἰς τὴν πλαγίαν τοῦ πρώτου,
<span class="lb" data-page="18b.946" data-line="3" id="l18b.946.3"></span>τρίτος δὲ ἄλλος μῦς ἐπιζεύγνυσι ἀμφοτέρους ἀπὸ τῆς
<span class="lb" data-page="18b.946" data-line="4" id="l18b.946.4"></span>τοῦ πρώτου σπονδύλου πλαγίας ἀποφύσεως ἐπὶ τὴν ὄπισθεν
<span class="lb" data-page="18b.946" data-line="5" id="l18b.946.5"></span>ἀφικνούμενος τοῦ δευτέρου, καταφύεται δὲ οὗτος μὲν εἰς τὰ
<span class="lb" data-page="18b.946" data-line="6" id="l18b.946.6"></span>πλάγια τῆς ἐκφύσεως, ὁ δὲ ἕτερος ὁ πρῶτος λεχθεὶς εἰς
<span class="lb" data-page="18b.946" data-line="7" id="l18b.946.7"></span>αὐτὸ τὸ ὑψηλὸν, ὅπερ ἄκανθαν ὀνομάζουσιν, ὑπόκειται δὲ
<span class="lb" data-page="18b.946" data-line="8" id="l18b.946.8"></span>τούτῳ μῦς ἕτερος μικρὸς ἐκ τοῦ τῆς κεφαλῆς ἰνίου καταφυόμενος
<span class="lb" data-page="18b.946" data-line="9" id="l18b.946.9"></span>εἰς τὸν πρῶτον σπόνδυλον. ἡ δὲ ἐνέργεια τῶν
<span class="lb" data-page="18b.946" data-line="10" id="l18b.946.10"></span>μὲν ὑστάτων εἰρημένων μυῶν τούτων τῶν μικρῶν ὀκτὼ
<span class="lb" data-page="18b.946" data-line="11" id="l18b.946.11"></span>τὸν ἀριθμὸν ὄντων ἡ περὶ τὴν διάρθρωσιν μόνην κίνησις
<span class="lb" data-page="18b.946" data-line="12" id="l18b.946.12"></span>τῆς κεφαλῆς, τῶν δὲ ἐπικειμένων αὐτοῖς ἅμα τῷ τραχήλῳ
<span class="lb" data-page="18b.946" data-line="13" id="l18b.946.13"></span>παντὶ τὴν κεφαλήν. ἀνανεύουσι μὲν οὖν ἐπ’ εὐθείας μόνην
<span class="lb" data-page="18b.946" data-line="14" id="l18b.946.14"></span>τὴν κεφαλὴν οἱ καθήκοντες ὄρθιοι μύες εἴς τε τὸν πρῶτον
<span class="lb" data-page="18b.946" data-line="15" id="l18b.946.15"></span>καὶ τὸν δεύτερον σπόνδυλον, μετὰ δὲ βραχείας ἐγκλίσεως, οἱ
<span class="lb" data-page="18b.946" data-line="16" id="l18b.946.16"></span>λοιποὶ τέσσαρες οἱ μὲν ἐκ τῆς κεφαλῆς ἐκπεφυκότες ἀτρέμα
<span class="lb" data-page="18b.946" data-line="17" id="l18b.946.17"></span>λοξὴν ἀπάγοντες εἰς τὸ πλάγιον. οἱ λοιποὶ δὲ δύο συνεργοῦντές
<span class="pb" data-page="18b.947" id="p18b.947"></span>
<span class="lb" data-page="18b.947" data-line="1" id="l18b.947.1"></span>τε κατὰ τὴν γινομένην ἐκ ταύτης τῆς κινήσεως
<span class="lb" data-page="18b.947" data-line="2" id="l18b.947.2"></span>τοῖς ἀντιτεταγμένοις μυσὶν ἀνάτασιν λοξὴν ἐπὶ τὴν κεφαλὴν
<span class="lb" data-page="18b.947" data-line="3" id="l18b.947.3"></span>ἅμα τοῖς συνέχουσι μορίοις τοῦ πρώτου σπονδύλου πρὸς τὸ
<span class="lb" data-page="18b.947" data-line="4" id="l18b.947.4"></span>κατὰ φύσιν ἐπανάγοντες. πρόδηλον δὲ ὅτι καθ’ ἕνα μὲν
<span class="lb" data-page="18b.947" data-line="5" id="l18b.947.5"></span>ἕκαστον μῦν αἱ κινήσεις αὗται γίνονται αἱ λοξαὶ, συναμφοτέρου
<span class="lb" data-page="18b.947" data-line="6" id="l18b.947.6"></span>δὲ καθ’ ἑκάστην συζυγίαν ἐνεργήσαντος εὐθεῖα κίνησις
<span class="lb" data-page="18b.947" data-line="7" id="l18b.947.7"></span>ἀποτελεῖται μία. οὕτω δὲ καὶ ἐπὶ τῶν ἐπικειμένων
<span class="lb" data-page="18b.947" data-line="8" id="l18b.947.8"></span>αὐτοῖς μυῶν τῶν ὅλον τὸν τράχηλον κατειληφότων οἱ μὲν
<span class="lb" data-page="18b.947" data-line="9" id="l18b.947.9"></span>λοξοὶ λοξὴν ἀνανεύουσιν, οἱ δὲ εὐθεῖς εὐθεῖαν ἐργάζονται.
<span class="lb" data-page="18b.947" data-line="10" id="l18b.947.10"></span>ἐσφαλμένοι δέ εἰσι καὶ περὶ τούτους ἀνατομικοὶ μήτε
<span class="lb" data-page="18b.947" data-line="11" id="l18b.947.11"></span>τὸν ἀριθμὸν αὐτῶν ἀκριβῶς μήτε τὴν θέσιν μήτε τὴν ἐνέργειαν
<span class="lb" data-page="18b.947" data-line="12" id="l18b.947.12"></span>μήτε τὴν χρείαν μήτε τὸ σχῆμα γράψαντες. ἄλλοι δὲ
<span class="lb" data-page="18b.947" data-line="13" id="l18b.947.13"></span>ἐκ τῶν πρόσω δύο μύες εἰσὶ τῶν κινούντων ἅμα τῷ τραχήλῳ
<span class="lb" data-page="18b.947" data-line="14" id="l18b.947.14"></span>τὴν κεφαλήν· εὔρωστοί τε καὶ μακροὶ προβαίνουσι δὲ
<span class="lb" data-page="18b.947" data-line="15" id="l18b.947.15"></span>ἄχρι τοῦ πέμπτου τῶν κατὰ τὸν θώρακα σπονδύλων, ἐπιτεταμένοι
<span class="lb" data-page="18b.947" data-line="16" id="l18b.947.16"></span>μὲν ἅπασι τοῖς κατὰ τὸν αὐχένα σπονδύλοις ἐκ
<span class="lb" data-page="18b.947" data-line="17" id="l18b.947.17"></span>τῶν ἔμπροσθεν μερῶν, ὑποβεβλημένοι δὲ τῷ στομάχῳ. ἡ
<span class="pb" data-page="18b.948" id="p18b.948"></span>
<span class="lb" data-page="18b.948" data-line="1" id="l18b.948.1"></span>δὲ ἔκφυσις τούτων ἐκ τῶν κάτω μερῶν ἐστι τῆς κεφαλῆς,
<span class="lb" data-page="18b.948" data-line="2" id="l18b.948.2"></span>σαρκώδης τε οὖσα καὶ κατειληφυῖα τὸ μεταξὺ τῆς τε διαρθρώσεως
<span class="lb" data-page="18b.948" data-line="3" id="l18b.948.3"></span>αὐτῆς καὶ τοῦ κάτω πέρατος τῆς λαμβδοειδοῦς
<span class="lb" data-page="18b.948" data-line="4" id="l18b.948.4"></span>ῥαφῆς. κάμπτουσι δὲ οἱ δύο μύες οὗτοι σὺν τῷ τραχήλῳ
<span class="lb" data-page="18b.948" data-line="5" id="l18b.948.5"></span>τὴν κεφαλὴν, ἐπειδὰν ἐνεργήσωσιν ὅλοι, τὸ δὲ ἄνω μέρος
<span class="lb" data-page="18b.948" data-line="6" id="l18b.948.6"></span>αὐτῶν ὅσον ἀπὸ τῆς κεφαλῆς εἰς τὸν πρῶτόν τε καὶ δεύτερον
<span class="lb" data-page="18b.948" data-line="7" id="l18b.948.7"></span>ἐμφύεται σπόνδυλον αὐτὴν μόνην ἐπινεύει τὴν κεφαλὴν
<span class="lb" data-page="18b.948" data-line="8" id="l18b.948.8"></span>ἰδίαν ἔσθ’ ὅτε σαφῆ περιγραφὴν ἔχον ἀνάλογον τοῖς ὄπισθεν
<span class="lb" data-page="18b.948" data-line="9" id="l18b.948.9"></span>μυσὶ τοῖς μικροῖς. εἰσὶ δὲ κἀκ τῶν πλαγίων μερῶν
<span class="lb" data-page="18b.948" data-line="10" id="l18b.948.10"></span>περὶ τὸ τῆς κεφαλῆς ἄρθρον ἄλλαι δύο συζυγίαι μυῶν μικρῶν·
<span class="lb" data-page="18b.948" data-line="11" id="l18b.948.11"></span>ἡ μὲν ἑτέρα συνάπτουσα τῇ κεφαλῇ τὸν πρῶτον
<span class="lb" data-page="18b.948" data-line="12" id="l18b.948.12"></span>σπόνδυλον, ἡ δ’ ἑτέρα τούτῳ τὸν δεύτερον. οὐκ ἀεὶ σαφὴς
<span class="lb" data-page="18b.948" data-line="13" id="l18b.948.13"></span>ἡ ἐνέργεια δὲ τούτων ἐστὶν, εἰς τὸ πλάγιον δὲ ἐπινεύειν
<span class="lb" data-page="18b.948" data-line="14" id="l18b.948.14"></span>αὐτὰς μόνον τὰς κατὰ τοὺς πρώτους σπονδύλους διαρθρώσεις.
<span class="lb" data-page="18b.948" data-line="15" id="l18b.948.15"></span>τούτων ἁπάντων τῶν μυῶν ὅσοι τὴν διάρθρωσιν
<span class="lb" data-page="18b.948" data-line="16" id="l18b.948.16"></span>ἐστεφανώκασι τῆς κεφαλῆς, ὥσπερ ὁρᾷς ἐν κύκλῳ περικείμενος
<span class="lb" data-page="18b.948" data-line="17" id="l18b.948.17"></span>ἄλλος ἄλλην ἐνέργειαν πεπίστευται, δύο μόνους οἶδεν
<span class="pb" data-page="18b.949" id="p18b.949"></span>
<span class="lb" data-page="18b.949" data-line="1" id="l18b.949.1"></span>ὁ Λύκος. ἀγνοῶν δὲ τοὺς ἄλλους ἅπαντας, ὥσπερ καὶ τοὺς
<span class="lb" data-page="18b.949" data-line="2" id="l18b.949.2"></span>ὄπισθεν ὀκτὼ τοῦ ἰνίου, οὓς κοινοὺς ἔφαμεν εἶναι τραχήλου
<span class="lb" data-page="18b.949" data-line="3" id="l18b.949.3"></span>καὶ κεφαλῆς· ἀλλὰ τούτους μὲν οὐκ ἠδυνήθη διαχωρίσαι
<span class="lb" data-page="18b.949" data-line="4" id="l18b.949.4"></span>τῶν ῥαχιτῶν, τοὺς λοιποὺς δὲ ὑπὸ τούτους κατακεκρυμμένους
<span class="lb" data-page="18b.949" data-line="5" id="l18b.949.5"></span>εἰκότως οὐκ ἔγνω.
</p>
        </article>

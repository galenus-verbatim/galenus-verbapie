<article xmlns="http://www.w3.org/1999/xhtml" id="urn:cts:greekLit:tlg0057.tlg102.1st1K-grc1:24">
<span class="pb page1" data-page="18b.978" id="p18b.978"></span>


          <p>
<span class="lb" data-page="18b.978" data-line="5" id="l18b.978.5"></span>Περὶ τῶν κατὰ τὸν πῆχυν μυῶν, ὑφ’ ὦν ὅ τε κερκὶς καὶ
<span class="lb" data-page="18b.978" data-line="6" id="l18b.978.6"></span>καρπὸς καὶ οἱ δάκτυλοι κινοῦνται.
</p>
          <p>
<span class="lb" data-page="18b.978" data-line="7" id="l18b.978.7"></span>Κατὰ διαφέροντας τρόπους διδασκαλίας ἄλλοτε ἄλλως ὁ
<span class="lb" data-page="18b.978" data-line="8" id="l18b.978.8"></span>ἀριθμὸς δύναται λέγεσθαι τῶν περὶ τὸν πῆχυν μυῶν, ὡς ἐν
<span class="lb" data-page="18b.978" data-line="9" id="l18b.978.9"></span>ταῖς ἀνατομικαῖς ἐγχειρήσεσιν ἐδείκνυμεν. ἀκριβολόγου μὲν
<span class="lb" data-page="18b.978" data-line="10" id="l18b.978.10"></span>δεκαεπτὰ, διδάσκειν δὲ βουλομένῳ τοὺς πρώτους ἀρχομένους
<span class="lb" data-page="18b.978" data-line="11" id="l18b.978.11"></span>δεκαπέντε. τεταγμένοι δέ εἰσιν ἐκ μὲν τῶν ἔνδον τοῦ πήχεως
<span class="lb" data-page="18b.978" data-line="12" id="l18b.978.12"></span>ἑπτὰ μύες οὔτε πλείους οὔτε ἐλάττους ἀριθμεῖσθαι
<span class="lb" data-page="18b.978" data-line="13" id="l18b.978.13"></span>δυνάμενοι, κατὰ δὲ τὴν ἔξω χώραν ὁ μὲν ἐλάχιστος ἀριθμὸς
<span class="lb" data-page="18b.978" data-line="14" id="l18b.978.14"></span>ὀκτὼ, διαχωριζομένων δὲ τῶν συμφυῶν μυῶν ὁ πλεῖστος
<span class="lb" data-page="18b.978" data-line="15" id="l18b.978.15"></span>δέκα, μέσος δὲ ἀμφοῖν ὁ τῶν ἐννέα. δῆλον δὲ ὅτι τῆς χειρὸς
<span class="lb" data-page="18b.978" data-line="16" id="l18b.978.16"></span>ἐσχηματισμένης οὕτως ὡς ὑποκεῖσθαι μὲν τὸ τοῦ πήχεως
<span class="lb" data-page="18b.978" data-line="17" id="l18b.978.17"></span>ὀστοῦν, ἐπικεῖσθαι δὲ τὸ τῆς κερκίδος, καθὸ ἢ ἔνδον
<span class="pb" data-page="18b.979" id="p18b.979"></span>
<span class="lb" data-page="18b.979" data-line="1" id="l18b.979.1"></span>ἢ ἔξω τι λέγουσι τοῦ πήχεως οἱ ἀνατομικοὶ, κάτωθεν μὲν
<span class="lb" data-page="18b.979" data-line="2" id="l18b.979.2"></span>οὖν ὅλως οὐδεὶς· ὑποτέτακται τῷ πήχει μῦς, ἄνωθεν δὲ ἐπιβέβληται
<span class="lb" data-page="18b.979" data-line="3" id="l18b.979.3"></span>τῇ κερκίδι. περὶ ὧν ἐσφάλησαν ἅπαντες, ἀλλ’
<span class="lb" data-page="18b.979" data-line="4" id="l18b.979.4"></span>ἡμεῖς γε σαφῶς αὐτὸν ἐξηγησόμεθα τοῖς ἔξω προσνέμοντες
<span class="lb" data-page="18b.979" data-line="5" id="l18b.979.5"></span>ἐννέα τὸν ἀριθμὸν οὖσι χωρὶς τούτων· τοὺς μὲν γὰρ τέσσαρας
<span class="lb" data-page="18b.979" data-line="6" id="l18b.979.6"></span>δακτύλους ἄνευ τοῦ μεγάλου μῦς εἶς μέγας ἐκτείνει
<span class="lb" data-page="18b.979" data-line="7" id="l18b.979.7"></span>κατὰ τὴν μέσην μάλιστα χώραν τεταγμένος ὅλου τοῦ κώλου
<span class="lb" data-page="18b.979" data-line="8" id="l18b.979.8"></span>τέσσαρας ἀποφύων τένοντας εἰς ἕκαστον δάκτυλον ἕνα. δύο
<span class="lb" data-page="18b.979" data-line="9" id="l18b.979.9"></span>δ’ ἐφ’ ἑκάτερα τοῦδε μύες· ὁ μὲν τοὺς μικροὺς δακτύλους
<span class="lb" data-page="18b.979" data-line="10" id="l18b.979.10"></span>ἀπάγει λοξοὺς ἀπὸ τῶν ἄλλων, ὁ δὲ τοὺς ὑπολοίπους τρεῖς
<span class="lb" data-page="18b.979" data-line="11" id="l18b.979.11"></span>τούτοις προσάγει. εἰ δ’ ἀκριβολογεῖς, δύω μύας ἂν εἴποις
<span class="lb" data-page="18b.979" data-line="12" id="l18b.979.12"></span>εἶναι τούτους ἀλλήλοις συμφυεῖς· οὗτοι ἅπαντες ὑφ’
<span class="lb" data-page="18b.979" data-line="13" id="l18b.979.13"></span>ἑνὸς συνδέσμου καλύπτονται κατ’ αὐτὰς μάλιστα τὰς κεφαλὰς
<span class="lb" data-page="18b.979" data-line="14" id="l18b.979.14"></span>τῶν τενόντων ἐκπεφυκότος τῷ πρὸς τῷ καρπῷ πέρατι,
<span class="lb" data-page="18b.979" data-line="15" id="l18b.979.15"></span>πήχεώς τε καὶ κερκίδος ἑκάστης κεφαλῆς ἰσαρίθμους ἀποφυούσης
<span class="lb" data-page="18b.979" data-line="16" id="l18b.979.16"></span>τένοντας τοῖς κινουμένοις δακτύλοις. ἄλλοι δ’ ἐφ’
<span class="lb" data-page="18b.979" data-line="17" id="l18b.979.17"></span>ἑκάτερα τούτων ὁ μὲν τῷ πήχει παρατεταμένος ἔξωθεν εἰς
<span class="pb" data-page="18b.980" id="p18b.980"></span>
<span class="lb" data-page="18b.980" data-line="1" id="l18b.980.1"></span>τὸ πρὸς τῷ μικρῷ δακτύλῳ μετακάρπιον ἐμφύεται δι’ ἑνὸς
<span class="lb" data-page="18b.980" data-line="2" id="l18b.980.2"></span>τένοντος, ὁ δὲ εἰς τὸ τοῦ λιχανοῦ τε καὶ μέσου διὰ δυοῖν·
<span class="lb" data-page="18b.980" data-line="3" id="l18b.980.3"></span>καὶ τρίτος ἐπὶ τοῖσδε δι’ ἑνὸς εἰς τὸ πρῶτον ὀστοῦν τοῦ
<span class="lb" data-page="18b.980" data-line="4" id="l18b.980.4"></span>καρποῦ τὸ κατὰ τὸν μέγαν δάκτυλον ὑπὸ τούτων τῶν τριῶν ὁ
<span class="lb" data-page="18b.980" data-line="5" id="l18b.980.5"></span>καρπὸς ἐκτείνεται κατὰ μὲν τὸν μικρὸν δάκτυλον ἐγκλινομένης
<span class="lb" data-page="18b.980" data-line="6" id="l18b.980.6"></span>ὡς ἐπὶ τὸ πρηνὲς σχῆμα τῆς ἄκρας χειρὸς, κατὰ δὲ τὸν μέγαν
<span class="lb" data-page="18b.980" data-line="7" id="l18b.980.7"></span>ἐπὶ τὸ ὕπτιον. ὁ μέσος δ’ ἀμφοῖν οἷον μῦς μέσην ἀμφοτέρων
<span class="lb" data-page="18b.980" data-line="8" id="l18b.980.8"></span>ἐργάζεται τὴν ἔκτασιν τοῦ καρποῦ· μέσην ἀμφοῖν καὶ
<span class="lb" data-page="18b.980" data-line="9" id="l18b.980.9"></span>οἱ λοιποὶ δύο μύες, ἐὰν ἐνεργήσωσιν ἅμα τὴν κατάτασιν,
<span class="lb" data-page="18b.980" data-line="10" id="l18b.980.10"></span>ἡ χεὶρ ἄκρα λαμβάνει. τῷ μέντοι κατὰ τὸν μέγαν δάκτυλον
<span class="lb" data-page="18b.980" data-line="11" id="l18b.980.11"></span>κινοῦντι τὸν καρπὸν, ὡς εἴρηται, παραπέφυκεν ἕτερος
<span class="lb" data-page="18b.980" data-line="12" id="l18b.980.12"></span>μῦς, ὡς ἕνα τίθεσθαι ἀμφοτέρους καθήκων εἰς τὸ πρῶτον
<span class="lb" data-page="18b.980" data-line="13" id="l18b.980.13"></span>ὀστοῦν τοῦ μεγάλου δακτύλου καὶ κινεῖ γε αὐτὸν τὴν ἀνάλογον
<span class="lb" data-page="18b.980" data-line="14" id="l18b.980.14"></span>ἐπὶ θάτερα κίνησιν τῇ προειρημένῃ λοξῇ κατὰ τοὺς
<span class="lb" data-page="18b.980" data-line="15" id="l18b.980.15"></span>πέντε δακτύλους, ἣν ἀπὸ τριῶν ἔφην γίγνεσθαι μυῶν. σύνδεσμος
<span class="lb" data-page="18b.980" data-line="16" id="l18b.980.16"></span>δὲ καὶ ταύτας ἀμφοτέρας τὰς κεφαλὰς περιλαμβάνει
<span class="lb" data-page="18b.980" data-line="17" id="l18b.980.17"></span>κατὰ τὸ τῆς κερκίδος ὑψηλὸν καὶ τὰς ἑτέρας δύο τὰς
<span class="pb" data-page="18b.981" id="p18b.981"></span>
<span class="lb" data-page="18b.981" data-line="1" id="l18b.981.1"></span>τὸν καρπὸν κινούσας. εἰ δ’ ἄμφω ταθεῖεν ἅμα ἀκλινῆ τὴν
<span class="lb" data-page="18b.981" data-line="2" id="l18b.981.2"></span>ἔκτασιν ὁ μέγας δάκτυλος λαμβάνει. λοιποὶ δὲ τῶν ἔξωθεν
<span class="lb" data-page="18b.981" data-line="3" id="l18b.981.3"></span>τοῦ πήχεως μυῶν εἰσιν ὅ τε ἐμφυόμενος τοῖς ἄνω τῆς κερκίδος
<span class="lb" data-page="18b.981" data-line="4" id="l18b.981.4"></span>μέρεσι λοξὸς ὅλος σαρκοειδής· ὅ τε ἐπικείμενος ἄνωθεν
<span class="lb" data-page="18b.981" data-line="5" id="l18b.981.5"></span>αὐτῇ μακρὸς οὐκ εἰς ἀκριβῆ τένοντα τελευτῶν οὐδ’
<span class="lb" data-page="18b.981" data-line="6" id="l18b.981.6"></span>αὐτός. διαμένει γὰρ τὸ πέρας αὐτοῦ σαρκοειδὲς ἠρέμα
<span class="lb" data-page="18b.981" data-line="7" id="l18b.981.7"></span>πλατεῖ τένοντι μιγνύμενον ὑμενώδει. καταφύεται δὲ εἰς τὸ
<span class="lb" data-page="18b.981" data-line="8" id="l18b.981.8"></span>κάτω πέρας τῆς κερκίδος τὸ πρὸς τῷ καρπῷ κατὰ τὸ ἔνδον
<span class="lb" data-page="18b.981" data-line="9" id="l18b.981.9"></span>αὐτοῦ μέρος, τὴν κεφαλὴν δὲ ἀνήκουσαν ἐπὶ τὸ τοῦ βραχίονος
<span class="lb" data-page="18b.981" data-line="10" id="l18b.981.10"></span>ὀστοῦν ἔχει. τῶν ἄλλων μυῶν τῶν προειρημένων αἱ
<span class="lb" data-page="18b.981" data-line="11" id="l18b.981.11"></span>ἄνωθεν ἀρχαὶ τόνδε τὸν τρόπον ἔχουσιν· ἐκ μὲν τῆς ἔξω
<span class="lb" data-page="18b.981" data-line="12" id="l18b.981.12"></span>κεφαλῆς τοῦ βραχίονος, ἣν δὴ καὶ κόνδυλον ὀνομάζουσι,
<span class="lb" data-page="18b.981" data-line="13" id="l18b.981.13"></span>τρεῖς ἐκπεφύκασι συμφυεῖς ἀλλήλοις, ὑψηλότατος μὲν ὁ τῶν
<span class="lb" data-page="18b.981" data-line="14" id="l18b.981.14"></span>τεσσάρων δακτύλων, ταπεινότατος δὲ ὁ κατὰ τὸν μικρὸν δάκτυλον
<span class="lb" data-page="18b.981" data-line="15" id="l18b.981.15"></span>τοῦ καρποῦ, μέσος δ’ ἀμφοῖν ὁ τῶν δυοῖν δακτύλων
<span class="lb" data-page="18b.981" data-line="16" id="l18b.981.16"></span>τῶν μικρῶν, οἱ δὲ τῶν ὑπολοίπων τριῶν δακτύλων δύο
<span class="lb" data-page="18b.981" data-line="17" id="l18b.981.17"></span>μύες ἑνούμενοί τε καὶ συμφυόμενοι κατά τι μέρος ἑαυτῶν
<span class="pb" data-page="18b.982" id="p18b.982"></span>
<span class="lb" data-page="18b.982" data-line="1" id="l18b.982.1"></span>ἐκπεφύκασι τοῦ πήχεως ὀλίγου δεῖν ὅλου. ὁ μὲν εἰς τοὺς
<span class="lb" data-page="18b.982" data-line="2" id="l18b.982.2"></span>δακτύλους ἐμβάλλων τόν τε μέσον καὶ τὸν λιχανὸν ἐκ τοῦ
<span class="lb" data-page="18b.982" data-line="3" id="l18b.982.3"></span>πρὸς τὸν καρπὸν μέρους, ὁ δὲ εἰς τὸν μέγαν δάκτυλον ἐκ
<span class="lb" data-page="18b.982" data-line="4" id="l18b.982.4"></span>τοῦ μετ’ αὐτὸν τοῦ πρὸς τὴν κατ’ ἀγκῶνα διάρθρωσιν
<span class="lb" data-page="18b.982" data-line="5" id="l18b.982.5"></span>ἀνήκοντος. ἡ δὲ ἀρχὴ τῆς ἐκφύσεως αὐτῷ τὸ ὑποκείμενον
<span class="lb" data-page="18b.982" data-line="6" id="l18b.982.6"></span>αὐτοῦ μέρος ἐστὶ τῆς κεφαλῆς τῆς κερκίδος. ταύτης τῆς
<span class="lb" data-page="18b.982" data-line="7" id="l18b.982.7"></span>ἀρχῆς σμικρὸν κατωτέρω καὶ ὁ τὸν μέγαν δάκτυλον κινῶν
<span class="lb" data-page="18b.982" data-line="8" id="l18b.982.8"></span>ἐκφύεται διὰ τῆς μεταξὺ χώρας πήχεώς τε καὶ κερκίδος ἐπὶ
<span class="lb" data-page="18b.982" data-line="9" id="l18b.982.9"></span>τὸ κάτω φερόμενος. ὑψηλότερος δὲ αὐτοῦ τήν τε ἔκφυσιν
<span class="lb" data-page="18b.982" data-line="10" id="l18b.982.10"></span>ἐκ τῆς κερκίδος ἔχων καὶ τὴν μετὰ ταῦτα χείραν ἅπασαν ὁ
<span class="lb" data-page="18b.982" data-line="11" id="l18b.982.11"></span>τοῦ καρποῦ μῦς ἐστιν ὁ κατὰ τὸν μέγαν δάκτυλον. ὁ δ’
<span class="lb" data-page="18b.982" data-line="12" id="l18b.982.12"></span>εἰς τὸ πρὸ τοῦ λιχανοῦ τε καὶ μέσου μετακάρπιον ἐκφυόμενος
<span class="lb" data-page="18b.982" data-line="13" id="l18b.982.13"></span>ἐπίκειται μὲν ἔξω ἐν ἅπαντι τῷ τῆς κερκίδος ὀστῷ,
<span class="lb" data-page="18b.982" data-line="14" id="l18b.982.14"></span>τὴν δ’ ἔκφυσιν ἐκ τῶν ὑπεράνω μερῶν ἔχει τοῦ ἔξω κονδύλου
<span class="lb" data-page="18b.982" data-line="15" id="l18b.982.15"></span>τοῦ βραχίονος ὑποκειμένην τοῦ πρώτου πάντων ῥηθέντος
<span class="lb" data-page="18b.982" data-line="16" id="l18b.982.16"></span>μυὸς, ὃς ἐκτείνει τοὺς τέσσαρας δακτύλους. οὗτος ὁ μῦς
<span class="lb" data-page="18b.982" data-line="17" id="l18b.982.17"></span>ἅπτεται μὲν ἀεὶ καὶ τοῦ βραχίονος αὐτοῦ κατὰ τὴν πρώτην
<span class="pb" data-page="18b.983" id="p18b.983"></span>
<span class="lb" data-page="18b.983" data-line="1" id="l18b.983.1"></span>ἔκφυσιν ὀλίγον τι προσαναβαίνων ἀπὸ τοῦ κονδύλου. φαίνεται
<span class="lb" data-page="18b.983" data-line="2" id="l18b.983.2"></span>δὲ ἐνίοτε καὶ μέχρι πλείονος ἀνατεινόμενος· οὐ γὰρ
<span class="lb" data-page="18b.983" data-line="3" id="l18b.983.3"></span>ἀκριβοῦσι τὰς εἰρημένας ἐκφύσεις διὰ παντὸς οἱ μύες, ἀλλ’
<span class="lb" data-page="18b.983" data-line="4" id="l18b.983.4"></span>ἐν τῷ σπανίῳ ποτὲ προσεπιλαμβάνουσιν ἤτοι τῶν ἄνω μορίων
<span class="lb" data-page="18b.983" data-line="5" id="l18b.983.5"></span>ἢ τῶν ἐφ’ ἑκάτερα. τούτων δὲ ἀνωτέρω τὴν κεφαλὴν
<span class="lb" data-page="18b.983" data-line="6" id="l18b.983.6"></span>ἡ τῆς κερκίδος ἴδιος ἔχει μῦς, ὁ καθ’ ὅλης αὐτῆς ἄνωθεν
<span class="lb" data-page="18b.983" data-line="7" id="l18b.983.7"></span>ἐκτεταμένος, ἐνέργειαν ἔχων ὑπτίαν ἐργάζεσθαι τὴν χεῖρα.
<span class="lb" data-page="18b.983" data-line="8" id="l18b.983.8"></span>λοιπὸς δὲ ἄλλος μῦς ἐστι τῆς κερκίδος ἐν τοῖς ἔξω χωρίοις
<span class="lb" data-page="18b.983" data-line="9" id="l18b.983.9"></span>λοξὸς, ἐμφυόμενος αὐτοῦ τοῖς ἄνω μέρεσιν οὐχ ὥσπερ ὁ
<span class="lb" data-page="18b.983" data-line="10" id="l18b.983.10"></span>προειρημένος τῷ κάτω· καὶ διὰ τούτων ἑκάτερος αὐτῶν
<span class="lb" data-page="18b.983" data-line="11" id="l18b.983.11"></span>ἐκεῖνο τὸ μέρος κινεῖ τῆς κερκίδος, εἰς ὃ καταπέφυκεν. ἀμφοτέρων
<span class="lb" data-page="18b.983" data-line="12" id="l18b.983.12"></span>δὲ ἐνεργησάντων ὁμοῦ τὴν ὑπτίαν κατάστασιν ἡ
<span class="lb" data-page="18b.983" data-line="13" id="l18b.983.13"></span>χείρ ὅλη λαμβάνει, ἐκπέφυκε δὲ ὁ μῦς οὗτος ἔκ τε τοῦ περὶ
<span class="lb" data-page="18b.983" data-line="14" id="l18b.983.14"></span>τὸ ἄρθρον ὑμενώδους συνδέσμου καὶ τῶν ψαυόντων αὐτῆς
<span class="lb" data-page="18b.983" data-line="15" id="l18b.983.15"></span>τοῦ πήχεως περάτων, οἷς καὶ ὁ ταπεινότατος ἁπάντων τῶν
<span class="lb" data-page="18b.983" data-line="16" id="l18b.983.16"></span>ἔξω μυῶν τῶν τὸν καρπὸν κινούντων ἐπιβαίνων μετὰ τὴν
<span class="lb" data-page="18b.983" data-line="17" id="l18b.983.17"></span>πρώτην ἔκφυσιν ὅλῳ τῷ πήχει παρεμπέφυκεν. οὕτω μὲν
<span class="pb" data-page="18b.984" id="p18b.984"></span>
<span class="lb" data-page="18b.984" data-line="1" id="l18b.984.1"></span>ἔχουσι θέσεώς τε καί φύσεως καὶ κινήσεως οἱ ἔξωθεν μύες
<span class="lb" data-page="18b.984" data-line="2" id="l18b.984.2"></span>τῶν δ’ ἐντὸς τοῦ πήχεως μυῶν ἑπτὰ τὸν ἀριθμὸν ὄντων
<span class="lb" data-page="18b.984" data-line="3" id="l18b.984.3"></span>δύο μὲν τὸν καρπὸν κάμπτουσι, δύο δὲ τοὺς δακτύλους, δύα
<span class="lb" data-page="18b.984" data-line="4" id="l18b.984.4"></span>δὲ ἄλλοι τὴν κερκίδα περιάγουσιν ἐπὶ τὸ πρηνές. ὁ δὲ
<span class="lb" data-page="18b.984" data-line="5" id="l18b.984.5"></span>ὑπόλοιπος εἷς ὃς καὶ πάντων ἰσχνότατός ἐστιν, ἐπιπολῆς
<span class="lb" data-page="18b.984" data-line="6" id="l18b.984.6"></span>μὲν ὑπὸ τοῦ δέρματος τέτακται, κατὰ μέσον μάλιστα τὲ
<span class="lb" data-page="18b.984" data-line="7" id="l18b.984.7"></span>κῶλον ἄνωθεν κάτω φερόμενος, ἐς τένοντα δὲ τελευτήσας
<span class="lb" data-page="18b.984" data-line="8" id="l18b.984.8"></span>ἕνα στρογγύλον, ἵνα ὅπου πρῶτον ἀποφύεται τοῦ μυὸς, ἀνωτέρου
<span class="lb" data-page="18b.984" data-line="9" id="l18b.984.9"></span>πολὺ τοῦ καρποῦ καὶ διαμένων γέ τοι οὗτος ἄχει
<span class="lb" data-page="18b.984" data-line="10" id="l18b.984.10"></span>τοῦ καρποῦ πλατύνεται τοὐντεῦθεν οὕτως, ὡς ἀποφύεσθαι
<span class="lb" data-page="18b.984" data-line="11" id="l18b.984.11"></span>παντὶ τῷ τῆς ἄκρας χειρὸς ἔσωθεν δέρματι τῷ ψιλῷ τῶν
<span class="lb" data-page="18b.984" data-line="12" id="l18b.984.12"></span>τριχῶν. οὐδὲν ἄρθρον ὁ μῦς οὗτος κινεῖ, καίτοι νομίζουσί
<span class="lb" data-page="18b.984" data-line="13" id="l18b.984.13"></span>γε οἱ ἀνατομικοὶ πάντες οἱ πρὸ ἡμῶν ἐπισπᾶσθαί τε καὶ
<span class="lb" data-page="18b.984" data-line="14" id="l18b.984.14"></span>κάμπτεσθαι πρὸς αὐτοὺς ἅπαντας τοὺς δακτύλους. τοῦτον
<span class="lb" data-page="18b.984" data-line="15" id="l18b.984.15"></span>μὲν οὖν πρῶτον ἀνατέμνειν χρὴ, διότι καὶ πρῶτος ἁπάντων
<span class="lb" data-page="18b.984" data-line="16" id="l18b.984.16"></span>ὑπὸ τῷ δέρματι τέτακται. μετὰ τοῦτον δὲ τρεῖς μύες
<span class="lb" data-page="18b.984" data-line="17" id="l18b.984.17"></span>ἐφεξῆς ἀλλήλων κεῖνται κατὰ τὸ μῆκος ἅπασαν κατειληφότες
<span class="pb" data-page="18b.985" id="p18b.985"></span>
<span class="lb" data-page="18b.985" data-line="1" id="l18b.985.1"></span>τὴν ἐντὸς χώραν τοῦ πήχεως. ἔστι δὲ αὐτῶν ὁ μέσος
<span class="lb" data-page="18b.985" data-line="2" id="l18b.985.2"></span>μὲν τῇ θέσει καὶ ἀκριβῶς ὑποκείμενος τῷ προειρημένῳ μυὶ
<span class="lb" data-page="18b.985" data-line="3" id="l18b.985.3"></span>εὔῤῥωστος εἰς τοὺς τέσσαρας δακτύλους διανεμόμενος· εἷς
<span class="lb" data-page="18b.985" data-line="4" id="l18b.985.4"></span>δὲ ἑκατέρωθεν αὐτοῦ μῦς ἕτερος, ὁ μὲν εἰς τὸν καρπὸν
<span class="lb" data-page="18b.985" data-line="5" id="l18b.985.5"></span>ἐμφυόμενος, ὁ δὲ εἰς τὸ μετακάρπιον ἁπλῷ τένοντι. καὶ
<span class="lb" data-page="18b.985" data-line="6" id="l18b.985.6"></span>δὴ καὶ κάμπτουσιν οἱ δύο μύες οὗτοι τὸν καρπόν· ὁ μὲν
<span class="lb" data-page="18b.985" data-line="7" id="l18b.985.7"></span>εἰς τὴν πρὸ τοῦ μικροῦ δακτύλου χώραν ἐμβάλλων τοῦ καρποῦ
<span class="lb" data-page="18b.985" data-line="8" id="l18b.985.8"></span>μετὰ τὸ παρεγκλίνειν ἐπὶ τὸ ὕπτιον, ὁ δὲ εἰς τὴν πρὸ
<span class="lb" data-page="18b.985" data-line="9" id="l18b.985.9"></span>τοῦ λιχανοῦ τοῦ μετακαρπίου μετὰ τῆς εἰς τὸ πρηνὲς ἐγκλίσεως,
<span class="lb" data-page="18b.985" data-line="10" id="l18b.985.10"></span>ἀμφοῖν δὲ ἐνεργούντων ἡ μέση τε καὶ ἀπαρέγκλιτος
<span class="lb" data-page="18b.985" data-line="11" id="l18b.985.11"></span>καμπὴ γίνεται τῆς κατὰ τὸν καρπὸν διαρθρώσεως. ἀνατμηθέντων
<span class="lb" data-page="18b.985" data-line="12" id="l18b.985.12"></span>δὲ καὶ τούτων τῶν τριῶν μυῶν ἄλλος εὑρίσκεται
<span class="lb" data-page="18b.985" data-line="13" id="l18b.985.13"></span>μῦς μέγιστος ὑποκείμενος τῷ μέσῳ κάμπτων καὶ αὐτὸς τοὺς
<span class="lb" data-page="18b.985" data-line="14" id="l18b.985.14"></span>πέντε δακτύλους. τῶν μὲν τεσσάρων τὸ πρῶτον καὶ τρίτον
<span class="lb" data-page="18b.985" data-line="15" id="l18b.985.15"></span>ἄρθρον δι’ ἑνὸς ἀμφότερα τένοντος, τοῦ δὲ μεγάλου τὸ
<span class="lb" data-page="18b.985" data-line="16" id="l18b.985.16"></span>δεύτερον καὶ τρίτον ὀστοῦν. τοῖς δὲ τούτου τοῦ μυὸς τένουσι
<span class="lb" data-page="18b.985" data-line="17" id="l18b.985.17"></span>μεγάλοις οὖσιν οἱ τοῦ προειρημένου μυὸς ἐποχοῦνται
<span class="pb" data-page="18b.986" id="p18b.986"></span>
<span class="lb" data-page="18b.986" data-line="1" id="l18b.986.1"></span>καθ’ ἕκαστον δάκτυλον εἷς ἐφ’ ἑνὶ πλὴν τοῦ μεγάλου δακτύλου,
<span class="lb" data-page="18b.986" data-line="2" id="l18b.986.2"></span>καθάπερ εἴρηται. ἐπειδὰν δὲ πλησίον ἥκωσι τῶν
<span class="lb" data-page="18b.986" data-line="3" id="l18b.986.3"></span>μέσων ἀρθρώσεων ὁ μικρὸς τένων διδαχθεὶς ἐν ἑκατέρῳ
<span class="lb" data-page="18b.986" data-line="4" id="l18b.986.4"></span>μέρει περιλαβὼν τὸν ὑποκείμενον ἑαυτῷ τὸν μέγαν εἰς τὴν
<span class="lb" data-page="18b.986" data-line="5" id="l18b.986.5"></span>ἀρχὴν ἐμφύεται τοῦ μέσου τῶν κατὰ τὴν διάρθρωσιν ὀστῶν.
<span class="lb" data-page="18b.986" data-line="6" id="l18b.986.6"></span>τὸ δὲ πρῶτόν τε καὶ τρίτον ἄρθρον ὑπὸ τοῦ μείζονος κάμπτεται
<span class="lb" data-page="18b.986" data-line="7" id="l18b.986.7"></span>τένοντος, οὐ μήν γε κατὰ τὸν αὐτὸν τρόπον ἀμφότερα.
<span class="lb" data-page="18b.986" data-line="8" id="l18b.986.8"></span>τὸ μὲν γὰρ τρίτον ἄρθρον αὐτὸς ὁ τένων δι’ ἑαυτοῦ
<span class="lb" data-page="18b.986" data-line="9" id="l18b.986.9"></span>κάμπτει, τὸ δὲ πρῶτον διὰ τοῦ συνδέσμου. ὅτι μὲν οὖν
<span class="lb" data-page="18b.986" data-line="10" id="l18b.986.10"></span>πάντες στρογγύλοι τέ εἰσιν οἱ τοὺς δακτύλους κινοῦντες τένοντες,
<span class="lb" data-page="18b.986" data-line="11" id="l18b.986.11"></span>ὥσπερ νεῦρα, καλῶς εἴρηται τοῖς ἀνατομικοῖς, οὐ μὴν οὔτε
<span class="lb" data-page="18b.986" data-line="12" id="l18b.986.12"></span>τὰς ἄνωθεν ἀρχὰς ἔγραψαν ἀκριβῶς οὔτε τὸν ἀριθμὸν τῶν
<span class="lb" data-page="18b.986" data-line="13" id="l18b.986.13"></span>μυῶν, ὥστε τινὲς αὐτῶν οὐδὲ τοὺς τὴν κερκίδα κινοῦντας
<span class="lb" data-page="18b.986" data-line="14" id="l18b.986.14"></span>μῦς ἐδήλωσαν, ὥσπερ οὐδὲ Αἰλιανός. περὶ μὲν οὖν τούτων
<span class="lb" data-page="18b.986" data-line="15" id="l18b.986.15"></span>ὀλίγον ὕστερον εἰρήσεται· τῶν δὲ προειρημένων πέντε μυῶν
<span class="lb" data-page="18b.986" data-line="16" id="l18b.986.16"></span>ὁ μὲν κατὰ τὸν μικρὸν δάκτυλον κάμπτων τὸν καρπὸν ἀπὸ
<span class="lb" data-page="18b.986" data-line="17" id="l18b.986.17"></span>τοῦ ἔσωθεν ἄρχεται κονδύλου τοῦ βραχίονος συνεφαπτόμενος
<span class="pb" data-page="18b.987" id="p18b.987"></span>
<span class="lb" data-page="18b.987" data-line="1" id="l18b.987.1"></span>καὶ τοῦ πήχεως. ὁ δὲ κατὰ τὸν μέγαν ἐκ τῶν ἄνω μερῶν
<span class="lb" data-page="18b.987" data-line="2" id="l18b.987.2"></span>ἄρχεται αὐτοῦ τοῦ κονδύλου, μεταξὺ δὲ ἀμφοτέρων τῶν ἀρχῶν
<span class="lb" data-page="18b.987" data-line="3" id="l18b.987.3"></span>ἡ τοῦ καθήκοντος εἰς αὐτὸ τὸ δέρμα τῆς χειρὸς μυὸς
<span class="lb" data-page="18b.987" data-line="4" id="l18b.987.4"></span>ἔκφυσις τέτακται, ὑπόκεινται δὲ οἱ δύο μύες οἱ μεγάλοι
<span class="lb" data-page="18b.987" data-line="5" id="l18b.987.5"></span>ταύτῃ τῇ ἐκφύσει, τὸ μεταξὺ τοῦ πήχεως καὶ κερκίδος
<span class="lb" data-page="18b.987" data-line="6" id="l18b.987.6"></span>ἀναπληροῦντες ἅπαν· ὁ μὲν οὖν μικρότερος αὐτῶν, ὅσπερ
<span class="lb" data-page="18b.987" data-line="7" id="l18b.987.7"></span>καὶ μέσος ἀκριβῶς τέτακται, τῆς ἐντὸς κεφαλῆς ἐκφύεται
<span class="lb" data-page="18b.987" data-line="8" id="l18b.987.8"></span>τοῦ βραχίονος ἐφαπτόμενός πως ἐνταῦθα καὶ τοῦ πήχεως.
<span class="lb" data-page="18b.987" data-line="9" id="l18b.987.9"></span>ὁ δὲ μέγιστος ὑποτέτακται τούτῳ τὴν μέσην χώραν πήχεώς
<span class="lb" data-page="18b.987" data-line="10" id="l18b.987.10"></span>τε καὶ κερκίδος ἅπασαν κατειληφὼς καὶ συμφυόμενος ἀμφοτέροις
<span class="lb" data-page="18b.987" data-line="11" id="l18b.987.11"></span>τοῖς ὀστοῖς, τῷ δὲ πήχει κατὰ τὰ πρὸς ἀγκῶνα
<span class="lb" data-page="18b.987" data-line="12" id="l18b.987.12"></span>μέρη περιφυόμενος ὡσαύτως· ἀλλὰ τοῦτο μὲν τὸ μέρος τοῦ
<span class="lb" data-page="18b.987" data-line="13" id="l18b.987.13"></span>μυὸς κατ’ εὐθὺ τῆς εἰς τὸν μικρὸν δάκτυλόν ἐστιν ἐμφύσεως.
<span class="lb" data-page="18b.987" data-line="14" id="l18b.987.14"></span>ἄλλο δὲ μέρος ἐστὶν ὃ τὴν αὐτὴν ἀρχὴν ἔχει τῷ
<span class="lb" data-page="18b.987" data-line="15" id="l18b.987.15"></span>προειρημένῳ μυὶ τῷ τοὺς τέσσαρας δακτύλους κινοῦντι.
<span class="lb" data-page="18b.987" data-line="16" id="l18b.987.16"></span>κατ’ εὐθὺ δέ ἐστι τοῦτο μάλιστα τὸ μέρος τοῦ μυὸς τοῦ
<span class="lb" data-page="18b.987" data-line="17" id="l18b.987.17"></span>λιχανοῦ δακτύλου. τὸ δὲ τρίτον αὐτοῦ τῶν μερῶν, ὅπερ
<span class="lb" data-page="18b.987" data-line="18" id="l18b.987.18"></span>δὴ καὶ μέγιστόν ἐστι, τὴν μεταξὺ χώραν κατείληφε κερκίδος
<span class="pb" data-page="18b.988" id="p18b.988"></span>
<span class="lb" data-page="18b.988" data-line="1" id="l18b.988.1"></span>τε καὶ πήχεως. τῶν δὲ λοξῶν μυῶν τῶν τὴν κερκίδα κινούντων
<span class="lb" data-page="18b.988" data-line="2" id="l18b.988.2"></span>ὁ μὲν ἐκ τοῦ ἔσωθεν κονδύλου τοῦ βραχίονος ἐκφυόμενος
<span class="lb" data-page="18b.988" data-line="3" id="l18b.988.3"></span>συμφυὴς ὢν τῇ κεφαλῇ τοῦ κατὰ τὸν μέγαν δάκτυλον
<span class="lb" data-page="18b.988" data-line="4" id="l18b.988.4"></span>κάμπτοντος τὸν καρπὸν μυὸς ἐκ τῶν ὑψηλοτέρων
<span class="lb" data-page="18b.988" data-line="5" id="l18b.988.5"></span>μερῶν ἐκφύεται τοῦ κονδύλου. καθήκει δὲ εἰς τὸ τῆς κερκίδος
<span class="lb" data-page="18b.988" data-line="6" id="l18b.988.6"></span>ὀστοῦν σχεδόν τι μέσος ἐκτεινόμενος ὡς ἐπὶ τὰ ἄνω,
<span class="lb" data-page="18b.988" data-line="7" id="l18b.988.7"></span>περιάγει δὲ ταύτην ὡς ἐπὶ τὸ πρηνὲς, ὁ δὲ ἕτερός ἐστι
<span class="lb" data-page="18b.988" data-line="8" id="l18b.988.8"></span>μὲν ἐλάττων πολὺ τούτου καὶ τῷ μήκει βραχύτατος ὀλίγου
<span class="lb" data-page="18b.988" data-line="9" id="l18b.988.9"></span>δεῖν ἐγκαρσίαν τὴν θέσιν ἔχων, ἐν τοῖς πρὸς τὸν καρπὸν
<span class="lb" data-page="18b.988" data-line="10" id="l18b.988.10"></span>μέρεσι συνάπτων ἀμφοτέρων τῶν ὀστῶν τὰ πέρατα τοῦ τε
<span class="lb" data-page="18b.988" data-line="11" id="l18b.988.11"></span>τῆς κερκίδος καὶ τοῦ πήχεως, ἀτρέμα λοξὸς ἐγκεκλιμένος
<span class="lb" data-page="18b.988" data-line="12" id="l18b.988.12"></span>ἀπὸ τοῦ πήχεως ἐπὶ τὴν κερκίδα. ἡ δὲ ἐνέργεια καὶ τούτου
<span class="lb" data-page="18b.988" data-line="13" id="l18b.988.13"></span>τὴν κερκίδα περιάγειν εἰς τὸ πρηνές.
</p>
        </article>

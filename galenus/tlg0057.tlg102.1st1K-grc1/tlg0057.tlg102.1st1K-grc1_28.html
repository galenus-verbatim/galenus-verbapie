<article xmlns="http://www.w3.org/1999/xhtml" id="urn:cts:greekLit:tlg0057.tlg102.1st1K-grc1:28">
<span class="pb page1" data-page="18b.993" id="p18b.993"></span>


          <p>
Περὶ τῶν κατ’ ἐπιγάστριον μυῶν.
</p>
          <p>
<span class="lb" data-page="18b.993" data-line="1" id="l18b.993.1"></span>Ὀκτὼ μὲν μύες εἰσὶν οἱ κατ’ ἐπιγάστριον, ἑκατέρωθεν
<span class="lb" data-page="18b.993" data-line="2" id="l18b.993.2"></span>τέσσαρες, ἔξωθεν μὲν ἁπάντων οἱ ἀπὸ τοῦ θώρακος καταφερόμενοι
<span class="lb" data-page="18b.993" data-line="3" id="l18b.993.3"></span>λοξοὶ μέχρι τῶν τῆς ἥβης ὀστῶν μέγιστοι τῶν
<span class="lb" data-page="18b.993" data-line="4" id="l18b.993.4"></span>ἐνταῦθα μυῶν. δεύτερον δὲ ὑπ’ αὐτοὺς οἱ ἀπὸ τῶν λαγόνων
<span class="lb" data-page="18b.993" data-line="5" id="l18b.993.5"></span>ἀναφερόμενοι καὶ τρίτοι τούτοις συνάπτοντες οἱ εὐθεῖς·
<span class="lb" data-page="18b.993" data-line="6" id="l18b.993.6"></span>καὶ τέταρτοι οἱ τῷ περιτοναίῳ συμφυεῖς ἐγκάρσιοι τῇ θέσει.
<span class="lb" data-page="18b.993" data-line="7" id="l18b.993.7"></span>ἀλλ’ οἱ μὲν εὐθεῖς ὅλοι σαρκώδεις εἰσὶν ἀπὸ τοῦ στήθους
<span class="lb" data-page="18b.993" data-line="8" id="l18b.993.8"></span>ἄχρι τῶν τῆς ἥβης ὀστῶν ἐκτεταμένοι· καὶ μέρει μὲν
<span class="lb" data-page="18b.993" data-line="9" id="l18b.993.9"></span>τοῦ ὀμφαλοῦ καὶ μικρὸν ἔτι προσωτέρω παράκεινταί τε καὶ
<span class="lb" data-page="18b.993" data-line="10" id="l18b.993.10"></span>ψαύουσιν ἀλλήλων, τὸ δὲ ἀπὸ τοῦδε συμφύονται καὶ τελευτῶντες
<span class="lb" data-page="18b.993" data-line="11" id="l18b.993.11"></span>εἰς τὰ τῆς ἥβης ὀστᾶ καταφύονται. ἡ κορυφὴ δ’
<span class="lb" data-page="18b.993" data-line="12" id="l18b.993.12"></span>αὐτῶν ὑμενώδης τένων ἐστὶν ἐπὶ τὴν ἀρχὴν τοῦ θώρακος
<span class="lb" data-page="18b.993" data-line="13" id="l18b.993.13"></span>ἀναφερόμενος· ἀλλ’ ἐπικειμένων αὐτῇ τῶν κατὰ τὸ στῆθος
<span class="lb" data-page="18b.993" data-line="14" id="l18b.993.14"></span>μυῶν ἔλαθεν εἰκότως τοὺς ἀνατομικούς. ἀρθέντων δ’ ἐκείνων
<span class="lb" data-page="18b.993" data-line="15" id="l18b.993.15"></span>ὁ ὑμενώδης τένων οὗτος ἐναργῶς φαίνεται συμπεφυκὼς
<span class="lb" data-page="18b.993" data-line="16" id="l18b.993.16"></span>ἄκρῳ τε τῷ στέρνῳ· καὶ προσέτι τοῖς πλαγίοις αὐτοῦ μέρεσιν
<span class="lb" data-page="18b.993" data-line="17" id="l18b.993.17"></span>ἅπασι. καθ’ ἃ συναρθροῦται τοῖς χονδρώδεσι μέρεσι
<span class="pb" data-page="18b.994" id="p18b.994"></span>
<span class="lb" data-page="18b.994" data-line="1" id="l18b.994.1"></span>τῶν πλευρῶν ἄχρι τῆς πρώτης ἀναφερόμενος, ἐξ ἧς ἀνήρτηται.
<span class="lb" data-page="18b.994" data-line="2" id="l18b.994.2"></span>κατὰ δὲ τὴν αὐτὴν ταύτην πλευράν ἐστι καὶ ἄλλη
<span class="lb" data-page="18b.994" data-line="3" id="l18b.994.3"></span>τις σαρκώδης κεφαλὴ τοῦ προειρημένου μυὸς εἰς τὸν αὐτὸν
<span class="lb" data-page="18b.994" data-line="4" id="l18b.994.4"></span>τοῦτον ἐμβάλλουσα τένοντα. τὴν δ’ ἔκφυσιν ἐζευγμένην ἔχει
<span class="lb" data-page="18b.994" data-line="5" id="l18b.994.5"></span>τῇ καταφύσει τοῦ κατὰ τὴν κλεῖν μυὸς τοῦ μικροῦ· καὶ
<span class="lb" data-page="18b.994" data-line="6" id="l18b.994.6"></span>μέντοι καὶ κάτω πρὸς ὑποχόνδριον διάφυσις ὁρᾶται κατ’
<span class="lb" data-page="18b.994" data-line="7" id="l18b.994.7"></span>αὐτὴν λευκανθίζουσα, μεθ’ ἣν τὸ ἄνω πᾶν ἄχρι τῆς κλειδὸς
<span class="lb" data-page="18b.994" data-line="8" id="l18b.994.8"></span>ἕτερον μῦν ἐγχωρεῖ τίθεσθαι συστέλλοντα τὰς συναρθρώσεις
<span class="lb" data-page="18b.994" data-line="9" id="l18b.994.9"></span>τῶν πλευρῶν. οἱ δὲ ἀπὸ τοῦ θώρακος πρὸς ἐπιγάστριον
<span class="lb" data-page="18b.994" data-line="10" id="l18b.994.10"></span>καταφερόμενοι δύο μύες ἄρχονται μὲν ἀπὸ τῆς
<span class="lb" data-page="18b.994" data-line="11" id="l18b.994.11"></span>ἕκτης ὡς τὸ πολὺ πλευρᾶς. ἐκφύονται δὲ κἀκ τῶν μετ’
<span class="lb" data-page="18b.994" data-line="12" id="l18b.994.12"></span>αὐτὴν ἁπασῶν ἐκδιεστηκυιῶν ἀρχῶν μίαν καθ’ ἑκάστην
<span class="lb" data-page="18b.994" data-line="13" id="l18b.994.13"></span>πλησίον τῶν χονδροειδῶν, ἔχοντες ἀποφύσεις ἐν τοῖς κάτω
<span class="lb" data-page="18b.994" data-line="14" id="l18b.994.14"></span>μέρεσι τοῦ τε ἔμπροσθεν μυὸς τοῦ θώρακος καὶ τοῦ κατὰ
<span class="lb" data-page="18b.994" data-line="15" id="l18b.994.15"></span>τὰ σιμὰ τῆς ὠμοπλάτης. λεπτυνόμενοι δὲ τοῖς τε κενεῶσι
<span class="lb" data-page="18b.994" data-line="16" id="l18b.994.16"></span>παραφέρονται καὶ τοῖς τῶν λαγόνων ὀστοῖς ἐπιβάλλουσιν εἰς
<span class="lb" data-page="18b.994" data-line="17" id="l18b.994.17"></span>ὑμενώδεις τένοντας τελευτήσαντες. ἐμφύονται δὲ δι’ αὐτῶν
<span class="pb" data-page="18b.995" id="p18b.995"></span>
<span class="lb" data-page="18b.995" data-line="1" id="l18b.995.1"></span>τοῖς τε τῆς ἥβης ὀστοῖς καὶ τοῖς βουβῶσι καὶ δὴ καὶ τέτρηνται
<span class="lb" data-page="18b.995" data-line="2" id="l18b.995.2"></span>κατὰ ταύτας καὶ διεξέρχεται διὰ τοῦ τρήματος ὅ
<span class="lb" data-page="18b.995" data-line="3" id="l18b.995.3"></span>τε καταφερόμενος εἰς ἑκάτερον ὅρον μῦς, ᾧ κρεμαστὴρ ὄνομα
<span class="lb" data-page="18b.995" data-line="4" id="l18b.995.4"></span>καὶ σὺν αὐτῷ τό τε σπερματικὸν ἀγγεῖον καὶ φλὲψ καὶ
<span class="lb" data-page="18b.995" data-line="5" id="l18b.995.5"></span>ἀρτηρία καὶ ἡ τοῦ περιτοναίου ἀπόφυσις. ὅσον δὲ πρὸς
<span class="lb" data-page="18b.995" data-line="6" id="l18b.995.6"></span>ἐπιγάστριον αὐτῶν ἀνήκει μέχρι μὲν τῶν προειρημένων
<span class="lb" data-page="18b.995" data-line="7" id="l18b.995.7"></span>μυῶν τῶν εὐθειῶν, ἀποπλύνεται κατὰ βραχύ· τοὐντεῦθεν
<span class="lb" data-page="18b.995" data-line="8" id="l18b.995.8"></span>δὲ εἰς ὑμενώδη τένοντα παυσάμενον ἐπιφύεται τοῖς μυσὶν
<span class="lb" data-page="18b.995" data-line="9" id="l18b.995.9"></span>αὐτοῖς ἔξωθεν, ὡς δοκεῖν ἐκείνων εἶναι ἴδιον σκέπασμα
<span class="lb" data-page="18b.995" data-line="10" id="l18b.995.10"></span>τοιοῦτον, οἷον τοῖς πλείστοις αὐτῶν ὑμένες εἰσίν. ἡ δὲ τρίτη
<span class="lb" data-page="18b.995" data-line="11" id="l18b.995.11"></span>συζυγία τῶν λοξῶν μυῶν ἔμπαλιν τοῖς εἰρημένοις ἔχει τὰς
<span class="lb" data-page="18b.995" data-line="12" id="l18b.995.12"></span>ἶνας ἐκ τῶν κάτω μερῶν ἀναφερομένας λοξάς. ἄρχονται
<span class="lb" data-page="18b.995" data-line="13" id="l18b.995.13"></span>μὲν οὖν ἀπὸ σαρκώδους ἐκφύσεως ἐκ τῶν κατὰ τὰς λαγόνας
<span class="lb" data-page="18b.995" data-line="14" id="l18b.995.14"></span>ὀστῶν, περιέχονται δὲ ἄχρι τῶν εὐθειῶν μυῶν, κἀνταῦθα
<span class="lb" data-page="18b.995" data-line="15" id="l18b.995.15"></span>παύονται τοῖς ἐγκαρσίοις μυσὶ κατὰ τὴν ἄνοδον ἐπιφυόμενοι
<span class="lb" data-page="18b.995" data-line="16" id="l18b.995.16"></span>καὶ τῶν νόθων πλευρῶν τοῖς τέσσαρσι, κατ’ αὐτὰς
<span class="lb" data-page="18b.995" data-line="17" id="l18b.995.17"></span>μάλιστα τὰς χονδρώδεις ἀποφύσεις. ἐπιβάλλει δέ τις
<span class="pb" data-page="18b.996" id="p18b.996"></span>
<span class="lb" data-page="18b.996" data-line="1" id="l18b.996.1"></span>καὶ τούτων τῶν μυῶν ὑμενώδης ἀπόφυσις λεπτὴ τοῖς εὐθέσι
<span class="lb" data-page="18b.996" data-line="2" id="l18b.996.2"></span>μυσὶ τοῖς κατ’ ἐπιγάστριον ὑποβεβλημένη τῇ τῶν ἔξωθεν
<span class="lb" data-page="18b.996" data-line="3" id="l18b.996.3"></span>κατιόντων λοξῶν τῶν μεγίστων. ἡ κάτω δὲ αὐτῶν ἀπονεύρωσις
<span class="lb" data-page="18b.996" data-line="4" id="l18b.996.4"></span>ἑνουμένη τῷ τῶν ὑποκειμένων ἐγκαρσίων εἰς τὰ τῆς
<span class="lb" data-page="18b.996" data-line="5" id="l18b.996.5"></span>ἥβης ὀστᾶ καταφύεται, κατὰ τὰ ἔνδον ἤδη πως αὐτῶν μέρη
<span class="lb" data-page="18b.996" data-line="6" id="l18b.996.6"></span>μᾶλλον ὁμοίως τῷ τῶν προειρημένων διατετρημένη. ἔσωθεν
<span class="lb" data-page="18b.996" data-line="7" id="l18b.996.7"></span>δὲ τῶν εἰρημένων οἱ ἐγκάρσιοι μύες εἰσὶν, ἡ λοιπὴ δὲ καὶ
<span class="lb" data-page="18b.996" data-line="8" id="l18b.996.8"></span>τετάρτη συζυγία τῶν ἐπιγαστρίων μυῶν ἀπό τε τῶν κατὰ
<span class="lb" data-page="18b.996" data-line="9" id="l18b.996.9"></span>τὰς νόθους πλευρὰς περάτων ἐκφυόμενοι κατὰ τὰ ἔνδον αὐτῶν
<span class="lb" data-page="18b.996" data-line="10" id="l18b.996.10"></span>μέρη καὶ προσέτι τῆς πλαγίας ἀποφύσεως τῶν ἐν ὀσφύϊ
<span class="lb" data-page="18b.996" data-line="11" id="l18b.996.11"></span>σπονδύλων· εἶθ’ ἑξῆς ὑμενώδει συνδέσμῳ συναπτόμενοι πρὸς
<span class="lb" data-page="18b.996" data-line="12" id="l18b.996.12"></span>τὴν εὐθεῖαν ῥάχιν τοῦ τῆς λαγόνος ὀστοῦ τελευτῶσιν εἰς
<span class="lb" data-page="18b.996" data-line="13" id="l18b.996.13"></span>ἐγκαρσίαν ἀπονεύρωσιν ὑμενώδη τε καὶ λεπτὴν ἐπιπεφυκυῖαν
<span class="lb" data-page="18b.996" data-line="14" id="l18b.996.14"></span>τῷ περιτοναίῳ, καὶ λανθάνει γε τοὺς πλείστους τῶν ἰατρῶν
<span class="lb" data-page="18b.996" data-line="15" id="l18b.996.15"></span>τὸ σύνθετον ἐξ αὐτῶν καὶ τοῦ περιτοναίου περιτόναιον εἷται
<span class="lb" data-page="18b.996" data-line="16" id="l18b.996.16"></span>νομίζοντας. ἀμέλει κἀν ταῖς καλουμέναις γαστροῤῥαφίαις,
<span class="lb" data-page="18b.996" data-line="17" id="l18b.996.17"></span>ὥσπερ ὑμένα διαῤῥάπτουσιν αὐτὸν καὶ γράφοντες ἐν
<span class="pb" data-page="18b.997" id="p18b.997"></span>
<span class="lb" data-page="18b.997" data-line="1" id="l18b.997.1"></span>τοῖς ὑπομνήμασιν ὅπως χρὴ ποιεῖσθαι γαστροῤῥαφίαν, ὡς
<span class="lb" data-page="18b.997" data-line="2" id="l18b.997.2"></span>περὶ ὑμένος διαλέγονται. καταλείπει μέντοι τὸ περιτόναιον
<span class="lb" data-page="18b.997" data-line="3" id="l18b.997.3"></span>ἐν τοῖς κάτω μέρεσιν ἡ ἀπονεύρωσις αὕτη· καὶ φαίνεται
<span class="lb" data-page="18b.997" data-line="4" id="l18b.997.4"></span>μὲν ἐκεῖνο μόνον γυμνόν. ἡ δ’ ἀπονεύρωσις ἐκ τῶν ἔξω
<span class="lb" data-page="18b.997" data-line="5" id="l18b.997.5"></span>μερῶν περιβαίνουσα τοὺς εὐθεῖς καὶ σαρκώδεις μῦς ἑνωθεῖσα
<span class="lb" data-page="18b.997" data-line="6" id="l18b.997.6"></span>τῇ τῶν ὑπερκειμένων μυῶν τελευτῇ τοῖς τῆς ἥβης
<span class="lb" data-page="18b.997" data-line="7" id="l18b.997.7"></span>ὀστοῖς ἐμφύεται. τούτων δὲ τῶν ὀκτὼ μυῶν ἡ χρεία τε
<span class="lb" data-page="18b.997" data-line="8" id="l18b.997.8"></span>ἅμα καὶ ἡ κίνησις εἴρηται μὲν ἐπὶ πλέον ἐν τοῖς περὶ χρείας
<span class="lb" data-page="18b.997" data-line="9" id="l18b.997.9"></span>μορίων, εἰρήσεται δὲ καὶ νῦν. τό τε κεφάλαιον ἑκάστης
<span class="lb" data-page="18b.997" data-line="10" id="l18b.997.10"></span>αὐτῶν, εἴς τε τὰς ἐκφύσεις καὶ τὰς καλουμένας καταλήψεις
<span class="lb" data-page="18b.997" data-line="11" id="l18b.997.11"></span>τοῦ πνεύματος καὶ τὰς μεγάλας τε καὶ ὀξείας φωνὰς
<span class="lb" data-page="18b.997" data-line="12" id="l18b.997.12"></span>ἐμέτους τε καὶ διαχωρήσεις γαστρός εἰσι χρήσιμοι. συντελεῖ
<span class="lb" data-page="18b.997" data-line="13" id="l18b.997.13"></span>δ’ αὐτῶν ἡ κάτω μοῖρα καὶ μάλιστα τῶν ἐπιβεβλημένων
<span class="lb" data-page="18b.997" data-line="14" id="l18b.997.14"></span>τῇ κύστει τῇ κατὰ τὴν οὔρησιν ἐνεργείᾳ προστέλλοντες
<span class="lb" data-page="18b.997" data-line="15" id="l18b.997.15"></span>εἴσω τὸ ὑπογάστριον.
</p>
        </article>

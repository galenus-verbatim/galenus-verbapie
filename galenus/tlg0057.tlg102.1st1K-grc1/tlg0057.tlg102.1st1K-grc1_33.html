<article xmlns="http://www.w3.org/1999/xhtml" id="urn:cts:greekLit:tlg0057.tlg102.1st1K-grc1:33">
<span class="pb page1" data-page="18b.1000" id="p18b.1000"></span>


          <p>
<span class="lb" data-page="18b.1000" data-line="4" id="l18b.1000.4"></span>Περὶ τῶν τὴν κατὰ τὸ ἰσχίον διάρθρωσιν κινούντων
<span class="lb" data-page="18b.1000" data-line="5" id="l18b.1000.5"></span>μυῶν.
</p>
          <p>
<span class="lb" data-page="18b.1000" data-line="6" id="l18b.1000.6"></span>Δέκα μένουσι μύες οἱ τὴν κατ’ ἰσχίον διάρθρωσιν κινοῦντες,
<span class="lb" data-page="18b.1000" data-line="7" id="l18b.1000.7"></span>ἐσφάλησαν δὲ οὐ μικρὰ περὶ αὐτοὺς οἵ τε ἄλλοι
<span class="lb" data-page="18b.1000" data-line="8" id="l18b.1000.8"></span>τῶν ἀνατομικῶν ἀνδρῶν καὶ ὁ τοῦ Κοΐντου μαθητὴς Λύκος
<span class="lb" data-page="18b.1000" data-line="9" id="l18b.1000.9"></span>πέντε νομίζων ὑπάρχειν αὐτούς· ἔσωθεν μὲν τρεῖς, ἔξωθεν
<span class="lb" data-page="18b.1000" data-line="10" id="l18b.1000.10"></span>δὲ δύο, τῶν δ’ ἄλλων πέντε παρέλιπε μὲν τρεῖς, ὑπήλλαξε
<span class="lb" data-page="18b.1000" data-line="11" id="l18b.1000.11"></span>δὲ δύο, τήν τε ἐνέργειαν ἀγνοήσας αὐτῶν καὶ τῇ θέσει
<span class="lb" data-page="18b.1000" data-line="12" id="l18b.1000.12"></span>μόνῃ προσέχων· ἅμα γὰρ τοῖς ἄλλοις ἅπασι τοῖς κινοῦσι
<span class="lb" data-page="18b.1000" data-line="13" id="l18b.1000.13"></span>τὴν κατὰ γόνυ διάρθρωσιν ἐπίκεινται τῷ μηρῷ. ἔχει
<span class="lb" data-page="18b.1000" data-line="14" id="l18b.1000.14"></span>δ’ οὐχ ὡς ὁ Λύκος οἴεται τἀληθὲς, ἀλλ’ ὡς ἡμεῖς ἐροῦμεν.
<span class="lb" data-page="18b.1000" data-line="15" id="l18b.1000.15"></span>ὁ μὲν ἕτερος αὐτῶν, ὅσπερ καὶ μέγιστός ἐστιν ἁπάντων τῶν
<span class="lb" data-page="18b.1000" data-line="16" id="l18b.1000.16"></span>ἐντεῦθεν μυῶν, εἴσω τε καὶ ὀπίσω προσάγει τὸν μηρὸν, ὁ
<span class="pb" data-page="18b.1001" id="p18b.1001"></span>
<span class="lb" data-page="18b.1001" data-line="1" id="l18b.1001.1"></span>δ’ ἕτερος εἴσω μέν τι βραχὺ καὶ τὴν κνήμην κινεῖ. τὸ
<span class="lb" data-page="18b.1001" data-line="2" id="l18b.1001.2"></span>πλεῖστον δὲ σύμπαντα τὸν μηρὸν, ὥστε λοιποὺς εἶναι τοὺς
<span class="lb" data-page="18b.1001" data-line="3" id="l18b.1001.3"></span>μόνην κινοῦντας τὴν κνήμην ὀκτώ. εἰ δέ τις βούλεται σαφῶς
<span class="lb" data-page="18b.1001" data-line="4" id="l18b.1001.4"></span>θεάσασθαι τοὺς τὴν κατ’ ἰσχίον διάρθρωσιν κινοῦντας
<span class="lb" data-page="18b.1001" data-line="5" id="l18b.1001.5"></span>μῦς, ἀφελεῖν χρὴ προτέρους τοὺς περὶ τὸν μηρὸν
<span class="lb" data-page="18b.1001" data-line="6" id="l18b.1001.6"></span>ἅπαντας, ὑφ’ ὧν ἡ κνήμη κινεῖται. ἐπεὶ δὲ ἡ τάξις τῆς
<span class="lb" data-page="18b.1001" data-line="7" id="l18b.1001.7"></span>θέσεως ἐπὶ τοὺς κατ’ ἰσχίον ἡμᾶς ἄγει προτέρους, ἐντεῦθεν
<span class="lb" data-page="18b.1001" data-line="8" id="l18b.1001.8"></span>ἄρξομαι τοῦ λόγου. τῆς ψόας οὐ μικροῦ τινος οὔσης μυὸς,
<span class="lb" data-page="18b.1001" data-line="9" id="l18b.1001.9"></span>ἀρχομένης δὲ ἀπὸ τῆς ἑνδεκάτης τοῦ θώρακος πλευρᾶς, ἡ
<span class="lb" data-page="18b.1001" data-line="10" id="l18b.1001.10"></span>μὲν ἔνδον μοῖρα δι’ εὐρώστου συνδέσμου καταφύεται τῷ κατ’
<span class="lb" data-page="18b.1001" data-line="11" id="l18b.1001.11"></span>ἰσχίον ἔσωθεν μέρει, καθ’ ὃν μάλιστα τόπον ἄρχεται μὲν
<span class="lb" data-page="18b.1001" data-line="12" id="l18b.1001.12"></span>τὸ καλούμενον ἥβης ὀστοῦν, παύεται δὲ τὸ τῆς λαγόνος, ἡ δ’
<span class="lb" data-page="18b.1001" data-line="13" id="l18b.1001.13"></span>ἔξωθεν εἰς τὴν ἀρχὴν καταφύεται τοῦ τῆς λαγόνος ὀστοῦ,
<span class="lb" data-page="18b.1001" data-line="14" id="l18b.1001.14"></span>τὸ δὲ ὑπόλοιπον ἅπαν τῆς ψόας τοῖς ἔνδον μέρεσι τοῦ τῆς
<span class="lb" data-page="18b.1001" data-line="15" id="l18b.1001.15"></span>λαγόνος ὀστοῦ παραφερόμενον ἄρχεταί τινα καὶ ἐξ ἐκείνου
<span class="lb" data-page="18b.1001" data-line="16" id="l18b.1001.16"></span>συχνὴν ἔμφυσιν σαρκώδη· κἄπειτα ἄμφω μία γενομένη δι’
<span class="lb" data-page="18b.1001" data-line="17" id="l18b.1001.17"></span>εὐρώστου τένοντος ἀτρέμα πλατέως ἐμφύεται τῷ μικρῷ τοῦ
<span class="lb" data-page="18b.1001" data-line="18" id="l18b.1001.18"></span>μηροῦ τροχαντῆρι τὸ περιφερὲς ἅπαν αὐτοῦ κατειληφώς.
<span class="pb" data-page="18b.1002" id="p18b.1002"></span>
<span class="lb" data-page="18b.1002" data-line="1" id="l18b.1002.1"></span>οὗτος ὁ μῦς κάμπτει τε ἅμα καὶ πρὸς τοὐκτὸς μᾶλλον ἐπιστρέφει
<span class="lb" data-page="18b.1002" data-line="2" id="l18b.1002.2"></span>τὸν ὅλον μηρὸν τῷ προειρημένῳ τροχαντηρίῳ τῷ
<span class="lb" data-page="18b.1002" data-line="3" id="l18b.1002.3"></span>μικρῷ καὶ ἕτερός τις ἐμφύεται μῦς μικρὸς ἀπὸ τῆς βάσεως
<span class="lb" data-page="18b.1002" data-line="4" id="l18b.1002.4"></span>ἀρχόμενος τοῦ κατ’ ἰσχίον ὀστοῦ παρὰ τὸ ψιλὸν καὶ
<span class="lb" data-page="18b.1002" data-line="5" id="l18b.1002.5"></span>ἄσαρκον τῆς πυγῆς τοῦ πιθήκου, πελιδνὸς τὴν χρόαν. ὁ
<span class="lb" data-page="18b.1002" data-line="6" id="l18b.1002.6"></span>τένων δ’ αὐτοῦ παραπλήσιος ὑπάρχων τοῖς προειρημένοις
<span class="lb" data-page="18b.1002" data-line="7" id="l18b.1002.7"></span>τὸ κάτω μέρος ἅπαν κατείληφε τοῦ μικροῦ τροχαντῆρος
<span class="lb" data-page="18b.1002" data-line="8" id="l18b.1002.8"></span>ἐπιλαμβάνων τι καὶ τῶν ἔνδον αὐτοῦ. ταπεινῆς προσαγωγῆς
<span class="lb" data-page="18b.1002" data-line="9" id="l18b.1002.9"></span>ὁ μῦς οὗτός ἐστιν αἴτιος οὐ δυνάμενος ὀφθῆναι πρὶν
<span class="lb" data-page="18b.1002" data-line="10" id="l18b.1002.10"></span>ἀφαιρεθῆναι τὸν μέγιστον τῶν κατὰ τὸν μηρὸν μυῶν, ὅστις
<span class="lb" data-page="18b.1002" data-line="11" id="l18b.1002.11"></span>ἐπίκειται μὲν ἅπαντι τῷ τῆς ἥβης ὀστῷ συνεπιλαμβάνων
<span class="lb" data-page="18b.1002" data-line="12" id="l18b.1002.12"></span>τι καὶ τῶν ἰσχίων ἐκ πλαγίων τε ἅμα καὶ κάτωθεν ἄχρι
<span class="lb" data-page="18b.1002" data-line="13" id="l18b.1002.13"></span>τοῦ ψιλοῦ καὶ ἀσάρκου. καταφύεται δὲ εἰς ὅλον κύκλῳ τὸν
<span class="lb" data-page="18b.1002" data-line="14" id="l18b.1002.14"></span>μηρὸν σαρκώδεσι λαβαῖς ἀντεχόμενος αὐτοῦ. ταῖς μὲν ἐκ
<span class="lb" data-page="18b.1002" data-line="15" id="l18b.1002.15"></span>τῶν κάτω μερῶν τῶν παρὰ τὸ ψιλὸν καὶ ἄσαρκον ἐκφυομέναις
<span class="lb" data-page="18b.1002" data-line="16" id="l18b.1002.16"></span>ἰσὶν, αἷς ἐγγὺς τῆς κατὰ γόνυ διαρθρώσεως ἐξικνεῖται,
<span class="lb" data-page="18b.1002" data-line="17" id="l18b.1002.17"></span>πρὸς τοὐπίσω μᾶλλον ἀπάγων τὸν μηρὸν ἅμα τῷ
<span class="pb" data-page="18b.1003" id="p18b.1003"></span>
<span class="lb" data-page="18b.1003" data-line="1" id="l18b.1003.1"></span>προσάγειν ἀτρέμα πρὸς τὸν ἕτερον μηρόν· ταῖς δὲ ὑψηλοτέραις
<span class="lb" data-page="18b.1003" data-line="2" id="l18b.1003.2"></span>τούτων προσάγων μόνον, ταῖς δὲ ὑψηλοτάταις ἄνωθεν
<span class="lb" data-page="18b.1003" data-line="3" id="l18b.1003.3"></span>μὲν ἀρχομέναις, εἰς δὲ τὰ πρῶτα μέρη τοῦ μηροῦ καταφυομέναις
<span class="lb" data-page="18b.1003" data-line="4" id="l18b.1003.4"></span>προσάγων τε ἅμα καὶ ἀνατείνων αὐτόν. ἀνατεινομένου
<span class="lb" data-page="18b.1003" data-line="5" id="l18b.1003.5"></span>δὲ τούτου τοῦ μυὸς ὁ προειρημένος ὁ πελιδνὸς
<span class="lb" data-page="18b.1003" data-line="6" id="l18b.1003.6"></span>ἐναργῶς φαίνεται· καί τινες ἕτεραι περιγραφαὶ μυῶν οὐκ
<span class="lb" data-page="18b.1003" data-line="7" id="l18b.1003.7"></span>ἐναργεῖς, ἐνίοτε μὲν δυοῖν, ἐνίοτε δὲ τριῶν οὓς ἄν τις ἐν
<span class="lb" data-page="18b.1003" data-line="8" id="l18b.1003.8"></span>τοῖς μυσὶν ἀριθμῇ, πλείονας ἐρεῖ τῶν δέκα τοὺς κινοῦντας
<span class="lb" data-page="18b.1003" data-line="9" id="l18b.1003.9"></span>εἶναι τὴν κατ’ ἰσχίον διάρθρωσιν. ἐκ δὲ τῶν ὀπίσω μερῶν
<span class="lb" data-page="18b.1003" data-line="10" id="l18b.1003.10"></span>τῶν κατὰ τὴν πυγὴν πρῶτος μέν ἐστιν ὁ ἐπιπολῆς
<span class="lb" data-page="18b.1003" data-line="11" id="l18b.1003.11"></span>μῦς ἀνάλογον ἔχων τῷ τὴν ἐπωμίδα κατειληφότι κατά τε
<span class="lb" data-page="18b.1003" data-line="12" id="l18b.1003.12"></span>τὴν θέσιν καὶ τὴν χρείαν. ἐκτείνει γὰρ ἀκριβῶς τὸν μηρὸν
<span class="lb" data-page="18b.1003" data-line="13" id="l18b.1003.13"></span>ἐπισπώμενος εἰς τοὐπίσω. τῶν δὲ ἄνωθεν ἐκφύσεων
<span class="lb" data-page="18b.1003" data-line="14" id="l18b.1003.14"></span>αὐτοῦ δύο μέν εἰσι σαρκώδεις, ὑμενώδης δὲ μία. τῶν σαρκωδῶν
<span class="lb" data-page="18b.1003" data-line="15" id="l18b.1003.15"></span>δὲ ἡ μὲν μείζων ἄρχεται ἐκ τῆς ὀρθίας ῥάχεως τοῦ
<span class="lb" data-page="18b.1003" data-line="16" id="l18b.1003.16"></span>τῆς λαγόνος ὀστοῦ, ἡ δὲ ἐλάττων ἐκ δυοῖν ὀστοῖν ἰσχίου
<span class="lb" data-page="18b.1003" data-line="17" id="l18b.1003.17"></span>τε καὶ τοῦ καλουμένου κόκκυγος, τὸ μέσον δὲ τούτων ὑψηλὸν
<span class="lb" data-page="18b.1003" data-line="18" id="l18b.1003.18"></span>ὑμενώδεις ἅπαντες. οὗτος ὁ μῦς περιλαμβάνει τὸ ὀπίσθιον
<span class="pb" data-page="18b.1004" id="p18b.1004"></span>
<span class="lb" data-page="18b.1004" data-line="1" id="l18b.1004.1"></span>τῆς κεφαλῆς τοῦ μηροῦ καὶ βραχύ τι προελθὼν ἀπ’
<span class="lb" data-page="18b.1004" data-line="2" id="l18b.1004.2"></span>αὐτῆς εἰς τένοντα πλατὺν τελευτήσας κατάντη φύεται τοῖς
<span class="lb" data-page="18b.1004" data-line="3" id="l18b.1004.3"></span>ὀπισθίοις μέρεσι τοῦ μηροῦ. παρακείμενος ἀκριβῶς ἐνταῦθα
<span class="lb" data-page="18b.1004" data-line="4" id="l18b.1004.4"></span>καὶ συμφυόμενος τῇ ἐκφύσει τοῦ πλατεῖάν τε καὶ σαρκώδη
<span class="lb" data-page="18b.1004" data-line="5" id="l18b.1004.5"></span>τὴν ἀπονεύρωσιν ἔχοντος μυὸς, ὃς εἰς τὰ τῆς κνήμης ἔξω
<span class="lb" data-page="18b.1004" data-line="6" id="l18b.1004.6"></span>καταφυόμενος μέρη τὴν κατὰ γόνυ διάρθρωσιν ἐπιστρέφει
<span class="lb" data-page="18b.1004" data-line="7" id="l18b.1004.7"></span>πρὸς τοὐκτός. οὐδὲ ἐστιν ἀκριβῶς θεάσασθαι τὴν προειρημένην
<span class="lb" data-page="18b.1004" data-line="8" id="l18b.1004.8"></span>τοῦ κατ’ ἰσχίον μυὸς ἔμφυσιν, εἰ μὴ τοῦτόν τις τὸν
<span class="lb" data-page="18b.1004" data-line="9" id="l18b.1004.9"></span>μῦν ἀνατέμῃ πρότερον. ἔστι δὲ αὐτοῦ καὶ ἑτέρα τις ἀπόφυσις
<span class="lb" data-page="18b.1004" data-line="10" id="l18b.1004.10"></span>σαρκώδης ἐπὶ τὸν μηρὸν καθήκουσα μεταξὺ τῶν δύο
<span class="lb" data-page="18b.1004" data-line="11" id="l18b.1004.11"></span>τῶν προσθίων μυῶν, ἐπιφυομένη τέ πως αὐτοῖς καὶ ὑμενώδους
<span class="lb" data-page="18b.1004" data-line="12" id="l18b.1004.12"></span>τένοντος ἐκπεφυκότος ἐξ ἁπάντων τῶν κάτω μερῶν
<span class="lb" data-page="18b.1004" data-line="13" id="l18b.1004.13"></span>αὐτοῦ περιλαμβάνουσα τοὺς προσθίους μῦς ἄχρι τοῦ γόνατος.
<span class="lb" data-page="18b.1004" data-line="14" id="l18b.1004.14"></span>δεύτερος δὲ ὑπὸ τῷ προειρημένῳ μυὶ τῆς ἐπιπολῆς,
<span class="lb" data-page="18b.1004" data-line="15" id="l18b.1004.15"></span>ἕτερός ἐστι μῦς ἱκανῶς παχὺς καὶ σαρκώδης ἐξ ἁπάντων
<span class="lb" data-page="18b.1004" data-line="16" id="l18b.1004.16"></span>σχεδόν τι τῶν ἔξωθεν μερῶν ἐκφυόμενος τοῦ τῆς ἥβης καὶ
<span class="lb" data-page="18b.1004" data-line="17" id="l18b.1004.17"></span>λαγόνος ὀστοῦ. συνεπιφυόμενος δὲ καὶ τῷ τῶν κάτω τοῦ
<span class="pb" data-page="18b.1005" id="p18b.1005"></span>
<span class="lb" data-page="18b.1005" data-line="1" id="l18b.1005.1"></span>πλατέος ὀστοῦ μερῶν μυὶ μέχρι τοῦ κόκκυγος. κατὰ μὲν
<span class="lb" data-page="18b.1005" data-line="2" id="l18b.1005.2"></span>τὸ τῆς λαγόνος ὀστοῦν ὑπόκειται τῷ προειρημένῳ μυὶ, τὸ
<span class="lb" data-page="18b.1005" data-line="3" id="l18b.1005.3"></span>δὲ ἄνω μέρος αὐτοῦ τὸ πρὸς τὴν ὀσφὺν ἀνατεινόμενον ὑπὸ
<span class="lb" data-page="18b.1005" data-line="4" id="l18b.1005.4"></span>τῷ δέρματι τέτακται, περιπεφυκυίας αὐτῷ τῆς λεχθείσης
<span class="lb" data-page="18b.1005" data-line="5" id="l18b.1005.5"></span>ὑμενώδους ἀρχῆς ἐκείνου τοῦ μυός. οὗτος ὁ μῦς εἰς τένοντα
<span class="lb" data-page="18b.1005" data-line="6" id="l18b.1005.6"></span>πλατὺν εὔρωστον τελευτῶν ἐμφύεται τῇ κορυφῇ πάσῃ τοῦ
<span class="lb" data-page="18b.1005" data-line="7" id="l18b.1005.7"></span>μεγάλου τροχαντῆρος, ἐκτείνων τε ἅμα τὸν ὅλον μηρὸν καὶ
<span class="lb" data-page="18b.1005" data-line="8" id="l18b.1005.8"></span>πρὸς τὴν ἐκτὸς χώραν ἐπισπώμενος αὐτοῦ τὴν κεφαλήν.
<span class="lb" data-page="18b.1005" data-line="9" id="l18b.1005.9"></span>ὑποφύεται δὲ αὐτῷ μῦς ἕτερος πελιδνὸς τὴν χρόαν ἐκ μὲν
<span class="lb" data-page="18b.1005" data-line="10" id="l18b.1005.10"></span>τῶν ἔνδον μερῶν ἐκφυόμενος τοῦ πλατέος ὀστοῦ, τὴν δὲ
<span class="lb" data-page="18b.1005" data-line="11" id="l18b.1005.11"></span>ἀπονεύρωσιν συμφυῆ ποιούμενος τῇ προειρημένῃ τοῦ μεγάλου
<span class="lb" data-page="18b.1005" data-line="12" id="l18b.1005.12"></span>μυὸς ἀπονευρώσει. ἀλλ’ ἐκείνη μὲν ἐπὶ τὰ πρόσω τῆς
<span class="lb" data-page="18b.1005" data-line="13" id="l18b.1005.13"></span>κεφαλῆς ὑπερβαίνει τοῦ τροχαντῆρος. αὕτη δὲ ἐκ τῶν ὄπισθεν
<span class="lb" data-page="18b.1005" data-line="14" id="l18b.1005.14"></span>ἐκείνης ἐστὶν ἄχρι τε τῆς κορυφῆς ἀνιοῦσα τοῦ τροχαντῆρος
<span class="lb" data-page="18b.1005" data-line="15" id="l18b.1005.15"></span>καὶ συνεπιλαμβάνουσά τι καὶ τῆς ἔνδον χώρας.
<span class="lb" data-page="18b.1005" data-line="16" id="l18b.1005.16"></span>οὗτος ὁ μῦς ἀνατείνει τε ἅμα καὶ πρὸς τοὐκτὸς ἐπισπᾶται
<span class="lb" data-page="18b.1005" data-line="17" id="l18b.1005.17"></span>τὴν κεφαλὴν τοῦ μηροῦ· καὶ ἄλλος δέ τις μῦς μικρὸς καὶ
<span class="pb" data-page="18b.1006" id="p18b.1006"></span>
<span class="lb" data-page="18b.1006" data-line="1" id="l18b.1006.1"></span>παχὺς ἐκ τῶν ἔξω τε καὶ κάτω μερῶν τοῦ τῆς λαγόνος
<span class="lb" data-page="18b.1006" data-line="2" id="l18b.1006.2"></span>ὀστοῦ καὶ τοῦ κατ’ ἰσχίον τὴν ἔκφυσιν ποιησάμενος ὑποφύεται
<span class="lb" data-page="18b.1006" data-line="3" id="l18b.1006.3"></span>τῷ προειρημένῳ μεγάλῳ μυὶ τελευτῶν καὶ αὐτὸς εἰς
<span class="lb" data-page="18b.1006" data-line="4" id="l18b.1006.4"></span>εὔρωστον τένοντα πλατὺν ἐμφυόμενος τοῖς ἐντὸς μέρεσι τῆς
<span class="lb" data-page="18b.1006" data-line="5" id="l18b.1006.5"></span>πρώτης ἐκφύσεως τοῦ μεγάλου τροχαντῆρος ἄχρι τοῦ γλουτοῦ.
<span class="lb" data-page="18b.1006" data-line="6" id="l18b.1006.6"></span>οὗτος ὁ μῦς ἀνατείνει τε ἅμα καὶ πρὸς τοὐκτὸς ἐπιστρέφει
<span class="lb" data-page="18b.1006" data-line="7" id="l18b.1006.7"></span>τοῦ μηροῦ τὴν κεφαλὴν, ὑπόλοιποι δὲ δύο μύες εἰσὶ
<span class="lb" data-page="18b.1006" data-line="8" id="l18b.1006.8"></span>τῶν κινούντων τὸν μηρὸν εἰς τὴν ὀπισθίαν ἐμφυόμενοι κοιλότητα
<span class="lb" data-page="18b.1006" data-line="9" id="l18b.1006.9"></span>τοῦ μεγάλου τροχαντῆρος ἰσχυροῖς τένουσιν ἀτρέμα
<span class="lb" data-page="18b.1006" data-line="10" id="l18b.1006.10"></span>πλατέσιν. ἐκφύονται δὲ ἐκ τῶν τῆς ἥβης ὀστῶν ὅλων ὁ μὲν
<span class="lb" data-page="18b.1006" data-line="11" id="l18b.1006.11"></span>ἔσωθεν, ὁ δὲ ἔξωθεν καὶ ἔστιν ἡ τοῦ ἔσωθεν τροχαντῆρος
<span class="lb" data-page="18b.1006" data-line="12" id="l18b.1006.12"></span>κατάφυσις ὑψηλοτέρα, συνεχὴς δ’ ἐστὶ καὶ ἡ ἔξωθεν. οὗτοι
<span class="lb" data-page="18b.1006" data-line="13" id="l18b.1006.13"></span>οἱ μύες καὶ τὸ φυσικὸν τρῆμα κατειλήφασι τοῦ τῆς ἥβης
<span class="lb" data-page="18b.1006" data-line="14" id="l18b.1006.14"></span>ὀστοῦ τὸ μέσον ἔχοντες ἑαυτῶν ὑμενώδη σύνδεσμον. ὀπίσω
<span class="lb" data-page="18b.1006" data-line="15" id="l18b.1006.15"></span>δὲ εἰς ταὐτὸν ἀλλήλοις ἥκουσι παραφυόμενοι τῷ κατ’ ἰσχίον
<span class="lb" data-page="18b.1006" data-line="16" id="l18b.1006.16"></span>ὀστῷ σαρκώδεσι λαβαῖς. ἔργον τούτων τῶν μυῶν ἐστι περιστρέφειν
<span class="lb" data-page="18b.1006" data-line="17" id="l18b.1006.17"></span>τὴν κεφαλὴν τοῦ μηροῦ ἔσω μὲν ἅμα καὶ πρόσω
<span class="pb" data-page="18b.1007" id="p18b.1007"></span>
<span class="lb" data-page="18b.1007" data-line="1" id="l18b.1007.1"></span>τοῦ πρώτου μυὸς, ἔξω δὲ ἅμα καὶ ὀπίσω τοῦ λοιποῦ. δέκατος
<span class="lb" data-page="18b.1007" data-line="2" id="l18b.1007.2"></span>δὲ ἐπὶ τοῖς εἰρημένοις ἐστὶ μῦς ἐκ τῶν ἔνδον μερῶν
<span class="lb" data-page="18b.1007" data-line="3" id="l18b.1007.3"></span>τοῦ μηροῦ κείμενος, ὃν ἴσως μέν τις καὶ τὴν κνήμην φήσει
<span class="lb" data-page="18b.1007" data-line="4" id="l18b.1007.4"></span>κινεῖν, ἐναργέστατα μὲν ὅλον εἴσω προσάγει τὸν μηρόν.
<span class="lb" data-page="18b.1007" data-line="5" id="l18b.1007.5"></span>ὀλίγον δ’ ὕστερον ὁποῖός τίς ἐστι διηγήσομαι, μετὰ τῶν
<span class="lb" data-page="18b.1007" data-line="6" id="l18b.1007.6"></span>κινούντων τὴν κατὰ γόνυ διάρθρωσιν, ἐπειδὴ σὺν αὐτοῖς
<span class="lb" data-page="18b.1007" data-line="7" id="l18b.1007.7"></span>τέτακται.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0057.tlg114.1st1K-grc1:1">
<span class="pb page1" data-page="4.465" id="p4.465"></span>
<span class="milestone ed1page page1" data-n="2.166" data-unit="ed1page" id="ed1page.3.166"></span>
<span class="milestone ed2page page1" data-n="4.428" data-unit="ed2page" id="ed2page.5.428"></span>
          <h1>ΓΑΛΗΝΟΥ ΠΕΡΙ ΤΩΝ ΤΗΣ ΑΝΑΠΝΟΗΣ
<br></br>ΑΙΤΙΩΝ.
</h1>
          <p>
<span class="lb" data-page="4.465" data-line="1" id="l4.465.1"></span>Τὰ τῆς ἀναπνοῆς αἴτια ὁ προκείμενος ἀποδεῖξαι
<span class="lb" data-page="4.465" data-line="2" id="l4.465.2"></span>λόγος ἐπαγγέλλεται. οὔτε γὰρ βεβαιώσασθαι τὴν ὑπόθεσιν
<span class="lb" data-page="4.465" data-line="3" id="l4.465.3"></span>τῆς ἀναπνοῆς, οὔτε παραποδιζομένην ἢ καὶ τέλεον
<span class="lb" data-page="4.465" data-line="4" id="l4.465.4"></span>εἰργομένην ἐπανορθώσασθαι δυνατὸν τὰς αἰτίας
<span class="lb" data-page="4.465" data-line="5" id="l4.465.5"></span>αὐτῆς ἀγνοοῦντα. ὁ γὰρ τὸ ποιοῦν φωράσας πρὸς ἀλήθειαν,
<span class="lb" data-page="4.465" data-line="6" id="l4.465.6"></span>οὗτος εἰδήσει μόνος καὶ τῆς βλάβης τὴν διαφορὰν,
<span class="lb" data-page="4.465" data-line="7" id="l4.465.7"></span>καὶ τῆς ἰάσεως τὸν τρόπον. ὄντων δὲ τριῶν κατὰ γένος,
<span class="lb" data-page="4.465" data-line="8" id="l4.465.8"></span>ὡς τύπῳ φάναι, τῶν αἰτίων τῆς ἀναπνοῆς, δυνάμεως προαιρετικῆς,
<span class="lb" data-page="4.465" data-line="9" id="l4.465.9"></span>ὀργάνων τῶν ὑπηρετουμένων τῇ προαιρέσει, κᾀπὶ
<span class="pb" data-page="4.466" id="p4.466"></span>
<span class="lb" data-page="4.466" data-line="1" id="l4.466.1"></span>τούτοις τῆς χρείας, δι’ ἣν καὶ τῶν προκειμένων αἰτίων
<span class="lb" data-page="4.466" data-line="2" id="l4.466.2"></span>δεόμεθα, ἡ μὲν χρεία τὸ κυριώτατόν ἐστι τῶν τῆς ἀναπνοῆς
<span class="lb" data-page="4.466" data-line="3" id="l4.466.3"></span>αἰτίων, τηροῦσα μὲν τὴν συμμετρίαν τῆς ἐμφύτου
<span class="lb" data-page="4.466" data-line="4" id="l4.466.4"></span>θερμασίας, τρέφουσα δὲ τὴν οὐσίαν τοῦ ψυχικοῦ πνεύματος·
<span class="lb" data-page="4.466" data-line="5" id="l4.466.5"></span>ἡ προαίρεσις δὲ διατάττει καὶ οἷον ῥυθμίζει τὰς ἀναπνευστικὰς
<span class="lb" data-page="4.466" data-line="6" id="l4.466.6"></span>ἐνεργείας· τό γε μὴν τῶν ὀργάνων εἶδος πολυσχιδὲς
<span class="lb" data-page="4.466" data-line="7" id="l4.466.7"></span>καὶ πολύτροπόν τι καθέστηκε. τὰ μὲν γὰρ τῇ παρακομιδῇ
<span class="lb" data-page="4.466" data-line="8" id="l4.466.8"></span>τοῦ πνεύματος ἀνάκειται· τὰ δ’ ὑποδέχεται τὸν ἀέρα·
<span class="lb" data-page="4.466" data-line="9" id="l4.466.9"></span>τὰ δὲ τούτων ἐστὶ κινητικὰ τῶν κινούντων. ἀρχὴ μὲν οὖν
<span class="lb" data-page="4.466" data-line="10" id="l4.466.10"></span>διὰ τοῦ στόματος καὶ τῶν ῥινῶν ἑλκόμενος ἀὴρ, ὕλη τυγχάνων
<span class="lb" data-page="4.466" data-line="11" id="l4.466.11"></span>τῆς κατὰ τὴν ἀναπνοὴν χρείας, διχῇ μεριζόμενος,
<span class="lb" data-page="4.466" data-line="12" id="l4.466.12"></span>θατέρῳ μὲν, τῷ μείονι, διὰ τῶν ῥινῶν εἰς τὸν ἐγκέφαλον
<span class="lb" data-page="4.466" data-line="13" id="l4.466.13"></span>φερόμενος, θατέρῳ δὲ, τῷ πλείονι, διὰ τῆς τραχείας ἀρτηρίας
<span class="lb" data-page="4.466" data-line="14" id="l4.466.14"></span>εἰς τὸν πνεύμονα κομιζόμενος. αὐτή γε μὴν ἡ ἀρτηρία,
<span class="lb" data-page="4.466" data-line="15" id="l4.466.15"></span>ὄργανον οὖσα φωνῆς, ὁδός ἐστιν ἀναπνοῆς. ὁ δὲ πνεύμων
<span class="lb" data-page="4.466" data-line="16" id="l4.466.16"></span>οἷα βαθὺς γαστὴρ ὑπόκειται τῷ πνεύματι. τούτου δὲ τὰς
<span class="lb" data-page="4.466" data-line="17" id="l4.466.17"></span>διαστολάς τε καὶ συστολὰς ὁ θώραξ οἰακίζει, μυσὶ κινούμενος,
<span class="lb" data-page="4.466" data-line="18" id="l4.466.18"></span>ὀστοῖς τε διαρθρούμενος. καὶ μὴν καὶ τὸ διάφραγμα·
<span class="pb" data-page="4.467" id="p4.467"></span>
<span class="lb" data-page="4.467" data-line="1" id="l4.467.1"></span>καὶ γὰρ δὴ καὶ αὐτὸ τοῦτο ἦν ὄργανον ἀναπνοῆς· κυκλοτερὲς
<span class="lb" data-page="4.467" data-line="2" id="l4.467.2"></span>δέ ἐστι, καὶ νευρῶδες μὲν περὶ τὸ κέντρον ἑαυτοῦ, σαρκῶδες
<span class="lb" data-page="4.467" data-line="3" id="l4.467.3"></span>δὲ τὰ πέριξ. οὕτω δὲ καὶ οἱ κατὰ τὰς πλευρὰς μύες,
<span class="lb" data-page="4.467" data-line="4" id="l4.467.4"></span>οἱ μὲν ἐν ταῖς μέσαις χώραις αὐτοῦ <span class="milestone ed2page" data-n="5.428" data-unit="ed2page" id="ed2page.5.428"></span>δύο καὶ εἴκοσιν
<span class="lb" data-page="4.467" data-line="5" id="l4.467.5"></span>τυγχάνουσιν, καὶ δύο μὲν οἱ τῶν πρώτων πλευρῶν, ἰσάριθμοι
<span class="lb" data-page="4.467" data-line="6" id="l4.467.6"></span>δὲ τούτων οἱ τῶν ἐσχάτων δύο· καὶ πρὸς τούτοις
<span class="lb" data-page="4.467" data-line="7" id="l4.467.7"></span>οἱ καθήκοντες ἐκ τοῦ τραχήλου τρεῖς· εἶθ’ οἱ παρατεταμένοι
<span class="lb" data-page="4.467" data-line="8" id="l4.467.8"></span>τοῖς ῥαχίταις ἑπτά· σὺν αὐτοῖς δὲ οἱ κατ’ ἐπιγάστριον
<span class="lb" data-page="4.467" data-line="9" id="l4.467.9"></span>ὀκτώ. τοσοῦτοι μὲν οἱ ὑπηρετοῦντες μύες τῇ ἀναπνοῇ. ἐνέργειαι
<span class="lb" data-page="4.467" data-line="10" id="l4.467.10"></span>δὲ καθ’ ἕκαστον τούτων, τῶν μὲν τῶν φρενῶν, ἀβίαστον
<span class="lb" data-page="4.467" data-line="11" id="l4.467.11"></span>ἐργάζεσθαι τὴν ἀναπνοὴν, τῶν δὲ κατὰ τὰς πλευρὰς, διαστέλλειν
<span class="lb" data-page="4.467" data-line="12" id="l4.467.12"></span>τε καὶ συστέλλειν ἀκριβῶς τὸν θώρακα. διπλῶν δὲ
<span class="lb" data-page="4.467" data-line="13" id="l4.467.13"></span>ὄντων αὐτῶν, οἱ μὲν ἐκτὸς τὴν ἐκπνοὴν, οἱ δ’ ἐντὸς
<span class="lb" data-page="4.467" data-line="14" id="l4.467.14"></span>τὴν εἰσπνοὴν ἀποτελοῦσιν. καὶ τῶν μὲν πρώτων<span class="milestone ed1page" data-n="3.166" data-unit="ed1page" id="ed1page.3.166"></span> δυοῖν
<span class="lb" data-page="4.467" data-line="15" id="l4.467.15"></span>ἐνέργεια μέν ἐστι διαστέλλειν μόνον τὸ ἄνω τοῦ θώρακος
<span class="lb" data-page="4.467" data-line="16" id="l4.467.16"></span>μέρος, τῶν δ’ ἐσχάτων συστέλλειν μόνον τὸ κάτω μέρος.
<span class="lb" data-page="4.467" data-line="17" id="l4.467.17"></span>οἱ δ’ ἐκ τῶν τραχήλων καθήκοντες ἀνασπῶσί τε ἅμα καὶ
<span class="lb" data-page="4.467" data-line="18" id="l4.467.18"></span>διαστέλλουσι τὰ τοῦ θώρακος ὑψηλὰ μόρια. τῶν δὲ ὀρθίων
<span class="pb" data-page="4.468" id="p4.468"></span>
<span class="lb" data-page="4.468" data-line="1" id="l4.468.1"></span>τῶν κατὰ τὸν τράχηλον οἱ μὲν πρὸς τὰς κλεῖς ἀνατεινόμενοι
<span class="lb" data-page="4.468" data-line="2" id="l4.468.2"></span>προστέλλουσι τὰ ταύτῃ πέρατα τῶν χόνδρων, ὥσπερ
<span class="lb" data-page="4.468" data-line="3" id="l4.468.3"></span>καὶ οἱ παρατεταμένοι ταῖς ῥαχίτισι ῥίζαις τῶν πλευρῶν. οἱ
<span class="lb" data-page="4.468" data-line="4" id="l4.468.4"></span>δὲ κατ’ ἐπιγάστριον, ἕδρα τῶν φρενῶν ὄντες, τῇ τοῦ θώρακος
<span class="lb" data-page="4.468" data-line="5" id="l4.468.5"></span>βοηθοῦσι συστολῇ. διττῶν τοίνυν οὐσῶν κατὰ γένος τῶν
<span class="lb" data-page="4.468" data-line="6" id="l4.468.6"></span>ἀναπνοῶν, ἀβιάστου τε καὶ βιαίας, εἶθ’ ἑκατέρας αὐτῶν ἐχούσης
<span class="lb" data-page="4.468" data-line="7" id="l4.468.7"></span>οἰκεῖα μόρια β΄, τήν τε εἰσπνοὴν καὶ τὴν ἐκπνοὴν, τέτταρα
<span class="lb" data-page="4.468" data-line="8" id="l4.468.8"></span>τὰ σύμπαντα μόρια γίγνεται τῆς ἀναπνοῆς. καθ’ ἕκαστον δὲ
<span class="lb" data-page="4.468" data-line="9" id="l4.468.9"></span>τῶν τεττάρων ἰδία τις φύσις ὀργάνων ἐστὶ, ἀβιάστου μὲν
<span class="lb" data-page="4.468" data-line="10" id="l4.468.10"></span>εἰσπνοῆς τὸ διάφραγμα, βιαίας δὲ ἥ τε κατὰ τὰ σιμὰ τῶν
<span class="lb" data-page="4.468" data-line="11" id="l4.468.11"></span>ὠμοπλατῶν, ἥ τ’ ἐντὸς τῶν μεσοπλευρίων μοῖρα· ὡσαύτως
<span class="lb" data-page="4.468" data-line="12" id="l4.468.12"></span>δὲ καὶ τῆς ἐκπνοῆς, ἀβιάστου μὲν οἱ κατ’ ἐπιγάστριον
<span class="lb" data-page="4.468" data-line="13" id="l4.468.13"></span>μύες, βιαίας δὲ τῶν μεσοπλευρίων ἡ ἐκτὸς μοῖρα. τὰ μὲν
<span class="lb" data-page="4.468" data-line="14" id="l4.468.14"></span>δὴ κατὰ τοὺς μῦς ᾧδ’ ἔχει. τῶν δὲ νεύρων τὰ μὲν εἰς τὸ
<span class="lb" data-page="4.468" data-line="15" id="l4.468.15"></span>διάφραγμα καθήκοντα, ἐκ τῆς μεταξὺ τετάρτου τε καὶ πέμπτου
<span class="lb" data-page="4.468" data-line="16" id="l4.468.16"></span>τῶν ἐν τῷ τραχήλῳ σπονδύλων διαρθρώσεως ὁρμηθέντα,
<span class="lb" data-page="4.468" data-line="17" id="l4.468.17"></span>δύο ὄντα, εἰς αὐτὸ τὸ νευρῶδες αὐτοῦ μέρος καταφύεται·
<span class="pb" data-page="4.469" id="p4.469"></span>
<span class="lb" data-page="4.469" data-line="1" id="l4.469.1"></span>τὰ δ’ εἰς τοὺς μεσοπλευρίους μῦς ἐκ τῆς ῥάχεως
<span class="lb" data-page="4.469" data-line="2" id="l4.469.2"></span>διασπειρόμενα εἰς τὸ στέρνον φέρονται, οὔτ’ οὖν ὀρθὰ κατὰ
<span class="lb" data-page="4.469" data-line="3" id="l4.469.3"></span>τοῦ ζώου μῆκος ἐκτεινόμενα, οὔτ’ ἐγκάρσια ὁμοίως τοῖς
<span class="lb" data-page="4.469" data-line="4" id="l4.469.4"></span>μυσὶν, ἀλλὰ λοξὰ φερόμενα, κεφαλὴν μὲν ἔχοντα τὸν ταύτῃ
<span class="lb" data-page="4.469" data-line="5" id="l4.469.5"></span>σπόνδυλον, τελευτὴν δὲ τὸ στέρνον. καὶ μὴν καὶ τὰ εἰς
<span class="lb" data-page="4.469" data-line="6" id="l4.469.6"></span>τοὺς ἄλλους μῦς τοὺς τῆς ἀναπνοῆς δημιουργοὺς φερόμενα
<span class="lb" data-page="4.469" data-line="7" id="l4.469.7"></span>σχεδὸν ἅπαντα ἐκ τοῦ ῥαχίτου μυελοῦ βεβλάστηκε. τοιούτων
<span class="lb" data-page="4.469" data-line="8" id="l4.469.8"></span>οὖν καὶ τοσούτων ὑπαρχόντων τῶν τῆς ἀναπνοῆς αἰτίων,
<span class="lb" data-page="4.469" data-line="9" id="l4.469.9"></span>εὔδηλον τῷ γε μὴ παντάπασιν ἀνοήτῳ, τίνι διενήνοχεν
<span class="lb" data-page="4.469" data-line="10" id="l4.469.10"></span>ἕκαστον αὐτῶν. ἡ μὲν γὰρ προαίρεσις ἔοικε τῷ κινοῦντι
<span class="lb" data-page="4.469" data-line="11" id="l4.469.11"></span>τὰς ἡνίας καὶ τοὺς ἵππους ἀναβάτῃ· ταῖς δ’ ἡνίαις τὰ
<span class="lb" data-page="4.469" data-line="12" id="l4.469.12"></span>νεῦρα ἐοίκασι, καθάπερ καὶ ἵπποις οἱ μύες· οὕτω δὲ καὶ
<span class="lb" data-page="4.469" data-line="13" id="l4.469.13"></span>ἡ χρεία τὸ ἔσχατον ὀρεκτὸν καθέστηκε τῆς ἀναπνοῆς, ὥσπερ
<span class="lb" data-page="4.469" data-line="14" id="l4.469.14"></span>ἡ νίκη τῆς ἡνιοχικῆς.
</p>
        </article>

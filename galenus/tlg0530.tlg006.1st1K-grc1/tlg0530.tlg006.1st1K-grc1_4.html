<article xmlns="http://www.w3.org/1999/xhtml" id="urn:cts:greekLit:tlg0530.tlg006.1st1K-grc1:4">
<span class="pb page1" data-page="1895.37" id="p1895.37"></span>


          <span class="milestone section" data-n="1" data-unit="section" id="section.1"></span>
          <p>
<span class="lb" data-page="1895.37" data-line="32" id="l1895.37.32"></span>Ἀλλ’ ὁ Πλάτων, φασί, λέγει τρίτου μορίου τῆς ψυχῆς τοῦ ἐπιθυμητικοῦ
<span class="lb" data-page="1895.37" data-line="33" id="l1895.37.33"></span>μέρος εἶναι τὴν ἐν τῷ σπέρματι φύσιν, τὸ δ’ ἐπιθυμητικὸν δι’ ἡδονῆς
<span class="lb" data-page="1895.37" data-line="34" id="l1895.37.34"></span>ἄγεσθαι καὶ λύπης καὶ σιτίων ὀρέγεσθαι καὶ τροφῆς, εἶναι δὲ τὰς μὲν
<span class="lb" data-page="1895.37" data-line="35" id="l1895.37.35"></span>
<span class="lb" data-page="1895.37" data-line="30" id="l1895.37.30"></span>ἡδονὰς καὶ τὰς λύπας αἰσθήσεις ἢ ἀναδιδομένας γε εἰς αἴσθησιν κινήσεις,
<span class="pb" data-page="1895.38" id="p1895.38"></span>
<span class="lb" data-page="1895.38" data-line="1" id="l1895.38.1"></span>τὰς δὲ ὀρέξεις ὁρμάς· ὥστε αἰσθήσεως καὶ ὁρμῆς ὄντα μέτοχα, οἷς τὸ
<span class="lb" data-page="1895.38" data-line="2" id="l1895.38.2"></span>ζῷον τοῦ μὴ ζῴου διενήνοχε, πῶς οὐκ ἂν εἴη ζῷα τὰ ἔμβρυα; <span class="milestone section" data-n="2" data-unit="section" id="section.2"></span>οἱ δὲ ταῦτα
<span class="lb" data-page="1895.38" data-line="3" id="l1895.38.3"></span>λέγοντες ἀγνοοῦσι καὶ τὰ φυτὰ ζῷα ποιοῦντες, ὡς ἂν καὶ τούτων διοικουμένων
<span class="lb" data-page="1895.38" data-line="4" id="l1895.38.4"></span>ὑπὸ φύσεως ἣ μέρος ἦν τοῦ ἐπιθυμητικοῦ τῆς ψυχῆς μορίου, ἡμῖν
<span class="lb" data-page="1895.38" data-line="5" id="l1895.38.5"></span>
<span class="lb" data-page="1895.38" data-line="5" id="l1895.38.5"></span>αὐτάρκους ὄντος εἰ τοῖς φυτοῖς παραπλησίως συγχωροῖεν ζῆν τὰ ἔμβρυα
<span class="lb" data-page="1895.38" data-line="7" id="l1895.38.7"></span>ἀλλὰ μὴ τοῖς ἰδίως λεγομένοις ζῴοις, εἰ καὶ πάλιν ἐκεῖνοι ὑπὸ σπουδῆς τὸ
<span class="lb" data-page="1895.38" data-line="8" id="l1895.38.8"></span>διάφορον φυτοῦ τε καὶ ζῴου ἀναιροῦσι μαχόμενοι ταῖς ἐναργείαις καὶ διὰ
<span class="lb" data-page="1895.38" data-line="9" id="l1895.38.9"></span>μείζονος ἀτοπίας πρὸς τὴν προκειμένην ζήτησιν ἀπαντῶντες, οὐδὲ τοῦ
<span class="lb" data-page="1895.38" data-line="10" id="l1895.38.10"></span>Πλάτωνος (ὅ)πως μέρος τὸ φυτικὸν τοῦ ἐπιθυμητικοῦ λέγει ξυνιέντες οὐδὲ
<span class="lb" data-page="1895.38" data-line="11" id="l1895.38.11"></span>
<span class="lb" data-page="1895.38" data-line="10" id="l1895.38.10"></span>δι’ ἣν αἰτίαν ζῷα τὰ φυτὰ λέγειν οὐκ ἀπαξιοῖ γνῶναι σπουδάσαντες.
<span class="lb" data-page="1895.38" data-line="13" id="l1895.38.13"></span><span class="milestone section" data-n="3" data-unit="section" id="section.3"></span>Πλάτων γὰρ οὐχ ὥσπερ οἱ ἄλλοι τὸ ζῷον τοῦ μὴ ζῴου αἰσθήσει καὶ ὁρμῇ
<span class="lb" data-page="1895.38" data-line="14" id="l1895.38.14"></span>διακρίνουσιν, οὑτωσὶ καὶ αὐτὸς τούτοις τῶν μὴ ζῴων ἀξιοῖ διαφέρειν τὰ
<span class="lb" data-page="1895.38" data-line="15" id="l1895.38.15"></span>ζῷα, ζωῆς δὲ καὶ ἀζωίας τὸ διάφορον ποιούμενος εἰκότως καὶ τὰ φυτὰ ὡς
<span class="lb" data-page="1895.38" data-line="16" id="l1895.38.16"></span>ἂν ἤδη ζῶντα συμπεριλαμβάνει τοῖς ζῴοις, ἀλλ’ ὅμως ἄχρι τῆς προσηγορίας
<span class="lb" data-page="1895.38" data-line="17" id="l1895.38.17"></span>
<span class="lb" data-page="1895.38" data-line="15" id="l1895.38.15"></span>τὸ κοινὸν δίδωσι πρὸς τὰ ἰδίως καλούμενα ζῷα καὶ τῆς αὐτοκινήτου
<span class="lb" data-page="1895.38" data-line="19" id="l1895.38.19"></span>ψυχῆς μετεσχηκότα. <span class="milestone section" data-n="4" data-unit="section" id="section.4"></span>δηλώσει δ’ αὐτὰ τὰ ῥηθέντα ὑπ’ αὐτοῦ παρατεθέντα
<span class="lb" data-page="1895.38" data-line="20" id="l1895.38.20"></span>τό τε δοκοῦν ἑαυτῷ καὶ τὴν ἐκείνων πλάν(ην)· λέγει γὰρ οὕτως· “ἐπειδὴ
<span class="lb" data-page="1895.38" data-line="21" id="l1895.38.21"></span>δὲ πάντ’ ἦν τὰ τοῦ θνητοῦ ζῴου ξυμπεφυκότα μέρη καὶ μέλη, τὴν δὲ
<span class="lb" data-page="1895.38" data-line="22" id="l1895.38.22"></span>ζωὴν ἐν πυρὶ καὶ πνεύματι ξυνέβαινεν ἐξ ἀνάγκης ἔχειν αὐτό, καὶ διὰ ταῦτα
<span class="lb" data-page="1895.38" data-line="23" id="l1895.38.23"></span>
<span class="lb" data-page="1895.38" data-line="20" id="l1895.38.20"></span>ὑπὸ τούτων τηκόμενον κενούμενόν 〈τ’〉 ἔφθινε, βοήθειαν αὐτῷ θεοὶ μηχανῶνται·
<span class="lb" data-page="1895.38" data-line="25" id="l1895.38.25"></span>τῆς γὰρ ἀνθρωπίνης ξυγγενῆ φύσεως φύσιν ἄλλαις ἰδέαις καὶ αἰσθήσεσι
<span class="lb" data-page="1895.38" data-line="26" id="l1895.38.26"></span>κεραννύντες ὥσθ’ ἕτερον εἶναι ζῷον φυτεύουσιν· ἃ δὴ νῦν ἥμερα δένδρα
<span class="lb" data-page="1895.38" data-line="27" id="l1895.38.27"></span>καὶ φυτὰ καὶ σπέρματα παιδευθέντα ὑπὸ γεωργίας τιθασσῶς πρὸς
<span class="lb" data-page="1895.38" data-line="28" id="l1895.38.28"></span>ἡμᾶς ἔσχε, πρὶν δὲ ἦν μόνα τὰ τῶν ἀγρίων γένη πρεσβύτερα τῶν ἡμέρων
<span class="lb" data-page="1895.38" data-line="29" id="l1895.38.29"></span>
<span class="lb" data-page="1895.38" data-line="25" id="l1895.38.25"></span>ὄντα. πᾶν γὰρ ὅτιπερ ἂν μετάσχῃ τοῦ ζῆν ζῷον μὲν ἂν ἐν δίκῃ λέγοιτο
<span class="lb" data-page="1895.38" data-line="31" id="l1895.38.31"></span>ὀρθότατα. μετέχει γε μὴν τοῦτο ὃ νῦν (λέ)γομεν τοῦ τρίτου ψυχῆς εἴδους
<span class="lb" data-page="1895.38" data-line="32" id="l1895.38.32"></span>ὃ μεταξὺ φρενῶν ὀμφαλοῦ τε ἱδρῦσθαι λόγος, ᾧ δόξης μὲν λογισμοῦ τε
<span class="lb" data-page="1895.38" data-line="33" id="l1895.38.33"></span>καὶ νοῦ μέτεστι τὸ μηδέν, αἰσθήσεως δὲ ἡδεί(ας) καὶ (ἀ)λγεινῆς μετὰ ἐπιθυμιῶν·
<span class="pb" data-page="1895.39" id="p1895.39"></span>
<span class="lb" data-page="1895.39" data-line="1" id="l1895.39.1"></span>π(άσ)χον γὰρ διατελεῖ πάντα στραφέντι δ’ αὐτῷ ἐν ἑαυτῷ περὶ
<span class="lb" data-page="1895.39" data-line="2" id="l1895.39.2"></span>αὑτό, τὴν μὲν ἔξωθ(εν) ἀπωσαμένῳ κίνησιν τῇ δ’ οἰκείᾳ χρησαμένῳ, τῶν
<span class="lb" data-page="1895.39" data-line="3" id="l1895.39.3"></span>αὑτοῦ τι λογίσασθαι κατιδόντι φύσει οὐ παραδέδωκεν ἡ γένεσις. διὸ δὴ
<span class="lb" data-page="1895.39" data-line="4" id="l1895.39.4"></span>ζῇ μὲν ἔστι τε οὐχ ἕτερον ζῴου, μόνιμον δὲ καὶ κατερριζωμένον πέπηγε
<span class="lb" data-page="1895.39" data-line="5" id="l1895.39.5"></span>
<span class="lb" data-page="1895.39" data-line="5" id="l1895.39.5"></span>διὰ τὸ τῆς ὑφ’ ἑαυτοῦ κινήσεως ἐστερῆσθαι.” <span class="milestone section" data-n="5" data-unit="section" id="section.5"></span>τὰ μὲν δὴ τοῦ Πλάτωνος
<span class="lb" data-page="1895.39" data-line="7" id="l1895.39.7"></span>ταῦτα, ὅλ(ως) δὲ (του) φιλοσόφου μηδὲν ξυνιέναι κινδυνεύουσιν οἱ ζῷον
<span class="lb" data-page="1895.39" data-line="8" id="l1895.39.8"></span>ἡγούμενοι τὸ ἔμβρυον (κατὰ) τὸν Πλάτωνα ὡς νῦν ζητοῦμεν εἰ ζῷον· εἰ
<span class="lb" data-page="1895.39" data-line="9" id="l1895.39.9"></span>μὲν γὰρ παρὰ τὸ ζῆν καλεῖν τις ζῷον ἐθέλοι, συγχωροῦμεν, τὴν δ’ αὐτοκίνητον
<span class="lb" data-page="1895.39" data-line="10" id="l1895.39.10"></span>ψυχὴν ἣν κυηθὲν ἴσχει μηδ’ αὐτόν πως συγχωρεῖν τὸν Πλάτωνα
<span class="lb" data-page="1895.39" data-line="11" id="l1895.39.11"></span>
<span class="lb" data-page="1895.39" data-line="10" id="l1895.39.10"></span>ἔχειν διαβεβαιούμεθα, ζῷον δ’ οὕτως εἶναι ὡς τὰ φυτά. <span class="milestone section" data-n="6" data-unit="section" id="section.6"></span>τίς οὖν ἡ αἴσθησις
<span class="lb" data-page="1895.39" data-line="13" id="l1895.39.13"></span>καὶ ἡ ὄρεξις τῶν φυτῶν; ὁμώνυμος, φησὶν ὁ Πλάτων, καὶ οὐχ ἡ αὐτὴ
<span class="lb" data-page="1895.39" data-line="14" id="l1895.39.14"></span>τῇ τῶν ἰδίως καλουμένων ζῴων· τὸ γὰρ (ὁ)μών(υμον) παριστὰς ἔφη· “τῆς
<span class="lb" data-page="1895.39" data-line="15" id="l1895.39.15"></span>ἀνθρωπίνης συγγενῆ φύσεως φύσιν ἄλλαις ἰδέαις καὶ αἰσθήσεσι κεραννύντες
<span class="lb" data-page="1895.39" data-line="16" id="l1895.39.16"></span>ὥσθ’ ἕτερον ζῷον εἶναι φυτεύουσι” τὰ ἥμερα δένδρα καὶ τὰ σπέρματα.
<span class="lb" data-page="1895.39" data-line="17" id="l1895.39.17"></span>
<span class="lb" data-page="1895.39" data-line="15" id="l1895.39.15"></span>ἄλλαις οὖν αἰσθήσεσι καὶ ἄλλαις ὀρέξεσι χρῆται τὰ φυτὰ καὶ ἑτέρως ἐστὶ
<span class="lb" data-page="1895.39" data-line="19" id="l1895.39.19"></span>ζῷα ἢ ὡς [τὰ φυτὰ] οἱ ἄνθρωποι· ὥστε κἂν αἴσθησιν ἔχῃ τὰ ἔμβρυα κατὰ
<span class="lb" data-page="1895.39" data-line="20" id="l1895.39.20"></span>Πλάτωνα κἂν ὄρεξιν κἂν ζῷα λέγηται, ἀλλ’ ὁμωνύμως γε ἔχει ταῦτα καὶ
<span class="lb" data-page="1895.39" data-line="21" id="l1895.39.21"></span>λέγεται ζῷα, τοῖς μέντοι φυτοῖς συνωνύμως, ὡς καὶ αὐτὸν σαφῶς λέγοντα
<span class="lb" data-page="1895.39" data-line="22" id="l1895.39.22"></span>δείξομεν. <span class="milestone section" data-n="7" data-unit="section" id="section.7"></span>ὡς οὖν τὰ φυτὰ λέγει μετέχειν “τοῦ τρίτου ψυχῆς εἴδους ὃ μεταξὺ
<span class="lb" data-page="1895.39" data-line="23" id="l1895.39.23"></span>
<span class="lb" data-page="1895.39" data-line="20" id="l1895.39.20"></span>φρενῶν [τε καὶ] ὀμφαλοῦ 〈τε〉 ἱδρῦσθαι λόγος, ᾧ δόξης μὲν λογισμοῦ
<span class="lb" data-page="1895.39" data-line="25" id="l1895.39.25"></span>τε καὶ νοῦ μέτεστι τὸ μηδέν, αἰσθήσεως δὲ ἡδείας καὶ ἀλγεινῆς μετὰ ἐπιθυμιῶν”
<span class="lb" data-page="1895.39" data-line="26" id="l1895.39.26"></span>καὶ ὅμως τούτων μέτοχα ὄντα οὐκέτι ζῷα ὡς ζῷα λέγεται τὰ τῆς
<span class="lb" data-page="1895.39" data-line="27" id="l1895.39.27"></span>ψυχῆς αὐτοκινήτου μέτοχα, ἀλλὰ μόνον φύσεως παθητικῆς μετέχει, ἣν οὐκ
<span class="lb" data-page="1895.39" data-line="28" id="l1895.39.28"></span>ὤκνουν ψυχὴν καλεῖν καὶ τὸ κατ’ αὐτὴν ἐπιφερόμενον τοῖς ὑποκειμένοις
<span class="lb" data-page="1895.39" data-line="29" id="l1895.39.29"></span>
<span class="lb" data-page="1895.39" data-line="25" id="l1895.39.25"></span>κίνημα ζωὴν ὁμωνύμως τῷ ἐκ τῆς αὐτοκινήτου προσαγορεύειν, οὕτως τῆς
<span class="lb" data-page="1895.39" data-line="31" id="l1895.39.31"></span>αὐτῆς ταύτης δυνάμεως μέτοχα τὰ ἔμβρυα ὄντα καὶ ζῷα κατ’ αὐτὸν καὶ
<span class="lb" data-page="1895.39" data-line="32" id="l1895.39.32"></span>ἔμψυχα καλούμενα καὶ αἰσθήσεως μετέχοντα καὶ ἐπιθυμίας οὐκ ἔστιν ἐκείνως
<span class="lb" data-page="1895.39" data-line="33" id="l1895.39.33"></span>ζῷα ὡς τὰ τὴν αὐτοκίνητον ψυχὴν κεκτημένα, περὶ ἧς πότε εἰσκρίνεται
<span class="lb" data-page="1895.39" data-line="34" id="l1895.39.34"></span>τὴν ζήτησιν τὰ νῦν ἐνεστησάμεθα. <span class="milestone section" data-n="8" data-unit="section" id="section.8"></span>πλανᾶσθαι δὲ οὐ χρὴ συγχεομένους
<span class="lb" data-page="1895.39" data-line="35" id="l1895.39.35"></span>
<span class="lb" data-page="1895.39" data-line="30" id="l1895.39.30"></span>ὑπὸ τῆς ὁμωνυμίας, ἀλλ’ ὥσπερ λέγοντος παιδεύεσθαι τὰ φυτὰ ﻿
<span class="pb" data-page="1895.40" id="p1895.40"></span>
<span class="lb" data-page="1895.40" data-line="1" id="l1895.40.1"></span>ὑπὸ γεωργίας καὶ τιθασσῶς πρὸς ἡμᾶς ἴσχειν, πρὶν δὲ εἶναι μόνα 〈τὰ〉 ἄγρια,
<span class="lb" data-page="1895.40" data-line="2" id="l1895.40.2"></span>οὔτε νοῦν διὰ τοῦτο καὶ λογισμὸν ἐπ’ αὐτῶν καὶ ἦθος ἐκδεχόμεθα, ἐφ’ ὧν
<span class="lb" data-page="1895.40" data-line="3" id="l1895.40.3"></span>κυρίως παιδεία καὶ τιθασσεία καὶ ἀγριότης λέγεται, κατὰ μεταφορὰν δὲ ἢ
<span class="lb" data-page="1895.40" data-line="4" id="l1895.40.4"></span>καὶ ὁμωνύμως, οὕτως καὶ τὰς αἰσθήσεις καὶ τὰς ὀρέξεις καὶ τὰς ἐπιθυμίας
<span class="lb" data-page="1895.40" data-line="5" id="l1895.40.5"></span>
<span class="lb" data-page="1895.40" data-line="5" id="l1895.40.5"></span>ἀκουστέον τὰς κατὰ ἀναλογίαν καὶ ὁμωνύμως λεγομένας ἀλλ’ οὐχὶ τὰς ἐκ
<span class="lb" data-page="1895.40" data-line="7" id="l1895.40.7"></span>ψυχῆς τῆς αὐτοκινήτου ἀποδιδομένας, περὶ ἧς τῆς εἰσκρίσεως ἐνέστηκεν
<span class="lb" data-page="1895.40" data-line="8" id="l1895.40.8"></span>ἡμῖν ὁ λόγος συγχω(ρ)οῦσι τῆς μὲν ὡς ἑτέρως καὶ πληγαῖς καὶ πάθεσι
<span class="lb" data-page="1895.40" data-line="9" id="l1895.40.9"></span>λεγομένης ψυχῆς ἧς καὶ τὰ φυτὰ μετείληχεν 〈μετ〉έχειν καὶ τὰ ἔμβρυα,
<span class="lb" data-page="1895.40" data-line="10" id="l1895.40.10"></span>τῆς δ’ αὐτοκινήτου πρὸ τῆς ἐκ γαστρὸς ἐξόδου ἄμοιρα εἶναι καὶ κατὰ
<span class="lb" data-page="1895.40" data-line="11" id="l1895.40.11"></span>
<span class="lb" data-page="1895.40" data-line="10" id="l1895.40.10"></span>Πλάτωνα, κἂν τὰ μάλιστα αἰσθήσεως καὶ ἡδονῆς τῆς φυτικῆς (ὑπά)ρχῃ
<span class="lb" data-page="1895.40" data-line="13" id="l1895.40.13"></span>μέτοχα. <span class="milestone section" data-n="9" data-unit="section" id="section.9"></span>ὅλως γὰρ ὁ ἀνὴρ ἔοικεν οὐχ ὥσπερ οἱ ἄλλοι τὰς αἰσθήσεις τάττουσιν
<span class="lb" data-page="1895.40" data-line="14" id="l1895.40.14"></span>ἐπὶ τὴν γιγνομένην τύπωσιν ἐν ψυχῇ διὰ [τῆς] τῶν αἰσθητηρίων
<span class="lb" data-page="1895.40" data-line="15" id="l1895.40.15"></span>προσπαθεί(ας) γενομέν(ης, ο)ὑτω(σὶ) καὶ αὐτ(ός), ἀλλὰ τ(ὴν σω)ματ(ικ)ὴν
<span class="lb" data-page="1895.40" data-line="16" id="l1895.40.16"></span>κίνησιν, ἧς μετέχει καὶ τὰ φυτά, αἴσθησιν καλεῖν, τὴν δὲ τῇ σωματικῇ κινήσει
<span class="lb" data-page="1895.40" data-line="17" id="l1895.40.17"></span>
<span class="lb" data-page="1895.40" data-line="15" id="l1895.40.15"></span>τῆς ψυχῆς σύζυγον κίνησιν δόξαν προσαγορεύειν, ἐξ ἀμφοῖν τε τῆς
<span class="lb" data-page="1895.40" data-line="19" id="l1895.40.19"></span>τε ἀλόγου παθητικῆς κινήσεως, ἣν αἴσθησιν προσαγορεύει ἀλλ’ οὐ κίνησιν
<span class="lb" data-page="1895.40" data-line="20" id="l1895.40.20"></span>αἰσθητηρίων, καὶ τῆς δόξης, ἣν οἱ ἄλλοι τύπωσιν τῆς ψυχῆς εἶναι τίθενται,
<span class="lb" data-page="1895.40" data-line="21" id="l1895.40.21"></span>συνιστάναι τῶν αἰσθητῶν τὴν κατάληψιν, καὶ διὰ τοῦτο ἀφοριζόμενος
<span class="lb" data-page="1895.40" data-line="22" id="l1895.40.22"></span>τὸ αἰσθητὸν “τὸ δ’ αὖ δόξῃ” φησὶν “μετ’ αἰσθήσεως ἀλόγου περιληπτόν”.
<span class="lb" data-page="1895.40" data-line="23" id="l1895.40.23"></span>
<span class="lb" data-page="1895.40" data-line="20" id="l1895.40.20"></span><span class="milestone section" data-n="10" data-unit="section" id="section.10"></span>τὰς πληγὰς οὖν τὰς ἀσυνέτους καὶ ἀγνώστους καὶ ἀφαντάστους † τὰς
<span class="lb" data-page="1895.40" data-line="25" id="l1895.40.25"></span>πρὸς τῆς κατ’ αὐτῆς τῆς δοξαστικῆς ψυχῆς συναρμόσας τοῦ γνωρίσματος
<span class="lb" data-page="1895.40" data-line="26" id="l1895.40.26"></span>καὶ ἐν τοῖς φυτοῖς τιθεὶς εἰκότως αἰσθήσεως αὐτὰ μετέχειν λέγει· κεφαλαιοῖ
<span class="lb" data-page="1895.40" data-line="27" id="l1895.40.27"></span>δὲ τὸν λόγον εἰς τὸ τῆς ψυχῆς ἐκεῖνα μὴ μετέ(χειν) τῆς αὐτοκινήτου
<span class="lb" data-page="1895.40" data-line="28" id="l1895.40.28"></span>καὶ δοξαστικῆς τε ὁμοῦ καὶ λογιστικῆς καὶ ὡς ἂν οἱ ἄλλοι φαί(ησαν) αἰσθητικῆς
<span class="lb" data-page="1895.40" data-line="29" id="l1895.40.29"></span>
<span class="lb" data-page="1895.40" data-line="25" id="l1895.40.25"></span>τε καὶ ὁρμητικῆς, λέγων· “πάσχον γὰρ διατελεῖ” τὸ φυτὸν “πάντα,
<span class="lb" data-page="1895.40" data-line="31" id="l1895.40.31"></span>στραφέντι δὲ αὐτῷ ἐν ἑαυτῷ περὶ αὑτό, τὴν μὲν ἔξωθεν παρωσαμένῳ κίνησιν
<span class="lb" data-page="1895.40" data-line="32" id="l1895.40.32"></span>τῇ δ’ οἰκείᾳ χρησαμένῳ, τῶν αὑτοῦ 〈τι〉 λογίσασθαι κατιδόντι φύσει
<span class="lb" data-page="1895.40" data-line="33" id="l1895.40.33"></span>οὐ παρέδωκεν ἡ γένεσις”. <span class="milestone section" data-n="11" data-unit="section" id="section.11"></span>ταὐτὸ δ’ ἄν τις εἴποι καὶ ἐπὶ τοῦ ἐμβρύου, καὶ
<span class="lb" data-page="1895.40" data-line="34" id="l1895.40.34"></span>ἔτι γε μᾶλλον 〈ὃ〉 ἐπάγει περὶ τοῦ φυτοῦ, ἐπεὶ κἀκείνῳ ὡσαύτως πρόσεστι·
<span class="pb" data-page="1895.41" id="p1895.41"></span>
<span class="lb" data-page="1895.41" data-line="1" id="l1895.41.1"></span>λέγει δέ· “διὸ δὴ ζῇ μὲν ἔστι τε οὐχ ἕτερον ζῴου, μόνιμον δὲ καὶ
<span class="lb" data-page="1895.41" data-line="2" id="l1895.41.2"></span>κατερριζωμένον πέπηγε διὰ τὸ τῆς ὑφ’ ἑαυτοῦ κινήσεως ἐστερῆσθαι.” ἐρριζωμένον
<span class="lb" data-page="1895.41" data-line="3" id="l1895.41.3"></span>γὰρ καὶ τὸ ἔμβρυον ἐξ ὀμφαλοῦ μένει ἐντός, ζῷον μὲν [καὶ] ἀπὸ
<span class="lb" data-page="1895.41" data-line="4" id="l1895.41.4"></span>τοῦ ζῆν κληθέν, τῆς δ’ αὐτοκινήτου ψυχῆς οὐδέπω μετέχον.
</p>
        </article>

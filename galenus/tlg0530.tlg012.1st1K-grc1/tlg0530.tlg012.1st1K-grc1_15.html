<article xmlns="http://www.w3.org/1999/xhtml" id="urn:cts:greekLit:tlg0530.tlg012.1st1K-grc1:15">
<span class="pb page1" data-page="14.761" id="p14.761"></span>
<span class="milestone ed1page page1" data-n="4.384" data-unit="ed1page" id="ed1page.4.384"></span>
<span class="milestone ed2page page1" data-n="2.388" data-unit="ed2page" id="ed2page.2.388"></span>
          <p>
<span class="lb" data-page="14.761" data-line="11" id="l14.761.11"></span>[Περὶ διαιρέσεως τῆς διὰ φαρμάκων θεραπείας.]
<span class="lb" data-page="14.761" data-line="12" id="l14.761.12"></span>Ἡ δὲ φαρμακεία διττή ἐστιν, ἡ μὲν πρὸς τὰ
<span class="lb" data-page="14.761" data-line="13" id="l14.761.13"></span>ἐντὸς πάθη, ᾗ μάλιστα χρῆται ὁ διαιτητικός· ἡ δὲ πρὸς
<span class="lb" data-page="14.761" data-line="14" id="l14.761.14"></span>τὰ ἐκτὸς, ἧς οὐκ ἄνευ συντελεῖται τὰ κατὰ χειρουργίαν. τῆς
<span class="lb" data-page="14.761" data-line="15" id="l14.761.15"></span>μὲν οὖν πρὸς τὰ ἐντὸς φαρμακείας εἴδη ἐστὶ δεκαδύο. τὸ
<span class="lb" data-page="14.761" data-line="16" id="l14.761.16"></span>μὲν τῶν ἐν τῇ κεφαλῇ παθῶν· τὸ δὲ τῶν στοματικῶν· τὸ
<span class="pb" data-page="14.762" id="p14.762"></span>
<span class="lb" data-page="14.762" data-line="1" id="l14.762.1"></span>δὲ τῶν πεπτικῶν· τὸ δὲ τῶν βηχικῶν· τὸ δὲ τῶν ἀνωδύνων·
<span class="lb" data-page="14.762" data-line="2" id="l14.762.2"></span>τὸ δὲ τῶν ἀλεξιφαρμάκων· τὸ δὲ τῶν καθαιρόντων.
<span class="lb" data-page="14.762" data-line="3" id="l14.762.3"></span>καὶ τὰ μὲν ἡπατικὰ ἰδίως· τὰ δὲ σπληνικά· τὰ δὲ νεφριτικά·
<span class="lb" data-page="14.762" data-line="4" id="l14.762.4"></span>τὰ δὲ πρὸς τοὺς ἐν τῇ κύστει λίθους καὶ ἕλκη· τὰ
<span class="lb" data-page="14.762" data-line="5" id="l14.762.5"></span>δὲ πρὸς ὑστέραν· τὰ μὲν δὴ στοματικά ἐστι, τὰ δὲ πρὸς
<span class="lb" data-page="14.762" data-line="6" id="l14.762.6"></span>οὖλα αἱμασσόμενα, σηπόμενα, βεβρωμένα καὶ ὀδόντας καὶ ὅσα
<span class="lb" data-page="14.762" data-line="7" id="l14.762.7"></span>πρὸς ἄφθας καὶ ἐσχάρας, ὅσα τε πρὸς σταφυλὴν κεχαλασμένην.
<span class="lb" data-page="14.762" data-line="8" id="l14.762.8"></span>τῶν δὲ πεττικῶν τὰ μέν ἐστι πρὸς ἀτονίαν στομάχου, ἢ
<span class="lb" data-page="14.762" data-line="9" id="l14.762.9"></span>κοιλίας· τὰ δὲ πρὸς ἐμπνευμάτωσιν τούτων· τὰ δὲ πρὸς αἵματος
<span class="lb" data-page="14.762" data-line="10" id="l14.762.10"></span>ἀναγωγήν· τὰ δὲ πρὸς πλευριτικοὺς, ἢ περιπνευματικούς·
<span class="lb" data-page="14.762" data-line="11" id="l14.762.11"></span>τὰ δὲ πρὸς φθισικούς· τὰ δὲ πρὸς ἀσθματικοὺς, ἢ ὀρθοπνοϊκούς·
<span class="lb" data-page="14.762" data-line="12" id="l14.762.12"></span>τὰ δὲ πρὸς τραχύτητά <span class="milestone ed1page" data-n="4.385" data-unit="ed1page" id="ed1page.4.385"></span>τε ἀρτηρίας καὶ φωνῆς
<span class="lb" data-page="14.762" data-line="13" id="l14.762.13"></span>ἐκκοπήν. τῶν δὲ ἀνωδύνων τὰ μὲν πρὸς νεφριτικοὺς,
<span class="lb" data-page="14.762" data-line="14" id="l14.762.14"></span>τὰ δὲ πρὸς κοιλίας ῥύσεις καὶ δυσεντερίας καὶ πρὸς κωλικοὺς
<span class="lb" data-page="14.762" data-line="15" id="l14.762.15"></span>καὶ εἰλεώδεις. κοινῶς δὲ πάντα πρὸς πᾶσαν ὀδύνην.
<span class="lb" data-page="14.762" data-line="16" id="l14.762.16"></span>τὰ δὲ ἀλεξιφάρμακα τὰ μὲν ἁπλᾶ, ἄλλα πρὸς ἄλλο δηλητήριον.
<span class="lb" data-page="14.762" data-line="17" id="l14.762.17"></span>ἡ δὲ θηριακὴ πρὸς· πάντα καὶ προσλαμβανομένη
<span class="lb" data-page="14.762" data-line="18" id="l14.762.18"></span>καὶ ἐπιδιδομένη. τῶν δὲ καθαιρόντων τὰ μὲν ἄνωθεν καθαίρει,
<span class="pb" data-page="14.763" id="p14.763"></span>
<span class="lb" data-page="14.763" data-line="1" id="l14.763.1"></span>ὡς τὰ δι᾿ ἐλλεβόρου καὶ ἐμετικὰ πάντα, τὰ δὲ κάτωθεν
<span class="lb" data-page="14.763" data-line="2" id="l14.763.2"></span>παραλαμβάνεται, ὡς τὰ διὰ σκαμμωνίας καὶ ἀλόης
<span class="lb" data-page="14.763" data-line="3" id="l14.763.3"></span>καὶ ἐλατηρίου καὶ κολοκυνθίδος καὶ εὐφορβίου καὶ κόκκου
<span class="lb" data-page="14.763" data-line="4" id="l14.763.4"></span>κνιδίου καὶ τῶν τοιούτων. τρίτα δὲ τούτοις τετάχθω καὶ τὰ
<span class="lb" data-page="14.763" data-line="5" id="l14.763.5"></span>πρὸς ἕλμινθας πλατείας, οἷά ἐστι τὸ διὰ κέρατος ἐλαφείου
<span class="lb" data-page="14.763" data-line="6" id="l14.763.6"></span>καὶ ἡδυόσμου καὶ πεπέρεως. ἔστι δὲ καὶ τέταρτον εἶδος τῶν
<span class="lb" data-page="14.763" data-line="7" id="l14.763.7"></span>κεφαλὴν μόνην καθαιρόντων διὰ στόματος καὶ ῥινῶν ἃ
<span class="lb" data-page="14.763" data-line="8" id="l14.763.8"></span>παραλαμβάνεται ἰδίως. ἐπί τε τῶν ἐν τῇ κεφαλῇ καὶ τοῖς
<span class="lb" data-page="14.763" data-line="9" id="l14.763.9"></span>ὀφθαλμοῖς παθῶν καὶ τὰ πλεῖστα ἐπὶ ἰκτέρων. ἁρμόζουσι
<span class="lb" data-page="14.763" data-line="10" id="l14.763.10"></span>δὲ αἱ μὲν διὰ τῶν ἄνω καθάρσεις πρὸς ἀνασκευὴν τῶν
<span class="lb" data-page="14.763" data-line="11" id="l14.763.11"></span>χρονίων. καιρὸς δὲ αὐτῶν τὰ διαλείμματα. αἱ δὲ κάτωθεν,
<span class="lb" data-page="14.763" data-line="12" id="l14.763.12"></span>πρὸς τὰ ὀξέα νοσήματα κατάλληλοι, πλευρίτιδας καὶ περιπνευμονίας.
<span class="lb" data-page="14.763" data-line="13" id="l14.763.13"></span>καιρὸς δὲ αὐτῶν πάντων ἡ ἄνεσις τῶν ἐπὶ
<span class="lb" data-page="14.763" data-line="14" id="l14.763.14"></span>μέρους παροξυσμῶν. τῆς δὲ πρὸς τὰ ἐκτὸς φαρμακείας εἴδη
<span class="lb" data-page="14.763" data-line="15" id="l14.763.15"></span>ἐστὶν ἕνδεκα. τὰ μὲν γὰρ αὐτῶν διαφορητικὰ, τὰ δὲ συμπεπτικὰ,
<span class="lb" data-page="14.763" data-line="16" id="l14.763.16"></span>τὰ δὲ ἔναιμα, τὰ δὲ πυοποιὰ, τὰ δὲ ἀνακαθαρτικὰ,
<span class="lb" data-page="14.763" data-line="17" id="l14.763.17"></span>τὰ δὲ ἀναπληρωτικὰ, τὰ δὲ κατασταλτικὰ, τὰ δὲ ﻿
<span class="pb" data-page="14.764" id="p14.764"></span>
<span class="lb" data-page="14.764" data-line="1" id="l14.764.1"></span>ἐπουλωτικὰ, τὰ δὲ ὀφθαλμικὰ, τὰ δὲ ἐν ὅλῳ τῷ σώματι,
<span class="lb" data-page="14.764" data-line="2" id="l14.764.2"></span>τὰ δὲ καυστικὰ ἐπὶ ἐρυσιπέλατα καὶ ἕρπητας καὶ ἄνθρακας·
<span class="lb" data-page="14.764" data-line="3" id="l14.764.3"></span>τὰ δέ εἰσιν ἀλείμματα ἄκοπά τε καὶ θερμαντικὰ πρὸς παραλύσεις
<span class="lb" data-page="14.764" data-line="4" id="l14.764.4"></span>ποιοῦντα καὶ ἀρθριτικοὺς καὶ ποδαγρικοὺς καὶ
<span class="lb" data-page="14.764" data-line="5" id="l14.764.5"></span>πᾶσαν νεύρων πῆξιν καὶ τετανικοὺς καὶ ὀπισθοτονικούς. τὰ
<span class="lb" data-page="14.764" data-line="6" id="l14.764.6"></span>δὲ σμηκτικὰ τῶν εἰς τὴν ἐπιφάνειαν ἐξανθούντων, λεύκης,
<span class="lb" data-page="14.764" data-line="7" id="l14.764.7"></span>ἀλφοῦ, λειχῆνος καὶ λέπρας. τὰ οὖν διαφορητικὰ καὶ συμπεπτικὰ
<span class="lb" data-page="14.764" data-line="8" id="l14.764.8"></span>ἐπὶ φυμάτων καὶ παντὸς ἀποστήματος τοιούτου
<span class="lb" data-page="14.764" data-line="9" id="l14.764.9"></span>ἁρμόζει. διαφορητικαὶ δέ εἰσιν αἱ διὰ<span class="milestone ed2page" data-n="2.389" data-unit="ed2page" id="ed2page.2.389"></span> ἁλῶν πᾶσαι
<span class="lb" data-page="14.764" data-line="10" id="l14.764.10"></span>καὶ ὅσαι διὰ νίτρου, ὡς τὸ Κτησιφῶντος. συμπεπτικὰ δὲ
<span class="lb" data-page="14.764" data-line="11" id="l14.764.11"></span>τὰ διὰ ῥητίνης καὶ χαλβάνης καὶ ἀμμωνιακοῦ θυμιάματος·
<span class="lb" data-page="14.764" data-line="12" id="l14.764.12"></span>τῶν δὲ ἐναίμων φαρμάκων αἱ μὲν φαιαὶ ἐπὶ τῶν κατὰ τοῦ
<span class="lb" data-page="14.764" data-line="13" id="l14.764.13"></span>σώματος προσφάτων τραυμάτων ἁρμόζουσιν. αἱ δὲ ἰδίως
<span class="lb" data-page="14.764" data-line="14" id="l14.764.14"></span>χλωραὶ καὶ μέλαιναι, ὡς ἡ βάρβαρος, πρός τε τὰ ἐν τῇ κεφαλῇ
<span class="lb" data-page="14.764" data-line="15" id="l14.764.15"></span>καὶ πρὸς τὰ κυνόδηκτα. ἐπὶ δὲ ἑλκῶν τοῖς μὲν πυοποιοῖς
<span class="lb" data-page="14.764" data-line="16" id="l14.764.16"></span>ἐπὶ τῶν φλεγμαινόντων χρηστέον, ὡς τῇ τετραφαρμάκῳ.
<span class="lb" data-page="14.764" data-line="17" id="l14.764.17"></span>τοῖς δὲ ἀνακαθαίρουσιν ἐπὶ τῶν ῥυπαρῶν, ὡς τῇ
<span class="lb" data-page="14.764" data-line="18" id="l14.764.18"></span>χλωρᾷ ἀνειμένῃ. τοῖς δὲ ἀναπληροῦσιν ἐπὶ τῶν κοίλων. τοῖς
<span class="pb" data-page="14.765" id="p14.765"></span>
<span class="lb" data-page="14.765" data-line="1" id="l14.765.1"></span>δὲ καταστέλλουσιν ὡς ἐπὶ τῶν ὑπερσαρκούντων, ὡς τοῖς διὰ
<span class="lb" data-page="14.765" data-line="2" id="l14.765.2"></span>μίσυος καὶ λεπίδος, ἃ καὶ ἐπὶ τῶν δυσεπισχέτων αἱμοῤῥαγιῶν
<span class="lb" data-page="14.765" data-line="3" id="l14.765.3"></span>ἁρμόζει. τοῖς δὲ καυστικοῖς ὁτὲ μὲν πρὸς τὸ διελεῖν
<span class="lb" data-page="14.765" data-line="4" id="l14.765.4"></span>καὶ ἀναπτύξαι σώματα χρώμεθα, ὡς ἐπὶ τῶν ἀποστημάτων
<span class="lb" data-page="14.765" data-line="5" id="l14.765.5"></span>τὴν περιοχὴν, ὁτὲ δὲ ἐπὶ τῶν κεχαλασμένων βλεφάρων
<span class="lb" data-page="14.765" data-line="6" id="l14.765.6"></span>ἀντὶ ἀναῤῥαφῆς, ἀφαιροῦντες τὸ σύμμετρον τῆς
<span class="lb" data-page="14.765" data-line="7" id="l14.765.7"></span>οὐλῆς, ἀνασπῶμεν τὸ κεχαλασμένον. ὁτὲ δὲ ἐπὶ κεφαλαίας
<span class="lb" data-page="14.765" data-line="8" id="l14.765.8"></span>δυσιάτου παραλαμβάνομεν, διὰ βαθείας ἐσχάρας μεταβάλλοντες
<span class="lb" data-page="14.765" data-line="9" id="l14.765.9"></span>εἰς τὰ ἐκτὸς ῥεύματα. ὕλη δὲ τῶν καυστικῶν κονία,
<span class="lb" data-page="14.765" data-line="10" id="l14.765.10"></span>ἄσβεστος ζῶσα καὶ ἀρσενικὸν καὶ σανδαράχη καὶ φέκλα καὶ
<span class="lb" data-page="14.765" data-line="11" id="l14.765.11"></span>τὰ τοιαῦτα. τῶν δὲ κεφαλικῶν τὰ μὲν πρὸς ἀχῶρας καὶ
<span class="lb" data-page="14.765" data-line="12" id="l14.765.12"></span>πίτυρα καὶ ἐκβράσματα ἁρμόζει, τὰ δὲ πρὸς κεφαλαλγίαν καὶ
<span class="lb" data-page="14.765" data-line="13" id="l14.765.13"></span>ἑτεροκρανίαν. τῶν δὲ ὠτικῶν τὰ μὲν πρὸς φλεγμονὴν ὤτων,
<span class="lb" data-page="14.765" data-line="14" id="l14.765.14"></span>τὰ δὲ πρὸς ἕλκωσιν· τὰ δὲ πρὸς πυοῤῥοοῦντα· τὰ δὲ πρὸς·
<span class="lb" data-page="14.765" data-line="15" id="l14.765.15"></span>δυσηκοΐαν· τὰ δὲ πρὸς ὦτα τεθλασμένα. τῶν δὲ ὀφθαλμικῶν
<span class="lb" data-page="14.765" data-line="16" id="l14.765.16"></span>φαρμάκων εἴδη εἰσὶν ἑπτά. τὰ μὲν γὰρ πρὸς ἀρχομένας ὀφθαλμίας
<span class="lb" data-page="14.765" data-line="17" id="l14.765.17"></span>ἁρμόζει, ὡς τὰ διὰ γλαυκίου καὶ τὰ διὰ κρόκου καὶ τὰ
<span class="lb" data-page="14.765" data-line="18" id="l14.765.18"></span>κυκνάρια· τὰ δὲ πρὸς τὰς διαθέσεις, ὡς τὰ νάρδινα καὶ τὰ θεοδότια
<span class="pb" data-page="14.766" id="p14.766"></span>
<span class="lb" data-page="14.766" data-line="1" id="l14.766.1"></span>καλούμενα, τὰ δὲ πρὸς ῥεύματα, ὡς τὰ διὰ λιβάνου καὶ ἀκακίας
<span class="lb" data-page="14.766" data-line="2" id="l14.766.2"></span>καὶ ἐρείκης καρποῦ. τὰ δὲ πρὸς τραχώματα, ὡς τὰ
<span class="lb" data-page="14.766" data-line="3" id="l14.766.3"></span>διὰ τῶν μεταλλικῶν, οἷον κεκαυμένου χαλκοῦ καὶ χαλκίτεως
<span class="lb" data-page="14.766" data-line="4" id="l14.766.4"></span>καὶ λεπίδος χαλκοῦ. πέμπτον δέ ἐστι τὸ πρὸς ξηροφθαλμίας
<span class="lb" data-page="14.766" data-line="5" id="l14.766.5"></span>καὶ ψωροφθαλμίας εἶδος τῶν κολλυρίων καὶ ξηρῶν
<span class="lb" data-page="14.766" data-line="6" id="l14.766.6"></span>ὀξυδερκικῶν, ἃ τῆς αὐτῆς ὕλης ἐστὶ τοῖς προγεγραμμένοις.
<span class="lb" data-page="14.766" data-line="7" id="l14.766.7"></span>ἕκτον δὲ τῶν ὑγρῶν εἶδος, τῶν πρὸς ὑποχύσεις ἀναγεγραμμένων,
<span class="lb" data-page="14.766" data-line="8" id="l14.766.8"></span>ἃ διὰ χολῶν σκευάζονται καὶ μάλιστα δι᾿ ὑαίνης.
<span class="lb" data-page="14.766" data-line="9" id="l14.766.9"></span>ἕβδομον δὲ τὸ τῶν καταπλασμάτων εἶδος, ἃ παραλαμβάνεται
<span class="lb" data-page="14.766" data-line="10" id="l14.766.10"></span>ἐπὶ τῶν ἄκρως φλεγμαινόντων ὀφθαλμῶν καὶ περιοδυνώντων.
<span class="lb" data-page="14.766" data-line="11" id="l14.766.11"></span>ἔστι δὲ τάδε διὰ μελιλώτων καὶ γλυκέος καὶ τήλεως
<span class="lb" data-page="14.766" data-line="12" id="l14.766.12"></span>καὶ τὰ τοιαύτης ὕλης. περιχρίομεν δὲ τὰ βλέφαρα ἐν ἀρχῇ
<span class="lb" data-page="14.766" data-line="13" id="l14.766.13"></span>μὲν τοῖς ἀποκρουστικοῖς, οἶά ἐστι τὰ διὰ γλαυκίου καὶ τοῖς
<span class="lb" data-page="14.766" data-line="14" id="l14.766.14"></span>διὰ κρόκου καὶ αὐτῷ μόνῳ γλαυκίῳ. ἐπὶ δὲ τῶν ἐνδιαθέτων
<span class="lb" data-page="14.766" data-line="15" id="l14.766.15"></span>τοῖς ἀναξηραίνουσι καὶ παραμυθουμένοις, οἷον ναρδίνοις
<span class="lb" data-page="14.766" data-line="16" id="l14.766.16"></span>καὶ θεοδοτίοις. ὅσα δὲ πρὸς εὐμορφίαν ἐπιχρίεται, ὡς
<span class="lb" data-page="14.766" data-line="17" id="l14.766.17"></span>τὰ διὰ σάνδυκος καὶ ἡδυχρόου, οὐκ ἰατρικῆς, ἀλλὰ καλλωπιστικῆς
<span class="lb" data-page="14.766" data-line="18" id="l14.766.18"></span>ἐστιν ἴδια.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0530.tlg012.1st1K-grc1:4">
<span class="pb page1" data-page="14.683" id="p14.683"></span>
<span class="milestone ed1page page1" data-n="4.372" data-unit="ed1page" id="ed1page.4.372"></span>
<span class="milestone ed2page page1" data-n="2.363" data-unit="ed2page" id="ed2page.2.363"></span>
          <p>
<span class="lb" data-page="14.683" data-line="5" id="l14.683.5"></span>[Τίνες προέστησαν τῶν τριῶν αἱρέσεων.]
<span class="lb" data-page="14.683" data-line="6" id="l14.683.6"></span>Προέστησαν δὲ τῆς μὲν λογικῆς αἱρέσεως Ἱπποκράτης
<span class="lb" data-page="14.683" data-line="7" id="l14.683.7"></span>Κῶος, ὃς καὶ αἱρεσιάρχης ἐγένετο καὶ πρῶτος συνέστησε
<span class="lb" data-page="14.683" data-line="8" id="l14.683.8"></span>τὴν λογικὴν αἵρεσιν, μετὰ δὲ τοῦτον Διοκλῆς ὁ Καρύστιος,
<span class="lb" data-page="14.683" data-line="9" id="l14.683.9"></span>Πραξαγόρας Κῶος, Ἡρόφιλος Χαλκηδόνιος, Ἐρασίστρατος
<span class="lb" data-page="14.683" data-line="10" id="l14.683.10"></span>Χῖος, Μνησίθεος Ἀθηναῖος, Ἀσκληπιάδης Βιθυνὸς, Κιανὸς,
<span class="lb" data-page="14.683" data-line="11" id="l14.683.11"></span>ὃς καὶ Προυσίας ἐκαλεῖτο. τῆς δὲ ἐμπειρικῆς προέστησε
<span class="lb" data-page="14.683" data-line="12" id="l14.683.12"></span>Φιλῖνος Κῶος, ὁ πρῶτος αὐτὴν ἀποτεμνόμενος ἀπὸ τῆς
<span class="lb" data-page="14.683" data-line="13" id="l14.683.13"></span>λογικῆς αἱρέσεως, τὰς ἀφορμὰς λαβὼν παρὰ Ἡροφίλου, οὗ
<span class="lb" data-page="14.683" data-line="14" id="l14.683.14"></span>καὶ ἀκουστὴς ἐγένετο. θέλοντες δὲ ἀπαρχαΐζειν ἑαυτῶν τὴν
<span class="lb" data-page="14.683" data-line="15" id="l14.683.15"></span>αἵρεσιν, ἵνα ᾖ πρεσβυτέρα τῆς λογικῆς, Ἄκρωνα τὸν Ἀκραγαντῖνόν
<span class="lb" data-page="14.683" data-line="16" id="l14.683.16"></span>φασιν ἄρξασθαι αὐτῆς. μετὰ Φιλῖνον ἐγένετο Σεραπίων
<span class="lb" data-page="14.683" data-line="17" id="l14.683.17"></span>Ἀλεξανδρεὺς, εἶτα Ἀπολλώνιοι δύο, πατήρ τε καὶ
<span class="lb" data-page="14.683" data-line="18" id="l14.683.18"></span>υἱὸς, Ἀντιοχεῖς. μεθ᾿ οὓς Μηνόδοτος καὶ Σέξστος, οἳ καὶ ﻿
<span class="pb" data-page="14.684" id="p14.684"></span>
<span class="lb" data-page="14.684" data-line="1" id="l14.684.1"></span>ἀκριβῶς ἐκράτυναν αὐτήν. μεθοδικῆς δὲ ἦρξε μὲν Θεμίσων
<span class="lb" data-page="14.684" data-line="2" id="l14.684.2"></span>ὁ Λαοδικεὺς τῆς Συρίας, παρ᾿ Ἀσκληπιάδου τοῦ λογικοῦ
<span class="lb" data-page="14.684" data-line="3" id="l14.684.3"></span>ἐφοδιασθεὶς εἰς τὴν εὕρεσιν τῆς <span class="milestone ed1page" data-n="4.373" data-unit="ed1page" id="ed1page.4.373"></span>μεθοδικῆς αἱρέσεως.
<span class="lb" data-page="14.684" data-line="4" id="l14.684.4"></span>ἐτελείωσε δὲ αὐτὴν Θεσσαλὸς ὁ Τραλλιανός. οἱ δὲ μετὰ
<span class="lb" data-page="14.684" data-line="5" id="l14.684.5"></span>τούτους Μνασέας, Διονύσιος, Πρόκλος, Ἀντίπατρος· διεστασίασαν
<span class="lb" data-page="14.684" data-line="6" id="l14.684.6"></span>δὲ περί τινων ἐν αὐτῇ Ὀλυμπιακὸς ὁ Μιλήσιος
<span class="lb" data-page="14.684" data-line="7" id="l14.684.7"></span>καὶ Μενέμαχος ὁ Ἀφροδισεὺς καὶ Σωρανὸς ὁ Ἐφέσιος.
<span class="lb" data-page="14.684" data-line="8" id="l14.684.8"></span>ἐγένοντο δέ τινες καὶ ἐπισυνθετικοὶ, ὡς Λεωνίδης ὁ
<span class="lb" data-page="14.684" data-line="9" id="l14.684.9"></span>Ἀλεξανδρεύς. καὶ ἐκλεκτοὶ, ὡς Ἀρχιγένης ὁ Ἀπαμεὺς τῆς Συρίας.
</p>
        </article>

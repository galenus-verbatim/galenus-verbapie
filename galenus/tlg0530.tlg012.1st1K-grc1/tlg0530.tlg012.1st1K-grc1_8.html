<article xmlns="http://www.w3.org/1999/xhtml" id="urn:cts:greekLit:tlg0530.tlg012.1st1K-grc1:8">
<span class="pb page1" data-page="14.690" id="p14.690"></span>
<span class="milestone ed1page page1" data-n="4.374" data-unit="ed1page" id="ed1page.4.374"></span>
<span class="milestone ed2page page1" data-n="2.365" data-unit="ed2page" id="ed2page.2.365"></span>
          <p>
<span class="lb" data-page="14.690" data-line="16" id="l14.690.16"></span>[Εἰ ἀναγκαία ἡ εἰς τὰ πέντε μέρη τῆς
<span class="lb" data-page="14.690" data-line="17" id="l14.690.17"></span>ἰατρικῆς διαίρεσις.] Τὸ μὲν οὖν φυσιολογεῖν ἀναγκαῖόν
<span class="lb" data-page="14.690" data-line="18" id="l14.690.18"></span>ἐστιν, ὅτι οὐχ οἷόν τε τὰ παρὰ φύσιν εἰδέναι μὴ πρότερον
<span class="lb" data-page="14.690" data-line="19" id="l14.690.19"></span>ἐπιστάμενον τὰ κατὰ φύσιν. παρὰ γὰρ τὴν τούτων φύσιν
<span class="pb" data-page="14.691" id="p14.691"></span>
<span class="lb" data-page="14.691" data-line="1" id="l14.691.1"></span>συνίσταται τὰ νοσήματα. τὸ δὲ αἰτιολογεῖν καὶ παθολογεῖν
<span class="lb" data-page="14.691" data-line="2" id="l14.691.2"></span>καὶ αὐτὰ ἀναγκαῖα· τὸ μὲν ἵνα τὰς αἰτίας τῶν παθῶν ἴδωμεν,
<span class="lb" data-page="14.691" data-line="3" id="l14.691.3"></span>πρὸς ἃς δεῖ ἐνίστασθαι, <span class="milestone ed2page" data-n="2.366" data-unit="ed2page" id="ed2page.2.366"></span>τὸ δὲ ἵνα καὶ αὐτὰ
<span class="lb" data-page="14.691" data-line="4" id="l14.691.4"></span>πάθη γνωρίζωμεν τὰ κατωνομασμένα τοῖς παλαιοῖς καὶ τὰς
<span class="lb" data-page="14.691" data-line="5" id="l14.691.5"></span>καταστάσεις αὐτῶν. εὔχρηστος δὲ καὶ ἡ τῶν συμπτωμάτων
<span class="lb" data-page="14.691" data-line="6" id="l14.691.6"></span>συνεδρευόντων τοῖς πάθεσιν ἐπίγνωσις· ἀπὸ γὰρ τῆς τούτων
<span class="lb" data-page="14.691" data-line="7" id="l14.691.7"></span>συνελεύσεως, ἣν συνδρομὴν καλοῦσιν οἱ ἐμπειρικοὶ, τὰ
<span class="lb" data-page="14.691" data-line="8" id="l14.691.8"></span>πάθη εἰδοποιοῦνται. ἀλλ᾿ οἱ μὲν ἐμπειρικοὶ ἐπὶ ταῖς συνδρομαῖς
<span class="lb" data-page="14.691" data-line="9" id="l14.691.9"></span>ἐτήρησαν τὰ πρὸς ἕκαστον συμπτώματα ἁρμόζοντα·
<span class="lb" data-page="14.691" data-line="10" id="l14.691.10"></span>τοῖς δὲ μεθοδικοῖς τὰ πάθη ἐνδείκνυται τὴν θεραπείαν, ὡς
<span class="lb" data-page="14.691" data-line="11" id="l14.691.11"></span>τοῖς λογικοῖς τὰ αἴτια. ἐξετάζουσι δὲ οὐδὲν ἧττον οἱ λογικοὶ
<span class="lb" data-page="14.691" data-line="12" id="l14.691.12"></span>καὶ τὰ πάθη καὶ τὰς συνδρομάς. τὸ δὲ πᾶν τοῖς αἰτίοις
<span class="lb" data-page="14.691" data-line="13" id="l14.691.13"></span>παρέχουσιν, αἰτίων δὲ τὰ μὲν προκαταρκτικὰ, τὰ δὲ συνεκτικὰ,
<span class="lb" data-page="14.691" data-line="14" id="l14.691.14"></span>τὰ δὲ συνεργὰ, τὰ δὲ συναίτια, τὰ δὲ προηγούμενα.
<span class="lb" data-page="14.691" data-line="15" id="l14.691.15"></span>προκαταρκτικὰ μὲν οὖν ἐστιν ὅσα προκατάρχει καὶ
<span class="lb" data-page="14.691" data-line="16" id="l14.691.16"></span>ποιήσαντα ἀπαλλάσσεται, ὡς ψύξις, κόπος, ἔγκαυσις, ἀπεψία·
<span class="lb" data-page="14.691" data-line="17" id="l14.691.17"></span>συνεκτικὸν δὲ αἴτιόν ἐστιν, οὗ παρόντος πάρεστι καὶ τὸ
<span class="lb" data-page="14.691" data-line="18" id="l14.691.18"></span>νόσημα καὶ ἐξαιρουμένου λύεται, ὡς σκόλοψ καὶ βέλος· συναίτιον
<span class="pb" data-page="14.692" id="p14.692"></span>
<span class="lb" data-page="14.692" data-line="1" id="l14.692.1"></span>δὲ τὸ καθ᾿ αὑτὸ μὲν δυνάμενον ποιεῖν τὸ πάθος,
<span class="lb" data-page="14.692" data-line="2" id="l14.692.2"></span>ποιοῦν δὲ καὶ σὺν ἑτέρῳ, ὡς λίθος ἐν κύστει καὶ φλεγμονή.
<span class="lb" data-page="14.692" data-line="3" id="l14.692.3"></span>ἀμφότερα γὰρ ἰσχουρίας αἴτια. δύναται δὲ καὶ καθ᾿ ἑαυτὸ
<span class="lb" data-page="14.692" data-line="4" id="l14.692.4"></span>ἑκάτερον τὴν ἐποχὴν τῶν οὔρων ἐπιφέρειν. συνεργὸν
<span class="lb" data-page="14.692" data-line="5" id="l14.692.5"></span>δέ ἐστι μέρος αἰτίου, καθ᾿ ἑαυτὸ μὲν οὐ δυνάμενον
<span class="lb" data-page="14.692" data-line="6" id="l14.692.6"></span>ἐπιτελέσαι τὸ πάθος, συνεργαζόμενον δὲ ἑτέρῳ, ὡς συνεργεῖ
<span class="lb" data-page="14.692" data-line="7" id="l14.692.7"></span>λαγνεία πρὸς ἀρθρῖτιν καὶ εἰρεσία πρὸς αἵματος ἀναγωγήν.
<span class="lb" data-page="14.692" data-line="8" id="l14.692.8"></span>προηγούμενον δέ ἐστι αἴτιον τὸ ὑπὸ τοῦ προκαταρκτικοῦ
<span class="lb" data-page="14.692" data-line="9" id="l14.692.9"></span>ἢ κατασκευαζόμενον ἢ συνεργούμενον, οἷον πλεονασμὸς
<span class="lb" data-page="14.692" data-line="10" id="l14.692.10"></span>αἵματος γίνεται μὲν ὑπὸ πλήθους τροφῆς, προηγεῖται δὲ
<span class="lb" data-page="14.692" data-line="11" id="l14.692.11"></span>τῆς κατ᾿ Ἐρασίστρατον παρεμπτώσεως, ἥτις ἐστὶ συνεκτικὴ
<span class="lb" data-page="14.692" data-line="12" id="l14.692.12"></span>αἰτία τῶν νοσημάτων πάντων· ἄνευ δὲ τοῦ προηγουμένου
<span class="lb" data-page="14.692" data-line="13" id="l14.692.13"></span>οὐ γίνεται. τὸ δ᾿ ὑγιεινὸν οὐ μόνον ὡς μέρος ἰατρικῆς,
<span class="lb" data-page="14.692" data-line="14" id="l14.692.14"></span>ἀλλὰ καὶ ὡς κάλλιον τοῦ θεραπευτικοῦ προτάττεται
<span class="lb" data-page="14.692" data-line="15" id="l14.692.15"></span>αὐτοῦ. πολὺ γὰρ ἄμεινον τοῦ ἀπαλλάξαι τῆς νόσου τὸ μηδὲ
<span class="lb" data-page="14.692" data-line="16" id="l14.692.16"></span>τὴν ἀρχὴν ἐᾶσαι νοσῆσαι. ὥσπερ καὶ κυβερνήτῃ αἱρετώτερον
<span class="lb" data-page="14.692" data-line="17" id="l14.692.17"></span>τὸ πρὶν ἐς χειμῶνα ἐμπεσεῖν διαπεραιώσασθαι ἢ
<span class="pb" data-page="14.693" id="p14.693"></span>
<span class="lb" data-page="14.693" data-line="1" id="l14.693.1"></span>χειμασθέντα καὶ κινδυνεύσαντα ἐκφυγεῖν. διαφέρει δὲ ἐν τῷ
<span class="lb" data-page="14.693" data-line="2" id="l14.693.2"></span>ὑγιεινῷ πάλιν τὸ ἐν ὑγείᾳ διατηρῆσαι τοῦ προφυλάξαι νόσους
<span class="lb" data-page="14.693" data-line="3" id="l14.693.3"></span>ἐπιούσας. τὸ μὲν γὰρ διὰ τῆς συνήθους διαίτης περιγίνεται,
<span class="lb" data-page="14.693" data-line="4" id="l14.693.4"></span>τὸ δὲ ἤδη δεῖται θεραπευτικῶν βοηθημάτων εἰς τὸ
<span class="lb" data-page="14.693" data-line="5" id="l14.693.5"></span>προκαταλαμβάνεσθαι καὶ προδιαλῦσαι, μέλλουσαν συνίστασθαι
<span class="lb" data-page="14.693" data-line="6" id="l14.693.6"></span>νόσον. ὅσα γὰρ ἤδη γενόμενα πάθη ἰᾶται, ταῦτα καὶ
<span class="lb" data-page="14.693" data-line="7" id="l14.693.7"></span>πρὶν ἢ γενέσθαι κωλύει συστῆναι. ὁμοίως δὲ καὶ τὸ ἀναληπτικὸν
<span class="lb" data-page="14.693" data-line="8" id="l14.693.8"></span>τούτων διαφέρει. ὁ γὰρ ἀναλαμβάνων οὐκέτι μὲν
<span class="lb" data-page="14.693" data-line="9" id="l14.693.9"></span>παρὰ φύσιν ἔχει, οὔπω δὲ κατὰ φύσιν, ἀλλ᾿ ὁδεύει, ἄρτι
<span class="lb" data-page="14.693" data-line="10" id="l14.693.10"></span>ἀπαλλαγεὶς τοῦ παρὰ φύσιν, εἰς τὸ κατὰ φύσιν, διόπερ
<span class="lb" data-page="14.693" data-line="11" id="l14.693.11"></span>ἑτέρας ἀγωγῆς δεῖται, οὔτε θεραπευτικῆς, οὐ γὰρ νοσεῖ,
<span class="lb" data-page="14.693" data-line="12" id="l14.693.12"></span>οὔτε τῆς ἐπὶ τῶν ὑγιαινόντων, οὔπω γὰρ τελείως ὑγιαίνει.
<span class="lb" data-page="14.693" data-line="13" id="l14.693.13"></span>διὸ οὐ δύναται ἐπ᾿ αὐτῶν παραλαμβάνεσθαι, οἷα καὶ ὅσα
<span class="lb" data-page="14.693" data-line="14" id="l14.693.14"></span>ἐπὶ τῶν ὑγιαινόντων. ὁ δὲ σημειωτικὸν μέρος τῆς ἰατρικῆς
<span class="lb" data-page="14.693" data-line="15" id="l14.693.15"></span>ἀναγκαιότατόν ἐστιν εἰς θεραπείαν τὴν κατὰ δίαιταν. τά τε
<span class="lb" data-page="14.693" data-line="16" id="l14.693.16"></span>γὰρ προγεγονότα συμπτώματα καὶ τὰ παρόντα πολυπραγμονοῦμεν
<span class="lb" data-page="14.693" data-line="17" id="l14.693.17"></span>εἰς τὸ εὑρεῖν τὴν αἰτίαν τῆς νόσου. ἀναγκαιότατον ﻿
<span class="pb" data-page="14.694" id="p14.694"></span>
<span class="lb" data-page="14.694" data-line="1" id="l14.694.1"></span>δὲ καὶ εἰς τὸ προγνῶναι, εἴτε ὀλέθριον εἴτε περιεστηκὸς
<span class="lb" data-page="14.694" data-line="2" id="l14.694.2"></span>εἴη τὸ νόσημα. ὁμοίως δὲ καὶ τὰ κατὰ χειρουργίαν καὶ
<span class="lb" data-page="14.694" data-line="3" id="l14.694.3"></span>τὰ διὰ φαρμάκων θεραπευόμενα, οὔτε ἄνευ σημειώσεως
<span class="lb" data-page="14.694" data-line="4" id="l14.694.4"></span>συντελεῖται καὶ τὰ ἐπ᾿ αὐτῶν ὁμοίως δεῖται τῆς προγνωστικῆς
<span class="lb" data-page="14.694" data-line="5" id="l14.694.5"></span>σημειώσεως πρὸς τὸ εἰδέναι τίνα αὐτῶν ἀθεράπευτά
<span class="lb" data-page="14.694" data-line="6" id="l14.694.6"></span>ἐστι καὶ τίνα θεραπευτὰ μὲν, βλάπτοντα δὲ μεγάλως,
<span class="lb" data-page="14.694" data-line="7" id="l14.694.7"></span>ἢ ἀναιροῦντα ἐὰν θεραπευθῇ. τοῦ θεραπευτικοῦ δὲ διαιρουμένου
<span class="lb" data-page="14.694" data-line="8" id="l14.694.8"></span>εἴς τε δίαιταν καὶ φαρμακείαν καὶ χειρουργίαν,
<span class="lb" data-page="14.694" data-line="9" id="l14.694.9"></span><span class="milestone ed2page" data-n="2.367" data-unit="ed2page" id="ed2page.2.367"></span>δίαιτα μέν ἐστιν ἀγωγὴ διαφορητικῶν καὶ προσθετικῶν
<span class="lb" data-page="14.694" data-line="10" id="l14.694.10"></span>καὶ συμπεπτικῶν βοηθημάτων, παραλαμβανομένη μὲν
<span class="lb" data-page="14.694" data-line="11" id="l14.694.11"></span>ἐπὶ τῶν νοσούντων πάντων, τὸ δὲ κῦρος ἔχουσα ἐπὶ τῶν
<span class="lb" data-page="14.694" data-line="12" id="l14.694.12"></span>πυρεττόντων. χειρουργία δέ ἐστι μόριον τοῦ θεραπευτικοῦ
<span class="lb" data-page="14.694" data-line="13" id="l14.694.13"></span>διὰ τομῶν καὶ καύσεων καὶ τῆς περὶ τὰ ὀστᾶ διορθώσεως
<span class="lb" data-page="14.694" data-line="14" id="l14.694.14"></span>ὑγιάζουσα τοὺς ἀνθρώπους. φαρμακεία δέ ἐστιν εἶδος θεραπείας
<span class="lb" data-page="14.694" data-line="15" id="l14.694.15"></span>διὰ ψιλῶν φαρμάκων τά τε ἐντὸς πάθη καὶ τὰ ἐκτὸς
<span class="lb" data-page="14.694" data-line="16" id="l14.694.16"></span>ἰωμένη. δεῖ μὲν γὰρ καταλλήλου διαίτης, ποτὲ δὲ καὶ
<span class="lb" data-page="14.694" data-line="17" id="l14.694.17"></span>χειρουργίας προσδεομένη, ὥσπερ γε ἡ χειρουργία καὶ δίαιτα
<span class="pb" data-page="14.695" id="p14.695"></span>
<span class="lb" data-page="14.695" data-line="1" id="l14.695.1"></span>προσχρῶνται φαρμακείᾳ. ἄνωθεν οὖν ἀπὸ φυσιολογίας ἀρκτέον,
<span class="lb" data-page="14.695" data-line="2" id="l14.695.2"></span>ἐπειδή περ οὔτε ἐν ὑγιείᾳ συντηρεῖν, οὐδὲ ἐπὶ τῶν
<span class="lb" data-page="14.695" data-line="3" id="l14.695.3"></span>νοσούντων αἰτιολογεῖν, οὐδὲ σημειοῦσθαι, οὐδὲ θεραπεύειν
<span class="lb" data-page="14.695" data-line="4" id="l14.695.4"></span>ὀρθῶς δύναιτ᾿ ἄν τις, μὴ ἐπεσκεμμένος ἐκ τίνων στοιχείων
<span class="lb" data-page="14.695" data-line="5" id="l14.695.5"></span>ὁ ἄνθρωπος συνέστηκε καὶ πῶς τρεπομένων τούτων παρὰ
<span class="lb" data-page="14.695" data-line="6" id="l14.695.6"></span>τὴν ἐξ ἀρχῆς φύσιν αἱ νόσοι γίνονται.
</p>
        </article>

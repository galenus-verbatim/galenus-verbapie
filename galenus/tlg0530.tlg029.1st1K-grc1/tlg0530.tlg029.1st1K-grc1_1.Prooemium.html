<article xmlns="http://www.w3.org/1999/xhtml" id="urn:cts:greekLit:tlg0530.tlg029.1st1K-grc1:1.Prooemium">
<span class="pb page1" data-page="14.311" id="p14.311">ㅤ</span>
<span class="milestone ed1page page1" data-n="471" data-unit="ed1page" id="ed1page.472">ㅤ</span>
<span class="milestone ed2page page1" data-n="9.574999999999999" data-unit="ed2page" id="ed2page.10.575">ㅤ</span>
            <h2><a class="tree_back" href="#tree_urn:cts:greekLit:tlg0530.tlg029.1st1K-grc1:1.Prooemium">ΓΑΛΗΝΟΥ ΠΕΡΙ ΕΥΠΟΡΙΣΤΩΝ
<br/>ΒΙΒΛΙΟΝ ΠΡΩΤΟΝ. </a></h2>
            <p>
<span class="lb" data-page="14.311" data-line="1" id="l14.311.1">ㅤ</span>Προοίμιον.<a class="tree_back head" href="#tree_urn:cts:greekLit:tlg0530.tlg029.1st1K-grc1:1.Prooemium">Τοῖς ἔξω πόλεων παραμένουσι καὶ
<span class="lb" data-page="14.311" data-line="2" id="l14.311.2">ㅤ</span>τοῖς κατ᾿ ἀγροὺς καὶ τοὺς ἐρήμους τόπους διατρίβουσι τῶν
<span class="lb" data-page="14.311" data-line="3" id="l14.311.3">ㅤ</span>εὐπορίστων χρῆσιν προσήκουσαν εἶναι.</a> Τὴν ἰατρικὴν τέχνην,
<span class="lb" data-page="14.311" data-line="4" id="l14.311.4">ㅤ</span>οὐ πόλεσιν οὐδὲ δημοσίοις τόποις, ἢ ἀνδράσι πλουσίοις
<span class="lb" data-page="14.311" data-line="5" id="l14.311.5">ㅤ</span>καὶ εὐγενέσιν ἄρχουσί τε καὶ μεγάλως δυναμένοις ὁριζομένην,
<span class="lb" data-page="14.311" data-line="6" id="l14.311.6">ㅤ</span>διὰ δὲ τὸ φιλάνθρωπον καὶ πολύχρηστον αὐτῆς
<span class="lb" data-page="14.311" data-line="7" id="l14.311.7">ㅤ</span>ποικίλως ἐπὶ πάντας ἀνθρώπους διήκουσαν καὶ ἄχρις ἀγροικίας
<span class="lb" data-page="14.311" data-line="8" id="l14.311.8">ㅤ</span>καὶ ἐρήμων τόπων φθάνουσαν μὲν ὁρῶν τῇ δυνάμει,
<span class="lb" data-page="14.311" data-line="9" id="l14.311.9">ㅤ</span>ἐλλείπουσαν δὲ τῇ ἐνεργείᾳ διὰ τὸν ἀμελέτητον τῆς περὶ
              <span class="pb" data-page="14.312" id="p14.312">ㅤ</span>
<span class="lb" data-page="14.312" data-line="1" id="l14.312.1">ㅤ</span>αὐτὴν φιλοτιμίας, δίκαιον ᾠήθην κατ᾿ ἐμὴν δύναμιν εἰσενέγκασθαι
<span class="lb" data-page="14.312" data-line="2" id="l14.312.2">ㅤ</span>ἐπικουρίαν τοῖς ἐν ὁδοῖς, μάλιστα καὶ κατ᾿ ἀγροὺς
<span class="lb" data-page="14.312" data-line="3" id="l14.312.3">ㅤ</span>καὶ κατά τινας ἐρήμους τόπους διατρίβουσιν, ἐφ᾿ ὧν τὰ μὲν
<span class="lb" data-page="14.312" data-line="4" id="l14.312.4">ㅤ</span>πάθη ῥᾳδίαν καὶ ἀπροσδόκητον ἔχει τὴν κατὰ τῶν σωμάτων
<span class="lb" data-page="14.312" data-line="5" id="l14.312.5">ㅤ</span>φορὰν καὶ δύναμιν, οὐκ ἔτι δὲ καὶ τὴν ἐκ τῶν ἰαμάτων ἐπικουρίαν
<span class="lb" data-page="14.312" data-line="6" id="l14.312.6">ㅤ</span>εὔπορον. οὔτε γὰρ φαρμάκων πολυτελῶν ἐν παντὶ
<span class="lb" data-page="14.312" data-line="7" id="l14.312.7">ㅤ</span>τόπῳ ῥᾴδιον εὐπορεῖν οὔτε τοὺς χρησομένους αὐτοῖς ἰατροὺς
<span class="lb" data-page="14.312" data-line="8" id="l14.312.8">ㅤ</span>ἀφθόνως ἔχειν ἐπιτηδείους, οὔτε μὴν τὰς περιστάσεις παρεῖναι
<span class="lb" data-page="14.312" data-line="9" id="l14.312.9">ㅤ</span>τῆς ὑποπροσθέσεως καὶ ἀναβολῆς καιροὺς διδούσας, οἷον
<span class="lb" data-page="14.312" data-line="10" id="l14.312.10">ㅤ</span>ἐπὶ συνάγχης καὶ δηλητηρίων φαρμάκων καὶ τῶν ἰοβόλων,
<span class="lb" data-page="14.312" data-line="11" id="l14.312.11">ㅤ</span>αἱμοῤῥαγίας τε καὶ χολέρας καὶ τῶν
              <span class="milestone ed2page" data-n="10.575" data-unit="ed2page" id="ed2page.10.575">ㅤ</span>τούτοις παραπλησίων.
<span class="lb" data-page="14.312" data-line="12" id="l14.312.12">ㅤ</span>διὰ ταῦτ᾿ οὖν οὐκ ἀκριβῶς καὶ ἐπιστημονικῶς θεραπείαν
<span class="lb" data-page="14.312" data-line="13" id="l14.312.13">ㅤ</span>καὶ πάντη τοῖς οἰκείοις θεωρήμασι συνεκπληρουμένην ἐνθάδε
<span class="lb" data-page="14.312" data-line="14" id="l14.312.14">ㅤ</span>λέγειν προυθέμην, ἀλλ᾿ ὅπως ἄν τις καὶ ἰδιώτης ἐκ
<span class="lb" data-page="14.312" data-line="15" id="l14.312.15">ㅤ</span>τοῦ παραχρῆμα βοηθεῖν ἕλῃ τοῖς κινδυνεύουσιν ἢ ἄλλως
<span class="lb" data-page="14.312" data-line="16" id="l14.312.16">ㅤ</span>πάσχουσι κατὰ τὸ ἐνδεχόμενον ἐκ τῶν ὡς οἷόν τε ἐπ᾿
<span class="lb" data-page="14.312" data-line="17" id="l14.312.17">ㅤ</span>ἀπόροις εὐπορουμένων βοῃθημάτων, ὑποθέσθαι δίκαιον ᾠήθην
              <span class="pb" data-page="14.313" id="p14.313">ㅤ</span>
<span class="lb" data-page="14.313" data-line="1" id="l14.313.1">ㅤ</span>τὸ μὲν ἀκριβὲς ἄγαν τῆς κατὰ τὴν τέχνην ὕλης καὶ
<span class="lb" data-page="14.313" data-line="2" id="l14.313.2">ㅤ</span>τῆς ἐπιστημονικῆς χρήσεως τῶν βοηθημάτων, ἐν οἶς φαρμάκων
<span class="lb" data-page="14.313" data-line="3" id="l14.313.3">ㅤ</span>καὶ ἰατρῶν εὐπορία καὶ τὰ πάθη συγχωρεῖ, ἀναγκαῖον
<span class="lb" data-page="14.313" data-line="4" id="l14.313.4">ㅤ</span>εἶναι κρίνει, ὅπου δὲ ὀξὺς ὁ καιρὸς καὶ οὐκ εὔπορος
<span class="lb" data-page="14.313" data-line="5" id="l14.313.5">ㅤ</span>ἡ τῶν βοηθημάτων εὐπορία καὶ ἀφθονία, τὴν ἐκ τῶν εὐπορίστων
<span class="lb" data-page="14.313" data-line="6" id="l14.313.6">ㅤ</span>φαρμάκων δύναμιν ἀναγκαιοτάτην εἶναι λογιζόμενος
<span class="lb" data-page="14.313" data-line="7" id="l14.313.7">ㅤ</span>τοῖς ὁτιοῦν μέρος τοῦ σώματος πάσχουσιν. ἀναγράψω τοιγαροῦν
<span class="lb" data-page="14.313" data-line="8" id="l14.313.8">ㅤ</span>εὐπορίστων βοηθημάτων ὕλης σπανίως που πολυτελεστέρων
<span class="lb" data-page="14.313" data-line="9" id="l14.313.9">ㅤ</span>μὲν, συνήθων δὲ τοῖς πολλοῖς, καὶ διὰ τοῦτο εὐπορουμένων
<span class="lb" data-page="14.313" data-line="10" id="l14.313.10">ㅤ</span>φαρμάκων μνημονεύσομεν, ἀπὸ κεφαλῆς ἀρξάμενοι.
<span class="lb" data-page="14.313" data-line="11" id="l14.313.11">ㅤ</span>αὕτη γὰρ καθάπερ τις ἀκρόπολίς ἐστι τοῦ σώματος καὶ
<span class="lb" data-page="14.313" data-line="12" id="l14.313.12">ㅤ</span>τῶν τιμιωτάτων καὶ ἀναγκαιοτάτων ἀνθρώποις αἰσθήσεων
<span class="lb" data-page="14.313" data-line="13" id="l14.313.13">ㅤ</span>οἰκητήριον, διὸ καὶ τὴν ἀρχὴν τῶν βοηθημάτων ἀπ᾿ αὐτῆς
<span class="lb" data-page="14.313" data-line="14" id="l14.313.14">ㅤ</span>ποιησόμεθα τοῦ δυνατοῦ μάλιστα καὶ σαφῶς στοχαζόμενοι.
<span class="lb" data-page="14.313" data-line="15" id="l14.313.15">ㅤ</span>πάσχει δὲ αὕτη ποικίλως, ἐγκαιομένη τε καὶ ψυχομένη, καὶ
<span class="lb" data-page="14.313" data-line="16" id="l14.313.16">ㅤ</span>ὑπὸ ἀναθυμιάσεων τῶν ἐκ τῆς κοιλίας πληρουμένη, καὶ ἀπὸ
<span class="lb" data-page="14.313" data-line="17" id="l14.313.17">ㅤ</span>τῶν ἔξωθεν, τῶν καρωδῶν καὶ δυσωδῶν, καὶ διὰ πολλὰ ἕτερα.
              <span class="pb" data-page="14.314" id="p14.314">ㅤ</span>
<span class="lb" data-page="14.314" data-line="1" id="l14.314.1">ㅤ</span>ἐξ ἐπιμέτρου καὶ ταῖς κατὰ τὸ δέρμα καὶ τὰς τρίχας ἀπρεπείαις
<span class="lb" data-page="14.314" data-line="2" id="l14.314.2">ㅤ</span>ἁλισκομένη, ἀλωπεκίαις, ὀφιάσεσι, διαφόροις ἑλκώσεσιν.
<span class="lb" data-page="14.314" data-line="3" id="l14.314.3">ㅤ</span>ἐγκαύσεως μὲν οὖν καὶ ψύξεως καὶ τῆς ἀπὸ τῶν
<span class="lb" data-page="14.314" data-line="4" id="l14.314.4">ㅤ</span>ἔξωθεν ἀναθυμιάσεως ἱκανὰ σημεῖα ταῦτα προκατάρχοντα
<span class="lb" data-page="14.314" data-line="5" id="l14.314.5">ㅤ</span>αἴτια. ἤδη δὲ τοῖς ἐξ ἐγκαύσεων ἄλγημα παρακολουθεῖ
<span class="lb" data-page="14.314" data-line="6" id="l14.314.6">ㅤ</span>σφυγματῶδες ὅλης σφακελιζούσης δοκεῖν τῆς κεφαλῆς μετὰ
<span class="lb" data-page="14.314" data-line="7" id="l14.314.7">ㅤ</span>πυρώδους αἰσθήσεως καὶ διάτασις τῶν περὶ τὸ μέτωπον
<span class="lb" data-page="14.314" data-line="8" id="l14.314.8">ㅤ</span>ἀγγείων καὶ ὀφθαλμῶν ἔρευθος, τὰ πολλὰ καὶ ἀγρύπνια·
<span class="lb" data-page="14.314" data-line="9" id="l14.314.9">ㅤ</span>τοῖς δὲ ἀπὸ ψύξεως ναρκῶδες βάρος καὶ πῆξις καὶ τῶν
<span class="lb" data-page="14.314" data-line="10" id="l14.314.10">ㅤ</span>μετὰ τὸ μέτωπον ἀγγείων σύμπτωσις· εἰ δὲ μεθ᾿ ὑγρότητος
<span class="lb" data-page="14.314" data-line="11" id="l14.314.11">ㅤ</span>καταψύχοιντο, καὶ καταφορώδης ὕπνος· τοῖς δ᾿ ἐξ ἀναθυμιάσεων
<span class="lb" data-page="14.314" data-line="12" id="l14.314.12">ㅤ</span>ἄλγημα νυγματῶδες καὶ σφυγμὸς τῶν περὶ τὸ
<span class="lb" data-page="14.314" data-line="13" id="l14.314.13">ㅤ</span>μέτωπον ἀρτηριῶν, ἴλιγγοί τε καὶ παροράσεις καὶ ὤτων
<span class="lb" data-page="14.314" data-line="14" id="l14.314.14">ㅤ</span>ἦχοι. ὁμοίως καὶ τοῖς ἀπὸ τῶν ἐντὸς ἀναθυμιάσεων πληρουμένοις
<span class="lb" data-page="14.314" data-line="15" id="l14.314.15">ㅤ</span>τὰ αὐτὰ ταῦτα συμπίπτειν εἴωθεν. </p>
          </article>

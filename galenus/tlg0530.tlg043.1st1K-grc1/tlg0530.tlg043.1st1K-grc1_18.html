<article xmlns="http://www.w3.org/1999/xhtml" id="urn:cts:greekLit:tlg0530.tlg043.1st1K-grc1:18">
<span class="pb page1" data-page="1.155" id="p1.155"></span>
<span class="milestone ed1page page1" data-n="1.23" data-unit="ed1page" id="ed1page.1.23"></span>
<span class="milestone ed2page page1" data-n="2.315" data-unit="ed2page" id="ed2page.2.315"></span>
          <p>
<span class="lb" data-page="1.155" data-line="4" id="l1.155.4"></span>Ἑξῆς δ’ ἀκόλουθόν ἐστιν ἐπιδεῖξαι, πῶς
<span class="lb" data-page="1.155" data-line="5" id="l1.155.5"></span>οἱ Λογικοὶ τῇ τοῦ ὁμοίου μεταβάσει κεχρῆσθαι δύνανται,
<span class="lb" data-page="1.155" data-line="6" id="l1.155.6"></span>ὅπερ τινὲς οὐχ ὁμοίου μετάβασιν, ἀλλ’ ἀναλογισμὸν καλοῦσιν.
<span class="lb" data-page="1.155" data-line="7" id="l1.155.7"></span>τὴν μὲν γὰρ τοῦ ὁμοίου μετάβασίν φασι τοῖς Ἐμπειρικοῖς
<span class="lb" data-page="1.155" data-line="8" id="l1.155.8"></span>προσήκειν. τὸν δὲ παρακείμενον τῇ τοῦ ὁμοίου μεταβάσει
<span class="lb" data-page="1.155" data-line="9" id="l1.155.9"></span>τρόπον ἀναλογισμὸν καλοῦσιν, ᾧ τοὺς Λογικούς
<span class="lb" data-page="1.155" data-line="10" id="l1.155.10"></span>φασι κεχρῆσθαι. ἡμεῖς δὲ οὐδὲν διαφερόμεθα πρὸς τοὺς τὰ
<span class="lb" data-page="1.155" data-line="11" id="l1.155.11"></span>ὀνόματα ἐξαλλάττοντας· τὸ δὲ πρᾶγμα αὐτὸ ὑποδείξομεν,
<span class="lb" data-page="1.155" data-line="12" id="l1.155.12"></span>ὅπερ ἔξεστι τῷ <span class="milestone ed1page" data-n="1.24" data-unit="ed1page" id="ed1page.1.24"></span>βουλομένῳ ὡς ἂν ἐθέλοι καλεῖν. φαμὲν
<span class="lb" data-page="1.155" data-line="13" id="l1.155.13"></span>τοίνυν, ἄλλα μὲν συμπτώματα παρακολουθεῖν τοῖς αἰτίοις,
<span class="lb" data-page="1.155" data-line="14" id="l1.155.14"></span>ἄλλα δὲ τοῖς πάσχουσι τόποις, ἄλλα δὲ ταῖς δυνάμεσιν,
<span class="lb" data-page="1.155" data-line="15" id="l1.155.15"></span>ἄλλα δὲ τοῖς πάσχουσιν αὐτοῖς. ταῦτα ὁ Λογικὸς διακρίνει
<span class="lb" data-page="1.155" data-line="16" id="l1.155.16"></span>πάντα, καὶ οἶδεν, ἐφ’ οἶς τε δεῖ τοῦ τηρεῖν, καὶ ἐφ’ οἷς
<span class="lb" data-page="1.155" data-line="17" id="l1.155.17"></span>μή. παρόντων μὲν οὖν τῶν ἄλλων, καὶ μὴ παρόντων, οὐ
<span class="lb" data-page="1.155" data-line="18" id="l1.155.18"></span>πεφρόντικεν τῶν μηδὲν χρήσιμον εἰς θεραπείαν ἐχόντων.
<span class="pb" data-page="1.156" id="p1.156"></span>
<span class="lb" data-page="1.156" data-line="1" id="l1.156.1"></span>καὶ παραλλάττειν δοκούσης τῆς συνδρομῆς παρά τι τῶν οὐ
<span class="lb" data-page="1.156" data-line="2" id="l1.156.2"></span>χρησίμων συμπτωμάτων, τοῖς αὐτοῖς κέχρηται, ὡς ὁμοίας
<span class="lb" data-page="1.156" data-line="3" id="l1.156.3"></span>οὔσης τῆς συνδρομῆς. ὁ δ’ Ἐμπειρικὸς, ἐπειδὴ ἐπὶ ἀθρόᾳ
<span class="lb" data-page="1.156" data-line="4" id="l1.156.4"></span>τῇ συνδρομῇ τηρεῖ, καὶ οὐκ ἔχει δύναμιν διακριτικὴν συμπτωμάτων,
<span class="lb" data-page="1.156" data-line="5" id="l1.156.5"></span>παντὸς οὑτινοσοῦν ἐλλείποντος ἢ πλεονάζοντος
<span class="lb" data-page="1.156" data-line="6" id="l1.156.6"></span>συμπτώματος, <span class="milestone ed2page" data-n="2.316" data-unit="ed2page" id="ed2page.2.316"></span>ὡς ἀλλασσομένης τῆς συνδρομῆς, διαφόρῳ
<span class="lb" data-page="1.156" data-line="7" id="l1.156.7"></span>θεραπείᾳ χρήσασθαι ὀφείλει, ἀγνοῶν, ὅτι ἐπὶ μέν
<span class="lb" data-page="1.156" data-line="8" id="l1.156.8"></span>τινων συμπτωμάτων πλεονασμῷ ἢ ἐλλείψει τῷ ὄντι ἀλλάσσεται
<span class="lb" data-page="1.156" data-line="9" id="l1.156.9"></span>ἡ συνδρομὴ, ὡς ἐπὶ φλεγμονῆς, καὶ σκίῤῥου, καὶ οἰδήματος,
<span class="lb" data-page="1.156" data-line="10" id="l1.156.10"></span>καὶ κήλης, ἐπὶ δέ τινων οὐκέτι. ἐπὶ γὰρ ὀπισθοτονικῶν
<span class="lb" data-page="1.156" data-line="11" id="l1.156.11"></span>καὶ ἐμπροσθοτονικῶν διαφέρειν μὲν δοκεῖ ἡ φλεγμονὴ,
<span class="lb" data-page="1.156" data-line="12" id="l1.156.12"></span>ἀλλ’ ἐπεὶ τοῦ πάσχοντός ἐστι τὸ σύμπτωμα, οὔτ’
<span class="lb" data-page="1.156" data-line="13" id="l1.156.13"></span>αἰτίας, οὔτε τόπου, οὔτε δυνάμεως, οὐκ ἐξαλλάσσεται ἡ
<span class="lb" data-page="1.156" data-line="14" id="l1.156.14"></span>θεραπεία. ἀγνοεῖ δ’ ὁ Ἐμπειρικὸς καὶ τοῦτο, ὅτι ἐνίοτε ἡ
<span class="lb" data-page="1.156" data-line="15" id="l1.156.15"></span>μὲν συνδρομὴ ὁμοία ἐστὶν, οὐ τῇ αὐτῇ δὲ θεραπείᾳ χρήσασθαι
<span class="lb" data-page="1.156" data-line="16" id="l1.156.16"></span>δεῖ. ἰδοὺ γάρ ἴσα καὶ ὅμοια τὰ συμπτώματα ἐπὶ τῶν διὰ
<span class="lb" data-page="1.156" data-line="17" id="l1.156.17"></span>ῥῆξιν καὶ ἀναστόμωσιν καὶ ἀνάβρωσιν ἀναγόντων αἷμα.
<span class="lb" data-page="1.156" data-line="18" id="l1.156.18"></span>ἔστω δὲ καὶ βῆχα εἶναι ἐπὶ παντὸς τὴν αὐτὴν καὶ τὸ τοῦ
<span class="pb" data-page="1.157" id="p1.157"></span>
<span class="lb" data-page="1.157" data-line="1" id="l1.157.1"></span>ἀναγομένου πλῆθος. ταὐτὰ καὶ τἄλλα ὅμοια, ἀλλὰ καὶ ἡ
<span class="lb" data-page="1.157" data-line="2" id="l1.157.2"></span>θεραπεία διάφορος παραλαμβάνεται. ὁ οὖν Λογικὸς τὴν τ’
<span class="lb" data-page="1.157" data-line="3" id="l1.157.3"></span>εὐχρηστίαν καὶ τὴν ἀχρηστίαν τῶν συμπτωμάτων εἰδὼς,
<span class="lb" data-page="1.157" data-line="4" id="l1.157.4"></span>πολλάκις ἀνομοίου δοκούσης εἶναι τοῖς πολλοῖς τῆς συνδρομῆς,
<span class="lb" data-page="1.157" data-line="5" id="l1.157.5"></span>τοῖς αὐτοῖς χρήσεται, οἶον ὀπισθοτονικοί τινες λέγονται,
<span class="lb" data-page="1.157" data-line="6" id="l1.157.6"></span>καὶ ἐμπροσθοτονικοὶ, καὶ τετανικοί· οὗτοι διαφέρουσαν
<span class="lb" data-page="1.157" data-line="7" id="l1.157.7"></span>τὴν συνδρομὴν ἔχειν δοκοῦσιν. ἀλλ’ εἰδὼς ὁ Λογικὸς, φέρε,
<span class="lb" data-page="1.157" data-line="8" id="l1.157.8"></span>ὅτι πλῆθος αἵματος τὸ αἴτιον, καὶ μυῶν τὸ πάθος, καὶ τὸ
<span class="lb" data-page="1.157" data-line="9" id="l1.157.9"></span>αὐτὸ ἀποτέλεσμα. φλεγμονῇ γὰρ τῇ αὐτῇ θεραπείᾳ χρήσεται.
<span class="lb" data-page="1.157" data-line="10" id="l1.157.10"></span>τοῖς γὰρ εἰρημένοις μόνοις προσέχει συμπτώμασιν. τὸ
<span class="lb" data-page="1.157" data-line="11" id="l1.157.11"></span>δὲ τοῦ πάσχοντος σύμπτωμα ὡς ἄχρηστον παραιτεῖται. τὸ
<span class="lb" data-page="1.157" data-line="12" id="l1.157.12"></span>γὰρ ἔμπροσθεν ἢ ὄπισθεν ἢ ἐξ ἴσου συντείνεσθαι, τοῦ πάσχοντός
<span class="lb" data-page="1.157" data-line="13" id="l1.157.13"></span>ἐστι σύμπτωμα. πρὸς δὲ τὴν θεραπείαν οὐδὲν
<span class="lb" data-page="1.157" data-line="14" id="l1.157.14"></span>χρήσιμον ἔχει παραφυλαττόμενον, ὡς οὐδὲ τὸ δακρύειν. καὶ
<span class="lb" data-page="1.157" data-line="15" id="l1.157.15"></span>ὁμοίας δὲ τῆς συνδρομῆς εἶναι δοκούσης, οὐδὲ παρὰ τὴν
<span class="lb" data-page="1.157" data-line="16" id="l1.157.16"></span>διάνοιαν τῆς αἰτίας, διαφόρῳ χρῆται θεραπείᾳ, ὡς ἐπὶ τῶν
<span class="lb" data-page="1.157" data-line="17" id="l1.157.17"></span>δι’ ἀνάβρωσιν ἢ διὰ ῥῆξιν αἷμα ἀναγόντων. διαιρῶν γὰρ τὰ
<span class="lb" data-page="1.157" data-line="18" id="l1.157.18"></span>συμπτώματα ὁ Λογικὸς, κατὰ τὴν πρὸς τὰ ἐνδεικνύμενα τὸ
<span class="pb" data-page="1.158" id="p1.158"></span>
<span class="lb" data-page="1.158" data-line="1" id="l1.158.1"></span>συμφέρον ἀναφορὰν, καὶ τὰ χρήσιμα τῶν συμπτωμάτων
<span class="lb" data-page="1.158" data-line="2" id="l1.158.2"></span>ἐκλαμβάνων, καὶ τοῖς πρὸς ταῦτα τὰ συμπτώματα ἐναντιοῦσθαι
<span class="lb" data-page="1.158" data-line="3" id="l1.158.3"></span>δυναμένοις βοηθήμασι χρώμενος, πολλάκις διαφόρου
<span class="lb" data-page="1.158" data-line="4" id="l1.158.4"></span>εἶναι δοκούσης συνδρομῆς, ὁ δὲ τῇ αὐτῇ θεραπείᾳ χρήσεται.
<span class="lb" data-page="1.158" data-line="5" id="l1.158.5"></span>καὶ πάλιν ὁμοίας εἶναι δοκούσης, διαφέρουσαν θεραπείαν
<span class="lb" data-page="1.158" data-line="6" id="l1.158.6"></span>παραλήψεται. ἡ γὰρ θεραπεία σύμπτωμά ἐστι τοῖς ἐναντιοῦσθαι
<span class="lb" data-page="1.158" data-line="7" id="l1.158.7"></span>δυναμένοις τοῖς ἐπιφέρουσιν τὰ συμπτώματα αἰτίοις.
<span class="lb" data-page="1.158" data-line="8" id="l1.158.8"></span>ὁ μὲν οὖν Λογικὸς καταλαμβάνει ἕκαστον τῶν ἐναντιουμένων
<span class="lb" data-page="1.158" data-line="9" id="l1.158.9"></span>τοῖς νοσοποιοῖς αἰτίοις βοηθημάτων, καὶ πρὸς ὅ
<span class="lb" data-page="1.158" data-line="10" id="l1.158.10"></span>τι σύμπτωμα ἐναντιοῦσθαι πέφυκεν, οὐκ ἀγνοεῖ, διὰ τὸ
<span class="lb" data-page="1.158" data-line="11" id="l1.158.11"></span>καταδιαιρεῖν, ὡς ἔφημεν, τὴν συνδρομήν. ὁ δὲ Ἐμπειρικὸς
<span class="lb" data-page="1.158" data-line="12" id="l1.158.12"></span>ἐπὶ ἀθρόᾳ συνδρομῇ τὰ ὠφελοῦντα τηρῶν, τί τίνι ἐναντιοῦσθαι
<span class="lb" data-page="1.158" data-line="13" id="l1.158.13"></span>πέφυκεν, οὐ δύναται εἰδέναι. τοῦτο δὲ ἀγνοῶν,
<span class="lb" data-page="1.158" data-line="14" id="l1.158.14"></span>οὐδὲ τῇ τοῦ ὁμοίου μεταβάσει χρήσασθαι οἷός τέ ἐστιν.
<span class="lb" data-page="1.158" data-line="15" id="l1.158.15"></span>κατὰ τί γὰρ τὸ ὠφελοῦν ὠφέλησε, καὶ αὐτὸς ἀγνοεῖν ὁμολογεῖ.
</p>
        </article>

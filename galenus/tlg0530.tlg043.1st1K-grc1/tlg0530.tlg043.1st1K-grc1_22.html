<article xmlns="http://www.w3.org/1999/xhtml" id="urn:cts:greekLit:tlg0530.tlg043.1st1K-grc1:22">
<span class="pb page1" data-page="1.165" id="p1.165"></span>
<span class="milestone ed1page page1" data-n="1.25" data-unit="ed1page" id="ed1page.1.25"></span>
<span class="milestone ed2page page1" data-n="2.319" data-unit="ed2page" id="ed2page.2.319"></span>
          <p>
<span class="lb" data-page="1.165" data-line="3" id="l1.165.3"></span>Ἡμεῖς δὲ πρῶτον μὲν ἐπιδείξομεν, ὅτι δι’
<span class="lb" data-page="1.165" data-line="4" id="l1.165.4"></span>ὧν πράττουσιν αὐτοὶ, ὁμολογοῦσιν μὴ εἶναι ἄχρηστα παντάπασι
<span class="lb" data-page="1.165" data-line="5" id="l1.165.5"></span>τὰ συμπτώματα. τὴν δὲ χρείαν, ἣν παρέχεται τὰ
<span class="lb" data-page="1.165" data-line="6" id="l1.165.6"></span>συμπτώματα, προηγουμένως ἐν τῇ ἐκθέσει τῆς Λογικῆς αἱρέσεως
<span class="lb" data-page="1.165" data-line="7" id="l1.165.7"></span>ὑποδείξομεν. ὅτι τοίνυν χρήσιμα πρὸς θεραπείαν τὰ
<span class="lb" data-page="1.165" data-line="8" id="l1.165.8"></span>συμπτώματα νομίζουσιν εἶναι οἱ Μεθοδικοὶ, ἐκ τῶνδ’ ἂν
<span class="lb" data-page="1.165" data-line="9" id="l1.165.9"></span>γένοιτο δῆλον. ἀξιοῦσιν αὐτοὶ τοὺς ὁπωσοῦν παραπαίοντας
<span class="lb" data-page="1.165" data-line="10" id="l1.165.10"></span>ἐν σκότῳ κατακλίνειν, ἐάν τε διὰ ῥύσιν, ἐάν τε διὰ στέγνωσιν
<span class="lb" data-page="1.165" data-line="11" id="l1.165.11"></span>παραπαίωσιν. τὸ γὰρ φῶς οἴονται παραύξειν τὴν
<span class="lb" data-page="1.165" data-line="12" id="l1.165.12"></span>παρακοπήν. τοὺς δὲ ληθαργικοὺς οὐκ ἐν αὐτῷ κατακλίνειν
<span class="lb" data-page="1.165" data-line="13" id="l1.165.13"></span>φασὶ δεῖν, ἐάν τε διὰ στέγνωσιν, ἐάν τε διὰ ῥύσιν καταφέρωνται.
<span class="lb" data-page="1.165" data-line="14" id="l1.165.14"></span>τὸ γὰρ σκότος οἴονται συλλαμβάνειν τῇ καταφορᾷ.
<span class="lb" data-page="1.165" data-line="15" id="l1.165.15"></span>πῶς ποτ’ οὖν, φαμὲν, εἰ μηδὲν ἐνδείκνυται τὰ
<span class="lb" data-page="1.165" data-line="16" id="l1.165.16"></span>συμπτώματα, τοὺς διὰ στέγνωσιν παραπαίοντας ἐν σκότει
<span class="lb" data-page="1.165" data-line="17" id="l1.165.17"></span>κατακλίνετε, τοῦ σκότους ἐπιτείνοντος τὴν στέγνωσιν; καὶ
<span class="pb" data-page="1.166" id="p1.166"></span>
<span class="lb" data-page="1.166" data-line="1" id="l1.166.1"></span>πάλιν τοὺς διὰ ῥύσιν ληθαργικοὺς ἐν αὐγῇ, ὑπὸ ταύτης
<span class="lb" data-page="1.166" data-line="2" id="l1.166.2"></span>ἐπιτεινομένης τῆς ῥύσεως. ἐπὶ γὰρ τῶν τοιούτων ἀμελεῖν
<span class="lb" data-page="1.166" data-line="3" id="l1.166.3"></span>μὲν ἐοίκασι παντάπασι τῶν παθῶν, προσέχειν δὲ ψιλοῖς
<span class="lb" data-page="1.166" data-line="4" id="l1.166.4"></span>τοῖς συμπτώμασι. πῶς οὖν εἴη ἂν ἄχρηστα, ἅγε τοσαύτην
<span class="lb" data-page="1.166" data-line="5" id="l1.166.5"></span>φαίνεται ἰσχὺν ἔχοντα, ὥστε καὶ ἀμελεῖν ἀναγκάζει τῶν ὑποκειμένων
<span class="lb" data-page="1.166" data-line="6" id="l1.166.6"></span>σκοπῶν, καὶ οὐ μόνον ἀμελεῖν, ἀλλὰ καὶ τοὐναντίον
<span class="lb" data-page="1.166" data-line="7" id="l1.166.7"></span>πράττειν τῶν ἀπὸ τῶν σκοπῶν ἐνδεικνυμένων; ἡ μὲν
<span class="lb" data-page="1.166" data-line="8" id="l1.166.8"></span>γὰρ στέγνωσις χαλᾷν ἐνδείκνυται· οἱ δ’ εἰς τὸ σκότος παραπαίοντας
<span class="lb" data-page="1.166" data-line="9" id="l1.166.9"></span>συγκλείοντες οὐ χαλῶσι, στεγνῶσι δὲ τὸ ἐναντίον,
<span class="lb" data-page="1.166" data-line="10" id="l1.166.10"></span>καὶ τῆς ῥύσεως στέλλειν ἐνδεικνυμένης. οἱ δὲ τοὺς
<span class="lb" data-page="1.166" data-line="11" id="l1.166.11"></span>διὰ ῥύσιν ληθαργικοὺς εἰς αὐγὴν ἄγοντες τοῖς αὐτοῖς ἐπιτείνουσι
<span class="lb" data-page="1.166" data-line="12" id="l1.166.12"></span>τὴν ῥύσιν. πρὸς ταῦτα λέγουσιν· οὐκ, ἐπειδὴ τὸ
<span class="lb" data-page="1.166" data-line="13" id="l1.166.13"></span>σύμπτωμα ἐνδείκνυται, ταῦτα παραλαμβάνομεν, ἀλλ’ ἐπειδὴ
<span class="lb" data-page="1.166" data-line="14" id="l1.166.14"></span>ἀντεδείκνυτο ἡμῖν τὸ σύμπτωμα, καὶ οὐ κωλύει παραλαμβάνειν,
<span class="lb" data-page="1.166" data-line="15" id="l1.166.15"></span>ὅπερ ὁ σκοπὸς ἐπιδείκνυσι. τὸ γὰρ ἀντιδεικνύμενον
<span class="lb" data-page="1.166" data-line="16" id="l1.166.16"></span>λέγουσιν, ἐνδείκνυσθαι μὲν τὸ συμφέρον, μὴ ἐπιτρέπειν δὲ
<span class="lb" data-page="1.166" data-line="17" id="l1.166.17"></span>πράττειν, ὅπερ ὑπαγορεύει τὸ πάθος. πρὸς τοῦτό φαμεν
<span class="lb" data-page="1.166" data-line="18" id="l1.166.18"></span>ἡμεῖς, ὅτι, εἰ τὰ ἀντιδεικνύμενα ἄχρηστά ἐστι, καὶ ἡ δύναμις
<span class="pb" data-page="1.167" id="p1.167"></span>
<span class="lb" data-page="1.167" data-line="1" id="l1.167.1"></span>ἡ μὴ ἐῶσα πολλάκις, ὃ ἐνδείκνυται ὁ σκοπὸς, παραλαμβάνειν,
<span class="lb" data-page="1.167" data-line="2" id="l1.167.2"></span>ἄχρηστος ἂν εἴη. ἀλλὰ τὴν δύναμιν ἐπισκοπεῖν
<span class="lb" data-page="1.167" data-line="3" id="l1.167.3"></span>δεῖ, χρησίμου τινὸς ἡμῖν ἐξ αὐτῆς εἰς θεραπείας παραγενομένου,
<span class="lb" data-page="1.167" data-line="4" id="l1.167.4"></span>καίτοι ἀντενδείκνυται καὶ ἡ δύναμις. ὥσπερ οὖν τὴν
<span class="lb" data-page="1.167" data-line="5" id="l1.167.5"></span>δύναμιν ἀντενδεικνυμένην εὔχρηστον εἶναι νομίζετε, ἀναγκαῖόν
<span class="lb" data-page="1.167" data-line="6" id="l1.167.6"></span>ἐστιν ὑμῖν καὶ τὰ συμπτώματα ὁμολογεῖν χρήσιμα εἶναι.
<span class="lb" data-page="1.167" data-line="7" id="l1.167.7"></span>πρὸς τούτῳ δὲ καὶ γελοίως τὸ σκότος ἐπὶ τῶν φρενιτικῶν
<span class="lb" data-page="1.167" data-line="8" id="l1.167.8"></span>παραλαμβάνουσιν. εἰ γὰρ τὸ σκότος ἐπιτείνει τὴν στέγνωσιν,
<span class="lb" data-page="1.167" data-line="9" id="l1.167.9"></span>ἐπιτεινομένη δὲ ἡ στέγνωσις ἐπιτείνει τὴν παρακοπήν·
<span class="lb" data-page="1.167" data-line="10" id="l1.167.10"></span>ἐπιτείνεται γὰρ καὶ ἀνίεται τὰ συμπτώματα τοῖς πάθεσιν·
<span class="lb" data-page="1.167" data-line="11" id="l1.167.11"></span>δηλονότι τὸ ἐναντίον πράττουσιν, ἢ δεῖ. παραύξοντα γὰρ
<span class="lb" data-page="1.167" data-line="12" id="l1.167.12"></span>τὸ πάθος παραύξουσι καὶ τὴν παρακοπήν. ὁ μὲν οὖν περὶ
<span class="lb" data-page="1.167" data-line="13" id="l1.167.13"></span>τῶν συμπτωμάτων τοιοῦτός ἐστι λόγος.
</p>
        </article>

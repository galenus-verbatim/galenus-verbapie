<article xmlns="http://www.w3.org/1999/xhtml" id="urn:cts:greekLit:tlg0530.tlg043.1st1K-grc1:24">
<span class="pb page1" data-page="1.173" id="p1.173"></span>
<span class="milestone ed1page page1" data-n="1.26" data-unit="ed1page" id="ed1page.1.26"></span>
<span class="milestone ed2page page1" data-n="2.321" data-unit="ed2page" id="ed2page.2.321"></span>
          <p>
<span class="lb" data-page="1.173" data-line="3" id="l1.173.3"></span>Ἐκεῖνο δὲ χρὴ λέγειν πρὸς τοὺς Μεθοδικοὺς,
<span class="lb" data-page="1.173" data-line="4" id="l1.173.4"></span>ὅτι τὰ πάθη τὸ ποιητέον οὐκ ἐνδείκνυται, ἀλλὰ τὴν
<span class="lb" data-page="1.173" data-line="5" id="l1.173.5"></span>ἄρσιν ἢ περιαίρεσιν ἑαυτῶν, ὅπερ ἄν τις καὶ εὔξαιτο. τοῦτο
<span class="lb" data-page="1.173" data-line="6" id="l1.173.6"></span>δὲ καὶ τοῖς ἰδιώταις ἐστὶ πρόδηλον, καὶ τοῖς ἀλόγοις ζώοις,
<span class="lb" data-page="1.173" data-line="7" id="l1.173.7"></span>ὅτι τὰ μὲν πάθη τὴν περιαίρεσιν ἐνδείκνυται, ἡ δὲ ὑγεία
<span class="lb" data-page="1.173" data-line="8" id="l1.173.8"></span>τὴν τήρησιν. οἱ δὲ τεχνῖται οὐ ταύτης τῆς ἐνδείξεως δέονται,
<span class="lb" data-page="1.173" data-line="9" id="l1.173.9"></span>ἀλλὰ βούλονται εἰδέναι ταῦτα, δι’ ὧν ἡ περιαίρεσις
<span class="lb" data-page="1.173" data-line="10" id="l1.173.10"></span>τῶν παθῶν ἔσται, καὶ ἡ τῆς ὑγείας τήρησις. χρείαν οὖν
<span class="lb" data-page="1.173" data-line="11" id="l1.173.11"></span>ἔχουσι τῶν ἐνδεικνυμένων τὰ κατὰ μέρος συμφέροντα, καὶ
<span class="lb" data-page="1.173" data-line="12" id="l1.173.12"></span>δι’ ὧν ἄν τις ὑγείας τύχοι, καὶ συντηρήσειεν αὐτήν. τούτῳ
<span class="lb" data-page="1.173" data-line="13" id="l1.173.13"></span>γάρ τοι καὶ οἱ τεχνῖται τῶν ἰδιωτῶν διαφέρουσιν, εἰ ταῦτα
<span class="lb" data-page="1.173" data-line="14" id="l1.173.14"></span>καταλαμβάνουσιν, ἅπερ ἐνδείκνυται τὰ κατὰ μέρος συμφέροντα.
<span class="lb" data-page="1.173" data-line="15" id="l1.173.15"></span>εἰ δέ γε ἀπὸ τῶν παθῶν ἡ ἔνδειξις τῶν συμφερόντων
<span class="lb" data-page="1.173" data-line="16" id="l1.173.16"></span>ἐγίνετο, αὐτοὶ ἂν οἱ ἔχοντες αὐτὰ, δι’ ὧν ἔδει τὴν
<span class="pb" data-page="1.174" id="p1.174"></span>
<span class="lb" data-page="1.174" data-line="1" id="l1.174.1"></span>ὑγείαν περιποιήσασθαι, ἠπίσταντο. <span class="milestone ed2page" data-n="2.322" data-unit="ed2page" id="ed2page.2.322"></span>ἀλλὰ τοῦτο μὲν
<span class="lb" data-page="1.174" data-line="2" id="l1.174.2"></span>ἀγνοοῦσιν· ὃ δ’ ἐνδείκνυται τὸ πάθος, ἴσασιν. ἐπειδὴ γὰρ
<span class="lb" data-page="1.174" data-line="3" id="l1.174.3"></span>τὴν ἄρσιν ἐνδείκνυται, οἵδε πέμπουσιν ἐπὶ τοὺς ἰατροὺς
<span class="lb" data-page="1.174" data-line="4" id="l1.174.4"></span>τοὺς δυναμένους ἀνελεῖν τὰ πάθη.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0530.tlg043.1st1K-grc1:30">
<span class="pb page1" data-page="1.186" id="p1.186"></span>
<span class="milestone ed1page page1" data-n="1.28" data-unit="ed1page" id="ed1page.1.28"></span>
<span class="milestone ed2page page1" data-n="2.326" data-unit="ed2page" id="ed2page.2.326"></span>
          <p>
<span class="lb" data-page="1.186" data-line="16" id="l1.186.16"></span>Ἑξῆς δ’, ὅτι, κἂν φαίνωνται αἱ κοινότητες,
<span class="lb" data-page="1.186" data-line="17" id="l1.186.17"></span>οὐδὲν συμφέρον ἐνδείκνυνται, διὰ τούτου ἄν τις ἐπιδείξειε,
<span class="pb" data-page="1.187" id="p1.187"></span>
<span class="lb" data-page="1.187" data-line="1" id="l1.187.1"></span>διαφέρειν λέγων τὸ αὐτὰ τὰ κοινὰ ἐνδείκνυσθαι ἢ ἀπὸ τῶν
<span class="lb" data-page="1.187" data-line="2" id="l1.187.2"></span>κοινῶν καταλαμβάνεσθαι τὰ ἐνδείξασθαι δυνάμενα. οἱ μὲν
<span class="lb" data-page="1.187" data-line="3" id="l1.187.3"></span>οὖν Μεθοδικοὶ λέγουσιν, αὐτὰ τὰ κοινὰ ἐνδείκνυσθαι· ἡμεῖς
<span class="lb" data-page="1.187" data-line="4" id="l1.187.4"></span>δέ φαμεν, τὴν τῶν κοινῶν κατάληψιν χρησιμεύειν πρὸς τὴν
<span class="lb" data-page="1.187" data-line="5" id="l1.187.5"></span>τῶν ἐπὶ μέρους ἐνδείξασθαι δυναμένων ἐπίγνωσιν. καὶ τὰ
<span class="lb" data-page="1.187" data-line="6" id="l1.187.6"></span>θεωρήματα τρόπον τινὰ κοινὰ ὄντα τὴν τῶν ἐπὶ μέρους
<span class="lb" data-page="1.187" data-line="7" id="l1.187.7"></span>κατάληψιν ὑποδείκνυσιν. ἐν γὰρ τῷ, κόποι αὐτόματοι φράζουσι
<span class="lb" data-page="1.187" data-line="8" id="l1.187.8"></span>νούσους, καταλαμβάνομεν τὴν σχέσιν τοῦ ἐπὶ μέρους
<span class="lb" data-page="1.187" data-line="9" id="l1.187.9"></span>αὐτομάτου κόπου πρὸς τὸ πλῆθος. μεταλαμβάνειν γὰρ δεῖ
<span class="lb" data-page="1.187" data-line="10" id="l1.187.10"></span>τὸ νόσους κατὰ τὸ παρὸν εἰς τὸ πλῆθος. ἡ οὖν τοῦ
<span class="lb" data-page="1.187" data-line="11" id="l1.187.11"></span>καθόλου ἐπίγνωσις τὴν τοῦ ἐπὶ μέρους κατάληψιν παρέχεται
<span class="lb" data-page="1.187" data-line="12" id="l1.187.12"></span>τοῦ ἐνδείξασθαι τὸ συμφέρον δυναμένου.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0530.tlg043.1st1K-grc1:31">
<span class="pb page1" data-page="1.187" id="p1.187"></span>
<span class="milestone ed1page page1" data-n="1.28" data-unit="ed1page" id="ed1page.1.28"></span>
<span class="milestone ed2page page1" data-n="2.326" data-unit="ed2page" id="ed2page.2.326"></span>
          <p>
<span class="lb" data-page="1.187" data-line="13" id="l1.187.13"></span>Οὐ δεῖ δὲ οἴεσθαι, ὅτι ἡμεῖς ὑπολαμβάνομεν
<span class="lb" data-page="1.187" data-line="14" id="l1.187.14"></span>διὰ τῶν θεωρημάτων ἀντικρὺ τὰ ἐνδεικτικὰ τῶν συμφερόντων
<span class="lb" data-page="1.187" data-line="15" id="l1.187.15"></span>καταλαμβάνεσθαι. οὐ γὰρ τὰ θεωρήματα τῶν
<span class="lb" data-page="1.187" data-line="16" id="l1.187.16"></span>κεκρυμμένων ἐστὶ δηλωτικὰ, ὧν χρείαν πρὸς τὴν θεραπείαν
<span class="lb" data-page="1.187" data-line="17" id="l1.187.17"></span>ὡς ἐνδεικνυμένων ἔχομεν, ἀλλὰ τὴν σχέσιν μηνύει τῶν κεκρυμμένων
<span class="lb" data-page="1.187" data-line="18" id="l1.187.18"></span>πρὸς τὰ φαινόμενα. οὕτω δ’ ἂν ἐπιμελέστερον
<span class="pb" data-page="1.188" id="p1.188"></span>
<span class="lb" data-page="1.188" data-line="1" id="l1.188.1"></span>τὴν τῶν θεωρημάτων χρείαν καταμάθοιμεν, ἐπ’ αὐτοῦ τοῦ,
<span class="lb" data-page="1.188" data-line="2" id="l1.188.2"></span>κόποι αὐτόματοι φράζουσι νούσους, στήσαντες τὸν λόγον.
<span class="lb" data-page="1.188" data-line="3" id="l1.188.3"></span>ὅτι τοίνυν κόπος αὐτόματός ἐστιν ἐναργὴς, καὶ οἱ ἰδιῶται
<span class="lb" data-page="1.188" data-line="4" id="l1.188.4"></span>ἴσασιν. ὅτι δὲ διὰ τοῦ αὐτομάτου κόπου πλῆθος δηλοῦται,
<span class="lb" data-page="1.188" data-line="5" id="l1.188.5"></span>οἱ μὲν ἰδιῶται ἀγνοοῦσι, κέκρυπται γὰρ, οἱ δὲ
<span class="lb" data-page="1.188" data-line="6" id="l1.188.6"></span>τεχνῖται ἴσασιν, ἐκ τοῦ θεωρήματος κατειληφότες τὴν τοῦ
<span class="lb" data-page="1.188" data-line="7" id="l1.188.7"></span>αὐτομάτου πρὸς τὸ πλῆθος σχέσιν. ἀπὸ γὰρ τῆς <span class="milestone ed1page" data-n="1.29" data-unit="ed1page" id="ed1page.1.29"></span>σχέσεως
<span class="lb" data-page="1.188" data-line="8" id="l1.188.8"></span>αὐτοῦ τοῦ αὐτομάτου κόπου κινηθεὶς, πρὸς τὸ πλῆθος
<span class="lb" data-page="1.188" data-line="9" id="l1.188.9"></span>συνιστῶν τὸ θεώρημα καὶ καταλαμβάνων, ὅτι ἀποτέλεσμά
<span class="lb" data-page="1.188" data-line="10" id="l1.188.10"></span>ἐστι τοῦ πλήθους ὁ αὐτόματος κόπος, συνέστησεν
<span class="lb" data-page="1.188" data-line="11" id="l1.188.11"></span>αὐτό. ἐπεὶ γὰρ τῶν αἰτιῶν διττήν τινα γενικωτάτην
<span class="lb" data-page="1.188" data-line="12" id="l1.188.12"></span>διαφορὰν ἠπίστατο, καὶ ὅτι τῶν αἰτίων ἃ μὲν ἐκτός ἐστιν
<span class="lb" data-page="1.188" data-line="13" id="l1.188.13"></span>ἡμῖν, ἃ δ’ ἐν αὐτοῖς τοῖς σώμασιν, ἀναγκαῖον ἐνόμισεν εἶναι,
<span class="lb" data-page="1.188" data-line="14" id="l1.188.14"></span>ὁπόταν τι τῶν ἐκτὸς παραλυπῇ, μὴ ἂν ἄλλως ἡμᾶς
<span class="lb" data-page="1.188" data-line="15" id="l1.188.15"></span>ἐνοχλεῖσθαι, εἰ μὴ ἐν τοῖς σώμασιν ὑπάρχει τὸ αἴτιον.
<span class="lb" data-page="1.188" data-line="16" id="l1.188.16"></span>ἐπεὶ δὲ τῶν ἐν τῷ σώματι τὰ βαροῦντα κατὰ πλεονασμὸν
<span class="lb" data-page="1.188" data-line="17" id="l1.188.17"></span>οὐσίας βαρεῖ, ὥστε, εἰ σύμμετρον, οὔτε βαρεῖ, οὔτε λυπεῖ,
<span class="pb" data-page="1.189" id="p1.189"></span>
<span class="lb" data-page="1.189" data-line="1" id="l1.189.1"></span>συνθεὶς εἰς ἕνα λογισμὸν ταῦτα, <span class="milestone ed2page" data-n="2.327" data-unit="ed2page" id="ed2page.2.327"></span>ἐποίησε τὸ θεώρημα
<span class="lb" data-page="1.189" data-line="2" id="l1.189.2"></span>τοῦτο, κόποι αὐτόματοι φράζουσι πλῆθος. ἀφ’ ὧν γὰρ λογισμῶν
<span class="lb" data-page="1.189" data-line="3" id="l1.189.3"></span>κινηθεὶς ὁ συστήσας τὸ θεώρημα συνέστησεν, ἀπὸ τῶν
<span class="lb" data-page="1.189" data-line="4" id="l1.189.4"></span>αὐτῶν χρὴ καὶ τὴν χρείαν τοῦ θεωρήματος ὑποδείκνυσθαι.
<span class="lb" data-page="1.189" data-line="5" id="l1.189.5"></span>τοῦτο τοίνυν τὸ καθολικὸν δηλοῖ, ὅτι, ὅπου ἂν ᾖ κόπος
<span class="lb" data-page="1.189" data-line="6" id="l1.189.6"></span>αὐτόματος, ἐκεῖ παντὸς πλῆθος. οὐ μέντοι ἀπὸ τοῦ θεωρήματος
<span class="lb" data-page="1.189" data-line="7" id="l1.189.7"></span>κατέλαβε τὸ πλῆθος, ἀλλὰ τὴν σχέσιν τοῦ κόπου
<span class="lb" data-page="1.189" data-line="8" id="l1.189.8"></span>πρὸς τὸ πλῆθος· ἐκ δὲ τῆς σχέσεως τὸ πλῆθος. τρόπον
<span class="lb" data-page="1.189" data-line="9" id="l1.189.9"></span>οὖν τινα διὰ τοῦ κόπου κατέλαβε τὸ πλῆθος· ἵνα δὲ δι’
<span class="lb" data-page="1.189" data-line="10" id="l1.189.10"></span>αὐτοῦ καταλάβῃ, τὸ θεώρημα γέγονεν αἴτιον. καὶ τῶν ἄλλων
<span class="lb" data-page="1.189" data-line="11" id="l1.189.11"></span>δὲ θεωρημάτων τὴν αὐτὴν χρείαν σκοποῦντες εὑρήσομεν.
<span class="lb" data-page="1.189" data-line="12" id="l1.189.12"></span>ἡμεῖς μὲν οὖν οὕτω καθόλου καὶ οἱονεὶ κοινὴν κατάληψιν
<span class="lb" data-page="1.189" data-line="13" id="l1.189.13"></span>ἡγούμεθα χρησιμεύειν.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0530.tlg043.1st1K-grc1:37">
<span class="pb page1" data-page="1.197" id="p1.197"></span>
<span class="milestone ed1page page1" data-n="1.30" data-unit="ed1page" id="ed1page.1.30"></span>
<span class="milestone ed2page page1" data-n="2.329" data-unit="ed2page" id="ed2page.2.329"></span>
          <p>
<span class="lb" data-page="1.197" data-line="3" id="l1.197.3"></span>Ῥητέον οὖν πρὸς αὐτοὺς, ὅτι, εἰ οἱ αὐτοί
<span class="lb" data-page="1.197" data-line="4" id="l1.197.4"></span>εἰσι καιροὶ τῶν βοηθημάτων καὶ τῶν νοσημάτων, καὶ ὑποστάσει
<span class="lb" data-page="1.197" data-line="5" id="l1.197.5"></span>μὴ διαφέρουσιν, ἐχρῆν ἐν ἅπαντι καιρῷ νοσήματος εἶναι
<span class="lb" data-page="1.197" data-line="6" id="l1.197.6"></span>καὶ καιρὸν βοηθήματος· οὐκ ἐν ἅπαντι δὲ καιρῷ νοσήματος
<span class="lb" data-page="1.197" data-line="7" id="l1.197.7"></span>προσάγομεν τὰ βοηθήματα· ἀρχομένων γὰρ, φησὶ, τῶν νούσων,
<span class="lb" data-page="1.197" data-line="8" id="l1.197.8"></span>ἤν τι δοκέῃ κινέειν, κίνει· ἀκμαζουσῶν δ’, ἡσυχίην
<span class="lb" data-page="1.197" data-line="9" id="l1.197.9"></span>ἔχειν βέλτιον. οὐκ ἄρα οἱ αὐτοὶ καιροί εἰσι νοσημάτων καὶ
<span class="lb" data-page="1.197" data-line="10" id="l1.197.10"></span>βοηθημάτων. πολλάκις δὲ παραλαμβάνομεν βοηθήματα,
<span class="lb" data-page="1.197" data-line="11" id="l1.197.11"></span>οἷον κάθαρσιν, ἢ φλεβοτομίαν, οὐκ ὄντος μὲν νοσήματός
<span class="lb" data-page="1.197" data-line="12" id="l1.197.12"></span>τινος, ὑποπτευομένου δὲ ἔσεσθαι. ὥσπερ ἀμέλει οἱ χειρουργοὶ
<span class="lb" data-page="1.197" data-line="13" id="l1.197.13"></span>ἐπὶ τῶν κηλοτομουμένων, ὅταν ὁρῶσιν αὐτοὺς περιπληθεῖς
<span class="lb" data-page="1.197" data-line="14" id="l1.197.14"></span>ὄντας, παραλαμβάνουσι φλεβοτομίας. <span class="milestone ed2page" data-n="2.330" data-unit="ed2page" id="ed2page.2.330"></span>καὶ
<span class="lb" data-page="1.197" data-line="15" id="l1.197.15"></span>ὁ Ἱπποκράτης δὲ παραινεῖ λύειν τὴν ἄκραν εὐεξίαν μὴ
<span class="lb" data-page="1.197" data-line="16" id="l1.197.16"></span>βραδέως, ἡ δὲ λύσις διὰ βοηθημάτων γίγνεται. εἰ δ’,
<span class="lb" data-page="1.197" data-line="17" id="l1.197.17"></span>ἀκμῆς παρούσης τῶν νοσημάτων, οὐκ εἰσὶ καιροὶ τῶν
<span class="pb" data-page="1.198" id="p1.198"></span>
<span class="lb" data-page="1.198" data-line="1" id="l1.198.1"></span>βοηθημάτων, καὶ μὴ ὄντων νοσημάτων, εἰσὶ καιροὶ βοηθημάτων,
<span class="lb" data-page="1.198" data-line="2" id="l1.198.2"></span>φανερὸν, ὅτι οὐκ ἐπινοίᾳ μόνον, ἀλλὰ καὶ ὑποστάσει
<span class="lb" data-page="1.198" data-line="3" id="l1.198.3"></span>διαφέρουσιν. ἔτι δὲ ἐν ἑνὶ καιρῷ νοσήματος πλείονας παραλαμβάνει
<span class="lb" data-page="1.198" data-line="4" id="l1.198.4"></span>τις βοηθημάτων καιρούς. ἐν γὰρ παρακμῇ, φέρε,
<span class="lb" data-page="1.198" data-line="5" id="l1.198.5"></span>νοσήματος κλυστὴρ παραλαμβάνεται, καὶ ἄλειμμα, καὶ κατάπλασμα
<span class="lb" data-page="1.198" data-line="6" id="l1.198.6"></span>καὶ τροφή. τούτων δ’ ἑκάστου ἴδιός ἐστι καιρός. καὶ
<span class="lb" data-page="1.198" data-line="7" id="l1.198.7"></span>ἐν πλείοσι δὲ νοσημάτων καιροῖς τὸ αὐτὸ ἔστιν ὅτε βοήθημα
<span class="lb" data-page="1.198" data-line="8" id="l1.198.8"></span>ἐκκρίνομεν. ἐν ἀρχῇ γὰρ τῶν νοσημάτων φλεβοτομία παραλαμβάνεται
<span class="lb" data-page="1.198" data-line="9" id="l1.198.9"></span>καὶ ἐν ἐπιδόσει. ἐκ τούτων οὖν φαίνεται, ὅτι κατὰ τὴν
<span class="lb" data-page="1.198" data-line="10" id="l1.198.10"></span>ὑπόστασίν ἐστί τις τῶν καιρῶν διαφορά. πρὸς δὲ τοῖς εἰρημένοις
<span class="lb" data-page="1.198" data-line="11" id="l1.198.11"></span>κἀκεῖνο γιγνώσκειν δεῖ, ὅτι τῶν μὲν νοσημάτων τέσσαρές
<span class="lb" data-page="1.198" data-line="12" id="l1.198.12"></span>εἰσι καιροὶ, ἀρχὴ, ἐπίδοσις, ἀκμὴ, καὶ παρακμή. τῶν δὲ βοηθημάτων·
<span class="lb" data-page="1.198" data-line="13" id="l1.198.13"></span>οὐκ εἰσὶν οὗτοι καιροί. οὔτε γὰρ ἀρχὴ, οὔτ’ ἐπίδοσις,
<span class="lb" data-page="1.198" data-line="14" id="l1.198.14"></span>οὔτ’ ἀκμὴ, οὔτε παρακμὴ καιροί εἰσιν βοηθήματος,
<span class="lb" data-page="1.198" data-line="15" id="l1.198.15"></span>ἔτι τε οἱ μὲν καιροὶ τῶν νοσημάτων γράφονται, οἱ καθόλου
<span class="lb" data-page="1.198" data-line="16" id="l1.198.16"></span>καὶ οἱ ἐπὶ μέρους. οἱ δὲ τῶν βοηθημάτων, οἱ μὲν καθόλου
<span class="lb" data-page="1.198" data-line="17" id="l1.198.17"></span>ἀναγράφεσθαι δύνανται, οἱ δ’ ἐπὶ μέρους οὐκ ἔτι διὰ τοιαύτην
<span class="pb" data-page="1.199" id="p1.199"></span>
<span class="lb" data-page="1.199" data-line="1" id="l1.199.1"></span>τινὰ αἰτίαν. οἱ μὲν τῶν νοσημάτων καιροὶ τῶν τε
<span class="lb" data-page="1.199" data-line="2" id="l1.199.2"></span>καθόλου καὶ τῶν ἐπὶ μέρους ἑνὶ καὶ τῷ αὐτῷ ἐπικρίνονται
<span class="lb" data-page="1.199" data-line="3" id="l1.199.3"></span>κριτηρίῳ, καὶ τὸ κριτήριον ἀναγράφεσθαι δύναται. οἱ δὲ
<span class="lb" data-page="1.199" data-line="4" id="l1.199.4"></span>τῶν βοηθημάτων καιροὶ οὔτε τὸ αὐτὸ κριτήριον ἔχουσιν,
<span class="lb" data-page="1.199" data-line="5" id="l1.199.5"></span>οὔτε τῶν ἐπὶ μέρους καιρῶν δυνατόν ἐστιν ἀναγράψαι τὰ
<span class="lb" data-page="1.199" data-line="6" id="l1.199.6"></span>κριτήρια. ὅπως δὲ, νῦν ὑποδείξομεν. οἱ καιροὶ τῶν νοσημάτων
<span class="lb" data-page="1.199" data-line="7" id="l1.199.7"></span>κρίνονται τῇ ποιᾷ κινήσει τοῦ αἰτίου, καὶ ἔστιν ἀρχὴ,
<span class="lb" data-page="1.199" data-line="8" id="l1.199.8"></span>ἀνάβασις, ἀκμὴ καὶ παρακμὴ, ἅπερ τῶν νοσημάτων καιροὺς
<span class="lb" data-page="1.199" data-line="9" id="l1.199.9"></span>καλοῦμεν, ὀνόματα τῆς ποιᾶς κινήσεως τοῦ αἰτίου. ἐὰν δὲ
<span class="lb" data-page="1.199" data-line="10" id="l1.199.10"></span>ἡ μὴ οὖσα πρότερον κίνησις ἐν ἡμῖν ἄρχηται συνίστασθαι,
<span class="lb" data-page="1.199" data-line="11" id="l1.199.11"></span>καὶ ἀνιᾷ συνισταμένη, τὴν τοιαύτην κίνησιν ἀρχὴν νοσήματος
<span class="lb" data-page="1.199" data-line="12" id="l1.199.12"></span>λέγομεν· ἐὰν δ’ ἐπὶ τὸ μεῖζον ἡ κίνησις προκόπτῃ, ἐπίδοσιν·
<span class="lb" data-page="1.199" data-line="13" id="l1.199.13"></span>ἐὰν δὲ στάσιν λάβῃ ἡ ἐπίδοσις, ἀκμὴν ὀνομάζομεν·
<span class="lb" data-page="1.199" data-line="14" id="l1.199.14"></span>ἐὰν δὲ μειῶνται αἱ κινήσεις, παρακμὴν προσαγορεύομεν.
<span class="lb" data-page="1.199" data-line="15" id="l1.199.15"></span>ἐπεὶ οὖν τῶν καιρῶν τὰ αὐτά ἐστιν ὀνόματα, τῶν τε καθόλου
<span class="lb" data-page="1.199" data-line="16" id="l1.199.16"></span>νοσημάτων, καὶ τῶν ἐπὶ μέρους παροξυσμῶν, καὶ τὰ
<span class="lb" data-page="1.199" data-line="17" id="l1.199.17"></span>αὐτά ἐστι κριτήρια, ἐκ γὰρ τῆς ποιᾶς κινήσεως τοῦ αἰτίου
<span class="pb" data-page="1.200" id="p1.200"></span>
<span class="lb" data-page="1.200" data-line="1" id="l1.200.1"></span>γίνονται, δῆλον ὡς οἶόν τ’ ἐστὶν ἀμφοτέρους τοὺς καιροὺς
<span class="lb" data-page="1.200" data-line="2" id="l1.200.2"></span>ἀναγράφειν. οὕτω γὰρ λέγομεν ἀναγράφεσθαι ἕκαστα, οἷον
<span class="lb" data-page="1.200" data-line="3" id="l1.200.3"></span>τὰ αἴτια, τοὺς πεπονθότας τόπους, καὶ τὰ ὅμοια, ὅταν οἱ
<span class="lb" data-page="1.200" data-line="4" id="l1.200.4"></span>σκοποὶ, ἐξ ὧν καταλαμβάνεται τὰ ἐπὶ μέρους, ἀναγράφεσθαι
<span class="lb" data-page="1.200" data-line="5" id="l1.200.5"></span>δύνωνται. ὅτι δὲ τὰ διαστήματα τῶν νοσημάτων οὐκ εἰσὶν
<span class="lb" data-page="1.200" data-line="6" id="l1.200.6"></span>οἱ καιροὶ, οὐδ’ ἐκ διαστημάτων οἱ καιροὶ λαμβάνονται. οὔτε
<span class="lb" data-page="1.200" data-line="7" id="l1.200.7"></span>γὰρ τῶν καθόλου νοσημάτων, οὔτε τῶν ἐπὶ μέρους, ἐκ τοῦ
<span class="lb" data-page="1.200" data-line="8" id="l1.200.8"></span>μὴ ἐπὶ πάντων καιρῶν ταὐτὰ διαστήματα εἶναι, τὸ δ’ αὐτὸ
<span class="lb" data-page="1.200" data-line="9" id="l1.200.9"></span>καιροὺς λέγεσθαι, δῆλόν ἐστιν. ὅτι δὲ διαφέρουσιν οἱ καιροὶ
<span class="lb" data-page="1.200" data-line="10" id="l1.200.10"></span>τῶν τε ὅλων νοσημάτων καὶ τῶν ἐπὶ μέρους παροξυσμῶν,
<span class="lb" data-page="1.200" data-line="11" id="l1.200.11"></span>δῆλον ἐκ τοῦ ἐν ἑνὶ καιρῷ τοῦ καθόλου νοσήματος πλείονας
<span class="lb" data-page="1.200" data-line="12" id="l1.200.12"></span>συνίστασθαι καιροὺς τῶν ἐπὶ μέρους παροξυσμῶν. ἐν
<span class="lb" data-page="1.200" data-line="13" id="l1.200.13"></span>ἀρχῇ γὰρ εἰσβολῆς νοσήματος ἐπὶ μέρους τις παροξυσμὸς
<span class="lb" data-page="1.200" data-line="14" id="l1.200.14"></span>καὶ ἄρχεται, καὶ ἐπιδίδωσι, καὶ ἀκμάζει, καὶ παρακμάζει.
<span class="lb" data-page="1.200" data-line="15" id="l1.200.15"></span>καὶ ἀκμάζοντος δὲ ἤδη τοῦ ὅλου νοσήματος, ἐπὶ μέρους παροξυσμοῦ
<span class="lb" data-page="1.200" data-line="16" id="l1.200.16"></span>τις ἀρχὴν λαμβάνει. πῶς μὲν οὖν οἱ τῶν νοσημάτων
<span class="lb" data-page="1.200" data-line="17" id="l1.200.17"></span>καιροὶ ἀμφότεροι ἀναγράφεσθαι δύνανται, εἴρηται. τοὺς
<span class="lb" data-page="1.200" data-line="18" id="l1.200.18"></span>δὲ τῶν βοηθημάτων καιροὺς πῶς οὐκ ἔστιν ἀμφοτέρους ἀναγράψαι,
<span class="lb" data-page="1.200" data-line="19" id="l1.200.19"></span>νῦν ὑποδείξομεν.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0530.tlg043.1st1K-grc1:41">
<span class="pb page1" data-page="1.207" id="p1.207"></span>
<span class="milestone ed1page page1" data-n="1.31" data-unit="ed1page" id="ed1page.1.31"></span>
<span class="milestone ed2page page1" data-n="2.333" data-unit="ed2page" id="ed2page.2.333"></span>
          <p>
<span class="lb" data-page="1.207" data-line="10" id="l1.207.10"></span>Πρῶτον δὲ δεῖ τὴν φύσιν τῶν βοηθημάτων,
<span class="lb" data-page="1.207" data-line="11" id="l1.207.11"></span>καὶ τὴν χρείαν, ἣν παρέχεται, μὴ ἀγνοεῖν. τὰ γὰρ
<span class="lb" data-page="1.207" data-line="12" id="l1.207.12"></span>βοηθήματα καθ’ αὑτὰ οὐχ οἷά ἐστι ποιεῖσθαι τὴν τῶν
<span class="lb" data-page="1.207" data-line="13" id="l1.207.13"></span>αἰτιῶν ἀναίρεσιν, δεῖται δὲ συνεργαζούσης τῆς φύσεως· καὶ
<span class="lb" data-page="1.207" data-line="14" id="l1.207.14"></span>σχεδὸν μόνην τὴν ἀφορμὴν καὶ τὴν ἀρχὴν τῇ φύσει ἐνδίδωσι·
<span class="lb" data-page="1.207" data-line="15" id="l1.207.15"></span>τὰ δὲ λοιπὰ ἡ φύσις δι’ ἑαυτῆς ἐκτελεῖ ἰσχυρὰ μὲν
<span class="lb" data-page="1.207" data-line="16" id="l1.207.16"></span>οὖν ὑπάρχουσα, καὶ τῆς τῶν βοηθημάτων κακίας ἀνέχεται,
<span class="lb" data-page="1.207" data-line="17" id="l1.207.17"></span>καὶ τὴν τῶν οἰκείων περιαίρεσιν εὐφόρως φέρει, καὶ τὰ λυποῦντα
<span class="pb" data-page="1.208" id="p1.208"></span>
<span class="lb" data-page="1.208" data-line="1" id="l1.208.1"></span>αὐτὴν ἐξωθεῖν δύναται· θλιβομένη δὲ, ὅπερ συμβαίνει
<span class="lb" data-page="1.208" data-line="2" id="l1.208.2"></span>κατὰ τὰς ἀκμὰς μάλιστα, ὑπὸ τῶν προσαγομένων
<span class="lb" data-page="1.208" data-line="3" id="l1.208.3"></span>βοηθημάτων μᾶλλον κακοῦται, καὶ ἀπὸ τῆς τῶν οἰκείων
<span class="lb" data-page="1.208" data-line="4" id="l1.208.4"></span>περιαιρέσεως ἀσθενεστέρα γίνεται, καὶ ὑποπίπτει μᾶλλον
<span class="lb" data-page="1.208" data-line="5" id="l1.208.5"></span>τοῖς αἰτίοις, καὶ ἐξωθεῖν τὰ νοσάζοντα κατ’ οὐδένα δύναται
<span class="lb" data-page="1.208" data-line="6" id="l1.208.6"></span>τρόπον. ὅταν δ’ ἡ φύσις ἐνταθεῖσα τὰ λυποῦντα ἐξῶσαι
<span class="lb" data-page="1.208" data-line="7" id="l1.208.7"></span>μὴ δυνηθῇ, μεγάλως ὑπ’ αὐτῆς τῆς ἐντάσεως ἐκλύεται.
<span class="lb" data-page="1.208" data-line="8" id="l1.208.8"></span>διὰ ταῦτα τοίνυν κατὰ τὰς ἀρχὰς τῶν νοσημάτων ὁ
<span class="lb" data-page="1.208" data-line="9" id="l1.208.9"></span><span class="milestone ed1page" data-n="1.32" data-unit="ed1page" id="ed1page.1.32"></span>Ἱπποκράτης, ἤν τι δέῃ κινεῖν, κινεῖν ἀξιοῖ, κατὰ δὲ
<span class="lb" data-page="1.208" data-line="10" id="l1.208.10"></span>τὰς ἀκμὰς ἡσυχίην ἄγειν.
</p>
        </article>

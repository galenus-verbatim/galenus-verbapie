<article xmlns="http://www.w3.org/1999/xhtml" id="urn:cts:greekLit:tlg0530.tlg043.1st1K-grc1:44">
<span class="pb page1" data-page="1.211" id="p1.211"></span>
<span class="milestone ed1page page1" data-n="1.32" data-unit="ed1page" id="ed1page.1.32"></span>
<span class="milestone ed2page page1" data-n="2.334" data-unit="ed2page" id="ed2page.2.334"></span>
          <p>
<span class="lb" data-page="1.211" data-line="7" id="l1.211.7"></span>Ἀπορήσειε δ’ ἄν τις κἀκεῖνο, πῶς οἴονται
<span class="lb" data-page="1.211" data-line="8" id="l1.211.8"></span>τὸν καιρὸν τοῦ νοσήματος, ποτὲ μὲν τὴν ποσὴν, ποτὲ δὲ
<span class="lb" data-page="1.211" data-line="9" id="l1.211.9"></span>τὴν ποιὰν τροφὴν ἐνδείκνυσθαι, καθὼς ἀξιοῦσιν οἱ Μεθοδικοὶ,
<span class="lb" data-page="1.211" data-line="10" id="l1.211.10"></span>ποτὲ μὲν τὴν διαφορὰν ἐνδείκνυσθαι τῶν βοηθημάτων,
<span class="lb" data-page="1.211" data-line="11" id="l1.211.11"></span>ποτὲ δὲ τὴν διαφορὰν ἀπαιτεῖν τῶν βοηθημάτων. ὅταν
<span class="lb" data-page="1.211" data-line="12" id="l1.211.12"></span>γὰρ φῶσι, τὴν μὲν ἐπίδοσιν ὀλίγην ἀπαιτεῖν τροφὴν, τὴν
<span class="lb" data-page="1.211" data-line="13" id="l1.211.13"></span>δ’ ἀρχὴν φιλανθρωποτέραν, τὴν δὲ παρακμὴν ποικιλωτέραν,
<span class="lb" data-page="1.211" data-line="14" id="l1.211.14"></span>τήν τε ποιότητα καὶ ποσότητα τῆς τροφῆς ἐνδείκνυσθαι
<span class="lb" data-page="1.211" data-line="15" id="l1.211.15"></span>τοὺς καιροὺς τῶν νοσημάτων φασίν. ὅταν δὲ φῶσιν, ἡ μὲν
<span class="lb" data-page="1.211" data-line="16" id="l1.211.16"></span>ἀρχὴ κωλύειν αὔξεσθαι ἐνδείκνυται, ἡ δ’ ἐπίδοσις τὸ ἀπεριέργως
<span class="lb" data-page="1.211" data-line="17" id="l1.211.17"></span>στέλλειν καὶ χαλᾶν, ἡ δ’ ἀκμὴ ἐπὶ τὸ παρηγορικώτερον
<span class="pb" data-page="1.212" id="p1.212"></span>
<span class="lb" data-page="1.212" data-line="1" id="l1.212.1"></span>ἄγειν, ἡ δὲ παρακμὴ τὸ συνεργεῖν τῇ λύσει, διαφορὰν
<span class="lb" data-page="1.212" data-line="2" id="l1.212.2"></span>τῶν βοηθημάτων τοὺς καιροὺς ἀπαιτεῖν ὁμολογήσουσι. πῶς
<span class="lb" data-page="1.212" data-line="3" id="l1.212.3"></span>οὖν οὐκ ἄτοπόν ἐστι λέγειν, τὸ αὐτὸ καὶ διαφέρον μηδεμίαν
<span class="lb" data-page="1.212" data-line="4" id="l1.212.4"></span>διαφορὰν προσειληφὸς ἐνδείκνυσθαι; πρὸς τοῦτο δ’ ἐροῦσιν
<span class="lb" data-page="1.212" data-line="5" id="l1.212.5"></span>ἴσως, ὅτι καὶ κατὰ τοὺς λογικοὺς τὸ αὐτὸ τὰ διαφέροντα
<span class="lb" data-page="1.212" data-line="6" id="l1.212.6"></span>ἐνδείκνυται. ἡ γὰρ χολὴ παρακειμένη τὴν περιαίρεσιν ἑαυτῆς
<span class="lb" data-page="1.212" data-line="7" id="l1.212.7"></span>βλάπτουσα ἐνδείκνυται. ῥητέον δὲ πρὸς αὐτοὺς, ὅτι
<span class="lb" data-page="1.212" data-line="8" id="l1.212.8"></span>τὴν ἀναίρεσιν ἑαυτῆς ἡ χολὴ μόνον ἐνδείκνυται, πλείονες δὲ
<span class="lb" data-page="1.212" data-line="9" id="l1.212.9"></span>τρόποι ἀναιρέσεως. ἢ γὰρ περιαιροῦμεν ἢ κατακίρναμεν αὐτήν.
<span class="lb" data-page="1.212" data-line="10" id="l1.212.10"></span>ἔπειτα δὲ ἡ μὲν χολὴ, φήσομεν, κατ’ ἄλλο διαφόρων
<span class="lb" data-page="1.212" data-line="11" id="l1.212.11"></span>φαίνεται εἶναι ἐνδεικτικὴ, καθὰ μὲν γὰρ βαρεῖ, τὴν περιαίρεσιν,
<span class="lb" data-page="1.212" data-line="12" id="l1.212.12"></span>καθὰ δὲ δάκνει, τὴν κατάκρασιν. οἱ δὲ καιροὶ οὐδεμίαν
<span class="lb" data-page="1.212" data-line="13" id="l1.212.13"></span>τοιαύτην διαφορὰν ἔχοντες πῶς ἂν ἀπαιτοῖεν τὰ
<span class="lb" data-page="1.212" data-line="14" id="l1.212.14"></span>διαφέροντα, οὐκ ἔστιν εἰπεῖν.
</p>
        </article>

<article xmlns="http://www.w3.org/1999/xhtml" id="urn:cts:greekLit:tlg0530.tlg043.1st1K-grc1:47">
<span class="pb page1" data-page="1.216" id="p1.216"></span>
<span class="milestone ed1page page1" data-n="1.33" data-unit="ed1page" id="ed1page.1.33"></span>
<span class="milestone ed2page page1" data-n="2.336" data-unit="ed2page" id="ed2page.2.336"></span>
          <p>
<span class="lb" data-page="1.216" data-line="6" id="l1.216.6"></span>Αὕτη δὲ ἡ ἀπάτη γέγονεν αὐτοῖς ἀφ’ ἑτέρας
<span class="lb" data-page="1.216" data-line="7" id="l1.216.7"></span>ψευδοῦς ὑπολήψεως· νομίζοντες γὰρ, πᾶν νόσημα διὰ
<span class="lb" data-page="1.216" data-line="8" id="l1.216.8"></span>τῶν τεσσάρων ἀπιέναι, καὶ τοῦτο ὡς ἀληθὲς ἑαυτοῖς θέμενοι,
<span class="lb" data-page="1.216" data-line="9" id="l1.216.9"></span>τοῦτο ἀκόλουθον ᾠήθησαν δεῖν εἶναι τὸ τὴν ἀρχὴν τῶν
<span class="lb" data-page="1.216" data-line="10" id="l1.216.10"></span>νοσημάτων ἀπαιτεῖν τὴν κώλυσιν τῆς ἐπιδόσεως. καὶ τοῦτο
<span class="lb" data-page="1.216" data-line="11" id="l1.216.11"></span>οὖν λέληθεν αὐτοὺς, ὅτι οὐ πᾶν νόσημα καὶ ἄρχει τε καὶ
<span class="lb" data-page="1.216" data-line="12" id="l1.216.12"></span>ἐπιδίδωσι καὶ ἀκμάζει καὶ παρακμάζει. τὰ μὲν γὰρ ὀξέα
<span class="lb" data-page="1.216" data-line="13" id="l1.216.13"></span>τῶν νοσημάτων, ὡς ἡ ἀποπληξία, ἅμα τῇ προσβολῇ τὴν
<span class="lb" data-page="1.216" data-line="14" id="l1.216.14"></span>ἀκμὴν ἀπολαμβάνει. καὶ τὰ κρινόμενα δὲ τῶν νοσημάτων
<span class="lb" data-page="1.216" data-line="15" id="l1.216.15"></span>ἕνα καιρὸν τὴν παρακμὴν ἀποτέμνεται. αἱ γὰρ κρίσεις περὶ
<span class="lb" data-page="1.216" data-line="16" id="l1.216.16"></span>τὴν ἀκμὴν λύουσι τὰ νοσήματα, ἔτι ἐπὶ τὸ μεῖζον ἐπιδιδόντα·
<span class="lb" data-page="1.216" data-line="17" id="l1.216.17"></span>καὶ διὰ βοηθημάτων ἐστὶν ἐν ἀρχῇ λῦσαι τὸ νόσημα,
<span class="pb" data-page="1.217" id="p1.217"></span>
<span class="lb" data-page="1.217" data-line="1" id="l1.217.1"></span>καὶ ὑποτέμνεσθαι τοὺς λοιποὺς καιροὺς τῶν νοσημάτων.
<span class="lb" data-page="1.217" data-line="2" id="l1.217.2"></span>εἰ τοίνυν ἐστὶν ἐν ἀρχῇ κενῶσαί τε τὸ νόσημα, καὶ λῦσαι
<span class="lb" data-page="1.217" data-line="3" id="l1.217.3"></span>διὰ βοηθημάτων, διὰ τί ποτε τὴν ἀρχὴν τὸ κωλύειν αὔξεσθαι
<span class="lb" data-page="1.217" data-line="4" id="l1.217.4"></span>οἴδασιν ἐνδείκνυσθαι, καὶ οὐχὶ τὴν μείωσιν μᾶλλον ἢ
<span class="lb" data-page="1.217" data-line="5" id="l1.217.5"></span>τὴν ἀναίρεσιν; ἐὰν δὲ λέγωσιν, τὴν μείωσιν καὶ τὴν ἀναίρεσιν
<span class="lb" data-page="1.217" data-line="6" id="l1.217.6"></span>τῶν νοσημάτων ἐνδείκνυσθαι μὴ τὴν ἀρχὴν, ἀλλὰ τὴν
<span class="lb" data-page="1.217" data-line="7" id="l1.217.7"></span>διάθεσιν, διὰ τί οὖν, φήσομεν πρὸς αὐτοὺς, οὐχ ὅπερ ἡ
<span class="lb" data-page="1.217" data-line="8" id="l1.217.8"></span>διάθεσις, ἀλλ’ ὅπερ ἡ ἀρχὴ ἐνδείκνυται, παραλαμβάνετε;
<span class="lb" data-page="1.217" data-line="9" id="l1.217.9"></span>διὰ γὰρ τὸ ὑπὸ τῆς διαθέσεως ἀπαιτούμενον καὶ τὸ ὑπὸ
<span class="lb" data-page="1.217" data-line="10" id="l1.217.10"></span>τῆς ἀρχῆς ἐνδεικνύμενον γίνεται. ὁ γὰρ μειῶν ἢ ἀναιρῶν
<span class="lb" data-page="1.217" data-line="11" id="l1.217.11"></span>τὴν νόσον, καὶ τὴν ἐπίδοσιν κωλύει γίνεσθαι. ἀλλ’ ἴσως
<span class="lb" data-page="1.217" data-line="12" id="l1.217.12"></span>φήσουσιν, ὅτι προσεχεστέρα ἡ τῆς ἀρχῆς οὖσα κοινότης ἀναγκάζει
<span class="lb" data-page="1.217" data-line="13" id="l1.217.13"></span>ἡμᾶς, ὅπερ αὐτὴ ἐνδείκνυται, παραλαμβάνειν, προσεχῶς
<span class="lb" data-page="1.217" data-line="14" id="l1.217.14"></span>τὸ ποιητέον ὑπαγορεύουσα· ἡ δὲ διάθεσις τὸ δεῖν ἀναιρεῖν
<span class="lb" data-page="1.217" data-line="15" id="l1.217.15"></span>τὰς νόσους ἀπαιτοῦσα, δι’ ὧν χρὴ τοῦτο ποιεῖν, οὐκ ἐνδείκνυται·
<span class="lb" data-page="1.217" data-line="16" id="l1.217.16"></span>δι’ ὧν δὲ χρὴ κωλύειν τὴν ἐπὶ μέρους, ὧν τὸ κωλύειν
<span class="lb" data-page="1.217" data-line="17" id="l1.217.17"></span>αὔξεσθαι ἐνδείκνυται, ἢ τὸ δι’ ὧν, ἐξ ἑτέρων λαμβάνεται,
<span class="pb" data-page="1.218" id="p1.218"></span>
<span class="lb" data-page="1.218" data-line="1" id="l1.218.1"></span>κατὰ ταῦτα δὲ καὶ ἡ διάθεσις τὴν ἀναίρεσιν μόνον ἐνδείκνυται
<span class="lb" data-page="1.218" data-line="2" id="l1.218.2"></span>τῶν νοσημάτων· τὸ δὲ δι’ ὧν χρὴ τοῦτο ποιεῖν ἐξ
<span class="lb" data-page="1.218" data-line="3" id="l1.218.3"></span>ἑτέρου, ὡς ἔοικε, δεῖ λαβεῖν. διὸ κρεῖττόν ἐστι μὴ τῇ
<span class="lb" data-page="1.218" data-line="4" id="l1.218.4"></span>ἀρχῇ, ἀλλὰ καὶ τῇ διαθέσει χρῆσθαι σκοπῷ. ἔπειτα κἀκεῖνο
<span class="lb" data-page="1.218" data-line="5" id="l1.218.5"></span>πρὸς αὐτοὺς ῥητέον, ὅτι φαίνεται καθ’ ἡμᾶς πᾶσα
<span class="lb" data-page="1.218" data-line="6" id="l1.218.6"></span>ἀρχὴ ἐπιπλοκή τις εἶναι. δύο γὰρ κοινότητες εἰς ταὐτὸν
<span class="lb" data-page="1.218" data-line="7" id="l1.218.7"></span>συνέρχονται, ἥ τε ἀρχὴ καὶ ἡ διάθεσις, καὶ ἑκατέρα τῶν
<span class="lb" data-page="1.218" data-line="8" id="l1.218.8"></span>κοινοτήτων διάφορόν τι ἐνδείκνυται, προσεχεστέρα δὲ καὶ
<span class="lb" data-page="1.218" data-line="9" id="l1.218.9"></span>ἀναγκαιοτέρα κοινότης ὑμῖν εἶναι δοκεῖ μᾶλλον ἡ ἀρχὴ,
<span class="lb" data-page="1.218" data-line="10" id="l1.218.10"></span>διότι ταύτῃ προσέχετε. <span class="milestone ed2page" data-n="2.337" data-unit="ed2page" id="ed2page.2.337"></span>δῆλον οὖν ἐκ τούτων, ὅτι
<span class="lb" data-page="1.218" data-line="11" id="l1.218.11"></span>τὰ πάθῃ πάντα κοινοτήτων εἰσὶν ἐπιπλοκαί. πᾶσα γὰρ
<span class="lb" data-page="1.218" data-line="12" id="l1.218.12"></span>διάθεσις ἔν τινι καιρῷ γίνεται. κοινότης οὖν οὐχ ὁ καιρὸς
<span class="lb" data-page="1.218" data-line="13" id="l1.218.13"></span>μόνον, ἀλλὰ καὶ ἡ διάθεσις. κακῶς οὖν ποιεῖτε, μίαν
<span class="lb" data-page="1.218" data-line="14" id="l1.218.14"></span>ἐπιπλοκὴν νομίζοντες εἶναι τὴν τῶν παθῶν, καὶ μὴ πάντα
<span class="lb" data-page="1.218" data-line="15" id="l1.218.15"></span>τὰ πάθη ἐπιπλοκὰς εἶναι λέγοντες.
</p>
        </article>

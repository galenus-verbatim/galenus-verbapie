<article xmlns="http://www.w3.org/1999/xhtml" id="urn:cts:greekLit:tlg0530.tlg043.1st1K-grc1:9">
<span class="pb page1" data-page="1.122" id="p1.122"></span>
<span class="milestone ed1page page1" data-n="1.18" data-unit="ed1page" id="ed1page.1.18"></span>
<span class="milestone ed2page page1" data-n="2.304" data-unit="ed2page" id="ed2page.2.304"></span>
          <p>
<span class="lb" data-page="1.122" data-line="1" id="l1.122.1"></span>Ἐπεὶ τοίνυν τά τε κριτήρια παραδεδώκαμεν
<span class="lb" data-page="1.122" data-line="2" id="l1.122.2"></span>τῶν λόγων, καὶ τὰ κοινὰ καὶ ἴδια τῶν αἱρέσεων ἐπεληλύθαμεν,
<span class="lb" data-page="1.122" data-line="3" id="l1.122.3"></span>ἑξῆς ἀναγκαῖον ἂν εἴη τὴν ἐπίκρισιν ἑκάστης τῶν
<span class="lb" data-page="1.122" data-line="4" id="l1.122.4"></span>αἱρέσεων ποιήσασθαι, ἔπειθ’ οὕτως τῇ ὑγιεῖ δόξῃ προσθέσθαι.
<span class="lb" data-page="1.122" data-line="5" id="l1.122.5"></span>οἱ μὲν οὖν Ἐμπειρικοὶ καὶ Μεθοδικοὶ ἀντιλέγοντες
<span class="lb" data-page="1.122" data-line="6" id="l1.122.6"></span>τοῖς Λογικοῖς ἄχρηστόν φασιν εἶναι τὴν τῶν κεκρυμμένων
<span class="lb" data-page="1.122" data-line="7" id="l1.122.7"></span>κατάληψιν· μηδὲν γὰρ ἀπὸ κεκρυμμένων χρήσιμον εὑρίσκεσθαι.
<span class="lb" data-page="1.122" data-line="8" id="l1.122.8"></span>πρὸς τοῦτο δὲ ἀπαντῶσιν οἱ Λογικοὶ ἰδίως πρὸς ἑκατέραν
<span class="lb" data-page="1.122" data-line="9" id="l1.122.9"></span>αἵρεσιν· καὶ πρῶτόν γε πρὸς τοὺς Ἐμπειρικούς φασιν,
<span class="lb" data-page="1.122" data-line="10" id="l1.122.10"></span>ὅτι οὐκ ἐπαρκεῖ τὰ φαινόμενα πρὸς τὸ τηρῆσαι ἐπ’ αὐτοῖς
<span class="lb" data-page="1.122" data-line="11" id="l1.122.11"></span>τὰ συμφέροντα· χρεία γὰρ καὶ τῶν κεκρυμμένων· ἀπὸ γὰρ
<span class="lb" data-page="1.122" data-line="12" id="l1.122.12"></span>τούτων αἱ τῶν συμφερόντων ἐνδείξεις γίνονται. τεκμήριον
<span class="lb" data-page="1.122" data-line="13" id="l1.122.13"></span>δὲ, (αὐτοὶ γὰρ ὑμεῖς οὐκ ἐπὶ πᾶσι τοῖς φαινομένοις τηρεῖτε,
<span class="lb" data-page="1.122" data-line="14" id="l1.122.14"></span>ἀλλ’ ἐπί τισιν) ὡς ἂν πλέον τι ἐχόντων τῶν φαινομένων,
<span class="lb" data-page="1.122" data-line="15" id="l1.122.15"></span>ἐφ’ οἷς τηρεῖν χρὴ, ὃ οὐ φαίνεται. <span class="milestone ed2page" data-n="2.305" data-unit="ed2page" id="ed2page.2.305"></span>εἰ δὲ τοῦτο,
<span class="lb" data-page="1.122" data-line="16" id="l1.122.16"></span>εὔχρηστα ἂν εἴη τὰ κεκρυμμένα. τὰ οὖν φαινόμενα, ἤτοι
<span class="lb" data-page="1.122" data-line="17" id="l1.122.17"></span>ὡς φαινόμενα πρὸς εὕρεσιν τῶν συμφερόντων λαμβάνεται
<span class="lb" data-page="1.122" data-line="18" id="l1.122.18"></span>καὶ πάντα ἔσται χρήσιμα, ἢ οὔ. τὸ μὲν οὖν πάντα λέγειν
<span class="pb" data-page="1.123" id="p1.123"></span>
<span class="lb" data-page="1.123" data-line="1" id="l1.123.1"></span>χρήσιμα εἶναι, ἀπίθανον. εἰ δὲ μὴ πάντα ἐστὶ χρήσιμα,
<span class="lb" data-page="1.123" data-line="2" id="l1.123.2"></span>ἀνάγκη τοῦ φαίνεσθαι πλέον τι τὰ χρήσιμα ἔχειν, ὅπερ οὐκ
<span class="lb" data-page="1.123" data-line="3" id="l1.123.3"></span>αἰσθήσεώς ἐστι καταλαμβάνειν, ἀλλὰ λόγου. τῷ δὲ λόγῳ τὰ
<span class="lb" data-page="1.123" data-line="4" id="l1.123.4"></span>κεκρυμμένα καταλαμβάνεται, χρήσιμος ἄρα λόγος, καὶ τὰ κεκρυμμένα.
<span class="lb" data-page="1.123" data-line="5" id="l1.123.5"></span>εἰ γὰρ τὰ φαινόμενα, ᾗ φαινόμενά ἐστι, μὴ διαφέρει
<span class="lb" data-page="1.123" data-line="6" id="l1.123.6"></span>ἀλλήλων δηλονότι, ἢ ὁμοίως ἅπαντα πρὸς τήρησιν, ὃ καὶ
<span class="lb" data-page="1.123" data-line="7" id="l1.123.7"></span>ἐφ’ ἑαυτοῖς, χρησιμεύει, ὥστε καὶ ἐπὶ τοῖς ἐλαχίστοις, τοῖς τε
<span class="lb" data-page="1.123" data-line="8" id="l1.123.8"></span>παρεληλυθόσι καὶ τοῖς ἐνεστῶσιν εἴη ἂν, εἰ τοῦτο ἀδύνατον.
<span class="lb" data-page="1.123" data-line="9" id="l1.123.9"></span>πῶς γὰρ ἂν ἐπὶ τῇ στρωμνῇ, καὶ τῇ κλίνῃ, ἐφ’ ᾗ κατεκλίθη
<span class="lb" data-page="1.123" data-line="10" id="l1.123.10"></span>ὁ νοσῶν, καὶ τοῖς ὁμοίοις, τήρησίς τις; φανερὸν
<span class="lb" data-page="1.123" data-line="11" id="l1.123.11"></span>οὖν, ὡς οὐκ ἐπὶ τοῖς φαινομένοις, ὡς φαινόμενά ἐστιν, ἡ
<span class="lb" data-page="1.123" data-line="12" id="l1.123.12"></span>τήρησις γίγνεται. ὁμοίως γὰρ ἂν ἐπὶ πᾶσιν <span class="milestone ed1page" data-n="1.19" data-unit="ed1page" id="ed1page.1.19"></span>ἐγίνετο,
<span class="lb" data-page="1.123" data-line="13" id="l1.123.13"></span>ἀλλ’ ἐφ’ ἑτέρῳ τινὶ, ὃ οὐ φαίνεται. εἰ δὲ τοῦτο, χρήσιμα
<span class="lb" data-page="1.123" data-line="14" id="l1.123.14"></span>ἂν εἴη τὰ κεκρυμμένα. ἀλλὰ καὶ πόθεν, φασὶ, καταλαμβάνεται,
<span class="lb" data-page="1.123" data-line="15" id="l1.123.15"></span>ὅτι ἐπὶ μὲν τοῖσδέ τισι τοῖς φαινομένοις δυνατόν
<span class="lb" data-page="1.123" data-line="16" id="l1.123.16"></span>ἐστι τηρεῖν, ἐπὶ δὲ τοῖσδ’ οὐκ ἔτι; οὐ ῥᾴδιον γὰρ τοῦτο ἀπ’
<span class="lb" data-page="1.123" data-line="17" id="l1.123.17"></span>αὐτῶν τῶν φαινομένων, καθ’ ὅσον φαίνεται, ἐστὶν εἰδέναι.
<span class="lb" data-page="1.123" data-line="18" id="l1.123.18"></span>πάντες γὰρ ἂν ἐγίνωσκον καὶ οἱ ἰδιῶται, ἐφ’ οἷς φαινομένοις
<span class="pb" data-page="1.124" id="p1.124"></span>
<span class="lb" data-page="1.124" data-line="1" id="l1.124.1"></span>χρὴ τὴν τήρησιν ποιεῖσθαι, καὶ οὐδὲν διέφερεν ὑμῶν ἡ ἐμπειρία
<span class="lb" data-page="1.124" data-line="2" id="l1.124.2"></span>τῆς τῶν ἰδιωτῶν ἀπειρίας. εἰ δὲ μὴ προσπίπτει πᾶσιν,
<span class="lb" data-page="1.124" data-line="3" id="l1.124.3"></span>ἐφ’ οἷς φαινομένοις δεῖ τὰς τηρήσεις ποιῆσαι, μόνοις
<span class="lb" data-page="1.124" data-line="4" id="l1.124.4"></span>δὲ τοῖς τεχνίταις καταληπτόν ἐστι τοῦτο, τὰ συμφέροντα
<span class="lb" data-page="1.124" data-line="5" id="l1.124.5"></span>ἐπὶ τοῖς φαινομένοις, οὐχ ὡς φαινόμενά ἐστι, τηρεῖται. ὅτι
<span class="lb" data-page="1.124" data-line="6" id="l1.124.6"></span>γὰρ τόδε μὲν τὸ φαινόμενον, ἐφ’ οὗ τηρεῖν ἐστι, τόδε οὐκ
<span class="lb" data-page="1.124" data-line="7" id="l1.124.7"></span>ἔτι φαίνεται, ἀλλὰ κέκρυπται. χρήσιμον δὲ πάνυ ἐστὶ τοῦτο
<span class="lb" data-page="1.124" data-line="8" id="l1.124.8"></span>εἰδέναι, διόπερ χρήσιμά ἐστι τὰ κεκρυμμένα. πρὸς δὲ τοῖς
<span class="lb" data-page="1.124" data-line="9" id="l1.124.9"></span>εἰρημένοις, ἐπειδήπερ οἱ Ἐμπειρικοὶ λέγουσιν ἐπὶ τοῖσδε
<span class="lb" data-page="1.124" data-line="10" id="l1.124.10"></span>τοῖς προγεγενημένοις καὶ τοῖσδε τοῖς ἐνεστῶσι δεῖν τὰς
<span class="lb" data-page="1.124" data-line="11" id="l1.124.11"></span>τηρήσεις ποιεῖσθαι. διὰ τοῦτο γάρ τοι καὶ πολυπραγμονοῦσι
<span class="lb" data-page="1.124" data-line="12" id="l1.124.12"></span>τὰ παρεληλυθότα. ἄπειρα δὲ ἐστι καὶ τὰ παρόντα, ἐπ’
<span class="lb" data-page="1.124" data-line="13" id="l1.124.13"></span>ἀπείροις δὲ τηρεῖν οὐ δυνατὸν, δηλονότι ἀδύνατον ἂν εἴη ἡ
<span class="lb" data-page="1.124" data-line="14" id="l1.124.14"></span>τοιαύτη τήρησις. πρὸς δὲ τοὺς Μεθοδικοὺς τὰ φαινόμενα
<span class="lb" data-page="1.124" data-line="15" id="l1.124.15"></span>ἐνδεικτικὰ τῶν συμφερόντων εἶναι οἰομένους ταῦτα λέγουσιν
<span class="lb" data-page="1.124" data-line="16" id="l1.124.16"></span>οἱ Λογικοί. τὰ φαινόμενα ἐξ ἑαυτῶν ἐστι καταληπτὰ, καὶ
<span class="lb" data-page="1.124" data-line="17" id="l1.124.17"></span>τοῖς ἰδιώταις οὖν φανεῖται. ἐπειδὴ δὲ καὶ ἐνδείκνυνται αἱ
<span class="lb" data-page="1.124" data-line="18" id="l1.124.18"></span>κοινότητες, συμπροσπίπτει δὲ τοῖς ἐνδεικνυμένοις τὰ ἐξ
<span class="pb" data-page="1.125" id="p1.125"></span>
<span class="lb" data-page="1.125" data-line="1" id="l1.125.1"></span>αὐτῶν λαμβανόμενα, δηλονότι τοῖς ἰδιώταις ἐνδείξονται αἱ κοινότητες,
<span class="lb" data-page="1.125" data-line="2" id="l1.125.2"></span>καὶ οὐδὲν τῶν ἰδιωτῶν διοίσετε. ὅτι δ’ ἀπὸ τῶν παθῶν
<span class="lb" data-page="1.125" data-line="3" id="l1.125.3"></span>ἡ ἔνδειξις τῶν συμφερόντων οὐ γίγνεται, διὰ τούτων ἐστὶν
<span class="lb" data-page="1.125" data-line="4" id="l1.125.4"></span>ἐπιδεῖξαι. τοῦ αὐτοῦ πάθους, οἷον φλεγμονῆς περὶ διαφέροντας
<span class="lb" data-page="1.125" data-line="5" id="l1.125.5"></span>τόπους ὑπαρχούσης, οἷον περὶ ὀφθαλμοὺς, ἢ ἧπαρ,
<span class="lb" data-page="1.125" data-line="6" id="l1.125.6"></span>ἢ στόμαχον, οὐ τῆς αὐτῆς θεραπείας, ἀλλὰ διαφόρων δέονται.
<span class="lb" data-page="1.125" data-line="7" id="l1.125.7"></span>ὀφθαλμῷ μὲν γὰρ φλεγμαίνοντι ὄπιόν ἐστι κατ’ ἄλληλα,
<span class="lb" data-page="1.125" data-line="8" id="l1.125.8"></span>στομάχῳ δὲ καὶ ἥπατι ἄλλο τι. τὸ δ’ ἔλαιον τῷ
<span class="lb" data-page="1.125" data-line="9" id="l1.125.9"></span>ὀφθαλμῷ κακωτικὸν, τὰ δ’ ἄλλα μέρη φλεγμαίνοντα παρηγορεῖ.
<span class="lb" data-page="1.125" data-line="10" id="l1.125.10"></span>δῆλον οὖν, ὅτι οὐκ ἀπὸ τῶν παθῶν συμφέροντα
<span class="lb" data-page="1.125" data-line="11" id="l1.125.11"></span>λαμβάνεται. τὸ γὰρ αὐτὸ ἐπὶ πάντων παρελαμβάνετο ἂν
<span class="lb" data-page="1.125" data-line="12" id="l1.125.12"></span>βοήθημα, τοῦ αὐτοῦ πάθους ὄντος, εἴπερ τὸ πάθος ἐνδεικτικὸν
<span class="lb" data-page="1.125" data-line="13" id="l1.125.13"></span>ἐγίνετο τῶν συμφερόντων. ἔστι δὲ καὶ οὕτως
<span class="lb" data-page="1.125" data-line="14" id="l1.125.14"></span>ἀνασκευάσαι τὸ ἀρέσκον τῷ Μεθοδικῷ· τοῦ αὐτοῦ πάθους
<span class="lb" data-page="1.125" data-line="15" id="l1.125.15"></span>περὶ τὸν αὐτὸν ὄντος τόπον, περὶ τὴν διαφορὰν τῆς αἰτίας
<span class="lb" data-page="1.125" data-line="16" id="l1.125.16"></span>διαφόρου θεραπείας οἱ ἄνθρωποι δέονται, οἷον ἐπὶ ἰσχουρίας.
<span class="lb" data-page="1.125" data-line="17" id="l1.125.17"></span>ἐὰν μὲν γὰρ ᾖ λίθος, λιθοτόμῳ χρώμεθα· ἐὰν δὲ
<span class="lb" data-page="1.125" data-line="18" id="l1.125.18"></span>πλῆθος οὔρου, καθετῆρι· ἐὰν δὲ φλεγμονὴ, καταπλάσματι.
<span class="pb" data-page="1.126" id="p1.126"></span>
<span class="lb" data-page="1.126" data-line="1" id="l1.126.1"></span><span class="milestone ed2page" data-n="2.306" data-unit="ed2page" id="ed2page.2.306"></span>εἰ δ’ ἀπὸ τῶν παθῶν αἱ ἐνδείξεις τῶν συμφερόντων
<span class="lb" data-page="1.126" data-line="2" id="l1.126.2"></span>ἐγίνοντο, ἑνὸς ὑποκειμένου πάθους, μία ἂν καὶ ἡ αὐτὴ
<span class="lb" data-page="1.126" data-line="3" id="l1.126.3"></span>θεραπεία παρελαμβάνετο. οὐ παραλαμβάνεται δὲ μία θεραπεία
<span class="lb" data-page="1.126" data-line="4" id="l1.126.4"></span>τοῦ αὐτοῦ πάθους ὑποκειμένου, οὐκ ἄρα ἀπὸ τῶν
<span class="lb" data-page="1.126" data-line="5" id="l1.126.5"></span>παθῶν αἱ ἐνδείξεις τῶν συμφερόντων γίνονται.
</p>
        </article>
